{"url": "http://www.mediapool.bg/dastin-hofman-sashto-se-okaza-zamesen-v-seksskandal-news271286.html", "text": "Актьорът Дъстин Хофман стана поредното голямо холивудско име, обвинено в сексуален тормоз. Писателката Ана Греъм Хънтър, стажувала в телевизионната продукция с негово участие \"Смъртта на търговския пътник\" през 1985 г.,  как актьорът я третирал унизително и я опипвал в продължение на седмици на снимачната площадка.\r\n\tПо това време Греъм била на 17 години. Тя публикува части от дневника си от онова време, в който се посочва, че още в началото на снимките актьорът я накарал да занесе столове в стаята му, където тя заварила дъщеря му и друга асистентка, правеща му масаж на врата. Той й предложил да се включи в масажа, което тя направила. След това дъщеря му и другата асистентка излезли и той поискал от Хънтър масаж на стъпалата. След опит да се измъкне, тя все пак се съгласила. През цялото време обаче той открито флиртувал с нея и опипвал задника й.\r\n\tЦитат от дневника на сегашната писателка разказва: \"Една сутрин, когато отидох да взема поръчката му за закуска, той се ухили и поиска \"твърдо сварено яйце и мек клитор\". Антуражът му избухна в смях, а аз си тръгнах, загубила ума и дума. После се затворих в тоалетната и заплаках.\"\r\n\tХънтър разказва и как друга асистентка питала Хофман какво иска за обяд, а той заявил: \"Лявата ти гърда\". Когато тя му казала, че е отвратителен, той отвърнал: \"Добре, тогава\r\n\tдясната\", след което момичето го нарекло \"прасе\" и си тръгнало.\r\n\t\"Днес, когато придружавах Дъстин до лимузината, той посегна на задника ми четири пъти. Всеки път го удрях, силно, и му казвах, че е дърт мръсник. Той обаче свали шапката си, показа ми обръсната за филма глава и заяви, че е млад мръсник, тъй като има коса\", гласи друг цитат от дневника на Хънтър. Тя допълва, че ако продуцентът е бил видял как удря Хофмън е щяла да бъде уволнена.\n\n\r\n\tМомичето се оплакало на прекия си началник, но й било отговорено да търпи в името на филма.\r\n\t\"Днес, когато съм на 49 години, разбирам, че поведението на Хофман се вписва идеално в общия модел на онова, на което жените са подложени в Холивуд. Той беше агресор, аз бях дете, това беше сексуален тормоз\", обобщава писателката.\r\n\tХофман, който тази година празнува 80 г., се извини за поведението си.\r\n\t\"Уважавам жените и се чувствам ужасно, че нещо, което може да съм направил, я е поставило в неудобно положение. Съжалявам. Аз не съм такъв човек\", посочи актьорът в изявление.\r\n\t\"Гардиън\" припомня, че репутацията на Хофман не е идеална. Известен е с това, че на снимките на \"Крамър срещу Крамър\" удря екранната си партньорка Мерил Стрийп, за да й \"помогне\" с изпълнението на трудна сцена и я тормози с разговори за смъртта на приятеля й. Развеждах се, купонясвах с много наркотици и това ме бе изпразнило до крайност, оправда се навремето актьорът.", "date": "2017.11.01", "title": "Дъстин Хофман също се оказа замесен в сексскандал"}
{"url": "http://www.mediapool.bg/zasilen-interes-na-balgarski-firmi-kam-biznes-v-kuba-news271283.html", "text": "Засилен интерес от страна на български компании да развиват бизнес в Куба, отчита Търговската камара на островната държава, която обяви готовност да помага на дружествата, искащи да работят в страната. Това съобщиха от Министерството на икономиката след среща в сряда на заместник-министъра на икономиката Александър Манолев и президента на Камарата Орландо Ернандез Гюйен. Двамата са разговаряли по време на Международния панаир FIHAV 2017, който се провежда в Хавана.\r\n\tНяколко български проекта са стартирали от началото на 2017 г.\r\n\tСред тях са такива на \"Приста Ойл\" и \"Рубелла\", които са стартирали преговори за създаване на смесени предприятия с кубински партньори за производства в Куба в своите отрасли.\r\n\tДруга компания - \"Булгаргеомин\" също води разговори с Министерството на енергетиката и мините за съвместно предприятие за рудодобив. Сред примерите е и фирма \"АSHCUBA\", която планира регистриране на смесена фирма в туризма с кубинското туристическо обединение КУБАНАКАН за построяване на хотел в близост до Хавана. \"За нас е много важно подобни компании да имат партньор на място в Куба, към който да се обърнат и който да им помогне да направят първите си стъпки до реализацията на конкретен проект\", казва зам.-министър Манолев, цитиран в съобщението.\r\n\tОрландо Гюйен се ангажирал, че представителите на българския бизнес могат да разчитат на подкрепата на Търговската камара на Куба. По думите му те могат да помогнат не само с насочването на компаниите към потенциални партньори и разясняване на административните разпоредби в отделни отрасли, но и с регистрацията на чужди фирми в Куба.\n\n\r\n\tИмаме много добро партньорство с България и сме готови да подкрепяме компаниите от вашата страна, които имат конкретен интерес, посочи той. До този момент те са оказвали помощ на отделни представители на бизнеса, които са се обръщали към тях, но е липсвала достатъчно информация и процесът не е бил добре канализиран. Сега диалогът ще бъде много по-оперативен, като в него активно ще участва и търговско-икономическата служба на България, която вече е възстановена и действа на място, допълниха от ведомството.\r\n\tАлександър Манолев обещал българското министерство да подкрепя този процес и обяснил, че от Куба има проявен интерес за внос на активни субстанции и на готови лекарствени форми от България. Също така имало интерес към български млечни продукти - сирена, кашкавали, масло в малки, средни и големи опаковки, и различни плодови млека и десерти, които да бъдат предлагани основно в хотелските вериги.", "date": "2017.11.01", "title": "Засилен интерес на български фирми към бизнес в Куба"}
{"url": "http://www.mediapool.bg/sasht-razshiryavat-energiynite-sanktsii-sreshtu-rusiya-news271278.html", "text": "САЩ забраниха на свои граждани и фирми да сътрудничат на руски компании в дълбоководни, арктически и шистови енергийни проекти, съобщи Министерството на финансите. То обяви във вторник поправки в четвъртата директива за налагането на технологични санкции в енергийния отрасъл срещу Русия заради анексирането на Крим и намесата в Източна Украйна, които бяха допълнени и заради намесата в американските избори.\r\n\tТака вече наложените на Москва санкции в областта на енергетиката засягат не само проекти вътре в страната, но и нови зад граница. В обхвата на забраната попадат всички проекти, чието начало е предвидено след 28 януари 2018 г., ако делът на руски енергийни компании, попадащи вече под санкциите на Вашингтон, в тях надхвърля 33 процента.\r\n\tТакива фирми са \"Роснефт\", Лукойл\", \"Газпром\", \"Газпромнефт\" и \"Сургутнефтегаз\", както и техни дъщерни предприятия.\r\n\tРуският министър на енергетиката Александър Новак заяви, че не очаква допълнително усложняване за дълбоководните проекти на руски компании, тъй като поправките били по-скоро разяснителни. Председателят на енергийната комисия в руската Дума Павел Завални смята, че новите санкции ще създадат само временно затруднение, тъй като се отнасят за нови проекти.\r\n\tСпоред допълненията в директивата участие в проекти за добив на петрол в дълбоки води, в Арктическия шелф и от шистови находища от страна на американски лица и фирми може да става само с лиценз или разрешение от службата за контрол над чуждестранни активи. Без такъв документ не може да се предоставят пряко или косвено, да се изнасят и реекспортират стоки, услуги (с изключение на ограничен тип финансови) и технологии, които биха могли да помогнат за откриване и добив на петрол в изброените места в Русия, от които би имала полза руската държава, посочват от американското финансово министерство.", "date": "2017.11.01", "title": "САЩ разширяват енергийните санкции срещу Русия"}
{"url": "http://www.mediapool.bg/dps-i-patriotite-v-parlamentaren-spor-koi-e-idiot-i-koi---enichar-news271281.html", "text": "За пореден път парламентарната трибуна се превърна в арена на спор между ДПС и Обединените патриоти, като напрежението между тях ескалира до откровени обиди.\r\n\tПовод за сблъсъка между двете формации, които по редица решения на парламента демонстрират изненадващо единодушие, въпреки че твърдят, че са непримирими противници, се оказаха дебатите към проектa на ДПС за промени в Закона за гражданската регистрация.\r\n\tТой предвиждаше да се заличават в регистрите дадените насилствено по време на \"Възродителния процес\" имена, с които са замени мюсюлманските, както и да се въведе забрана подобни данни да се изискват от служителите по гражданското състояние.\r\n\tСпоред Павел Шопов от \"Обединени патриоти\" (\"Атака\") 90% от хората, сменили имената си, са го желаели. Той разви тезата, че десетките терористични актове и ексцесиите по време на \"възродителния процес\" са организирани от турските служби, а ДПС е наследник на една от тези служби. Той призова да се гласува против, защото проектът бил \"за починали хора\".\r\n\t\"Припомнят колегите, нямам щастието да имам тази памет, че сте подавали молба за членство в ДПС, но не за това излизам\", каза към Шопов Велислава Кръстева (ДПС).\n\n\r\n\t\"Обяснимо е, че не си спомняте, много завои правихте през годините\", отговори тя на подвиквания от страна на т.нар. патриоти от залата.\r\n\t\"Вие и вашата политическа сила сте срам за патриотизма, вие сте позор за парламентаризма и политическия елит в България. Вие сте камък на шията, който ще потопи ГЕРБ. И понеже днес е ден на будителите ще цитирам Ботев: \"Вий, вий сте идиоти\", каза от трибуната Кръстева по адрес на Павел Шопов и парламентарната група на \"Обединени патриоти\".\r\n\t\"Изказването към мен бяха думи на една еничарка\", отговори й Шопов.\r\n\tИзказването на Кръстева провокира и проф. Станислав Станилов, депутат от патриотите.\r\n\t\"Аз не мразя турците, вие създавате този език на омразата. Спрете да ревете насреща ми като диваци\", каза Станилов.", "date": "2017.11.01", "title": "ДПС и Патриотите в парламентарен спор – кой е идиот и кой - еничар"}
{"url": "http://www.mediapool.bg/kabinetat-obyavi-42-rast-na-parite-za-nauka-dogodina-news271284.html", "text": "Парите за наука в Бюджет 2018 се увеличават със 120 млн. лв. до 405 млн. лв., заяви финансовият министър Владислав Горанов на брифинг по повод  за повече средства за сектора. От данните му излиза, че нарастването на средствата за сектора е с рекордните 42% само за година.\r\n\tСтава въпрос за увеличение, което е извън планираните около 350 млн. лв. за научни центрове по Оперативна програма \"Наука и образование за интелигентен растеж\", уточни министърът.\r\n\tДо момента обаче кабинетът не е представил точна разбивка по кои пера са заложени въпросните 120 млн. лв. От обясненията на Горанов стана ясно, че 5 млн. лв. е ръстът на субсидията за Българската академия на науките (БАН), което стигало за 5-процентно увеличение на заплатите, ако парите се смятали \"на калпак\". 6 млн. лв. допълнително са средствата за Националния иновационен фонд. Нови 20 млн. лв. се отпускат за приетата Национална пътна карта за научната инфраструктура, а с 44.7 млн. лв. ще се финансира одобрената тази година нова Национална стратегия за развитие на научните изследвания. Парите по стратегията щели да се разпределят на състезателен принцип за приложна и фундаментална наука от МОН. Това обаче не се предвижда да става през Фонд \"Научни изследвания\", чийто бюджет за догодина е завишен незначително до 16.5 млн. лв.\r\n\tГоранов уточни, че по-подробна разбивка на средствата и механизмите на разпределянето им ще могат да бъдат представени от образователния министър Красимир Вълчев, след като се върне от Украйна.\r\n\tСпоред Горанов различията между подхода на правителството и очакванията на учените са, че те разчитат парите да се разпределят \"на калпак\", докато кабинетът настоява това да става чрез конкурси и проекти и да не е за всички. \"Не е предрешено при кого ще попаднат тези 120 млн. лв.\", каза Горанов и поясни, че идеята е разпределението на средствата да не е на институционален принцип. \"Неприемливо е да говорим за заплати в научните звена\", каза Горанов. По-добрите институти могат да постигнат по-високи резултати и да имат добър финансов ресурс, каза Горанов. По думите му БАН би могла дори да удвои бюджета си догодина, ако се възползва от допълнителните средства чрез проекти.\n\n\r\n\t\"Когато учени протестират, ние дължим отговори. Никой не се опитва да омаловажава протеста на учените. Българската наука е исторически недофинансирана\", коментира и вицепремиерът Томислав Дончев, който е и член на настоятелството на БАН. По думите му средствата за наука не се разпределят на глава - голяма част от финансирането минава през програми и проекти и това предизвиква известна доза дискомфорт. Амбициите на държавата са, когато стартира нови проекти, например за нова машина за армията, българските учени да бъдат въвлечени, добави Дончев.", "date": "2017.11.01", "title": "Кабинетът обяви 42% ръст на парите за наука догодина"}
{"url": "http://www.mediapool.bg/valna-ot-obvineniya-v-sekstormoz-zalya-kevin-speisi-news271276.html", "text": "Двукратният носител на \"Оскар“ Кевин Спейси бе застигнат от истинска вълна от нови обвинения в сексуален тормоз два дни след като американският актьор Антъни Рап разказа, че е бил обект на съблазняване от холивудската звезда.\r\n\tМексиканският актьор Роберто Кавасос твърди, че много млади мъже могат да разкажат непристойни истории за Кевин Спейси. Те датирали от времето, когато двукратният носител на \"Оскар\" е бил творчески директор на лондонския театър \"Олд Вик\".\r\n\tСамият Кавасос също е бил обект на нежелани аванси от страна на Спейси, които били \"на косъм\" от определянето им като сексуално посегателство.\r\n\t\"Мнозина от нас имат \"истории с Кевин Спейси\" от времето, когато той заемаше поста в \"Олд Вик\" и сме го срещали в бара на театъра. Сигурен съм, че те ще излязат наяве в идните дни и месеци. Тогава изглеждаше, че ако наоколо има някой под 30-години, това е достатъчно, за да привлече интереса на г-н Спейси\", пише Роберто Кавасос във Фейсбук.\r\n\t\"Не помня колко хора са ми разказвали една и съща история - как той ги кани на срещи, за да разговарят за кариерите им. Когато пристигат в театъра обаче, ги очаква пикник с шампанско на подобаващо осветената сцена. Всяка от тези история се различава само по това докъде е стигнал \"пикникът\". Иначе техниката е една и съща\", добавя актьорът.\n\n\r\n\tНеговият \"личен опит\" с Кевин Спейси се свежда до два опита за докосване. Кавасос не е откликнал на молбата да даде интервю по темата.\r\n\tСпейси заема поста творчески директор на \"Олд Вик\" между 2004 и 2015 г., припомня Асошиейтед прес.\r\n\tОт прочутия лондонски театър са заявили, че са \"дълбоко потресени\" от обвиненията в сексуално посегателство срещу Спейси, както и че предоставят възможност на всеки, който има подобно оплакване, да го направи, без да се притеснява, че самоличността му ще бъде разкрита.\r\n\t\"Неуместното поведение от страна на който и да е служител на \"Олд Вик\" е напълно неприемливо\", се посочва в изявлението, цитирано от АП и БТА.\r\n\tМеждувременно Контактмюзик съобщи, че след като преди броени дни Кевин Спейси беше обвинен от колегата си Антъни Рап в непристойно поведение и други мъже са проговори за подобни деяния.\r\n\tСред тях е документалистът Тони Монтана. Той е разкрил за сайта Радар Онлайн, че през 2003 г. \"пияният\" Спейси го е \"сграбчил\" за чатала в бар в Лос Анджелис. Монтана разкрива, че след случката е развил посттравматично стресово разстройство и е посещавал терапевти.\r\n\tБарманът Даниъл Бийл, цитиран от британския в. \"Сън\", споделил, че през 2010 г., докато е работил в бара на \"Парк хотел Гудууд\", Западен Съсекс, Кевин Спейси го е последвал през почивката му, показал му е члена си и с думите \"Голям е, а?\", се е опитал да придърпа ръката му върху него. Преди това, докато барманът му наливал \"питие след питие\", актьорът всеки път е докосвал ръката му по \"странен\" начин.\r\n\tБийл, тогава 19-годишен, получил скъпия часовник на Спейси в замяна на мълчанието си. Барманът, почувствал се омърсен, го е продал, и когато хора от екипа на актьора са дошли да го потърсят, ги е излъгал, че го е изгубил.\r\n\tКевин Спейси засега не е коментирал новите обвинения.\r\n\t\r\n\tЗаради обвиненията срещу Кевин Спейси бяха прекъснати снимките на шестия сезон на сериала \"Къща от карти\". Актьорът изпълнява главната роля в сериала - на властолюбивия политик Франк Ъндърууд.\r\n\tПо-малко от 24 часа, след като бе обявено, че предстоящият шести сезон на \"Къща от карти\" (House of Cards) ще е последният, което било решено доста преди обвиненията на актьора Антъни Рап, компанията \"Нетфликс\" съобщи, че незабавно и безсрочно прекратява снимките заедно с продуцентската къща Media Rights Capital.\r\n\tЦелта е да се изясни ситуацията около обвиненията в сексуално посегателство, отправени срещу Кевин Спейси, изпълняващ главната роля. Освен това искаме да отговорим на притесненията на нашите актьори и екип, се казва в официалното съобщение.\r\n\tАко реши да ликвидира сериала на този етап, компанията ще остави почитателите му в момента, когато Клеър Андърууд елиминира съпруга си, заема поста му в Белия дом и в последната секунда заявява с решителен тон \"Сега е мой ред!\".\r\n\tМеждународната академия за телевизионни изкуства и науки, която присъжда наградите \"Еми\", съобщи, че на 20 ноември няма да връчи на Спейси вече обявеният приз за цялостен принос.", "date": "2017.11.01", "title": "Вълна от обвинения в секстормоз заля Кевин Спейси"}
{"url": "http://www.mediapool.bg/reshenie-da-krasti-vlak-na-anne-frank-navleche-kritiki-na-doiche-ban-news271285.html", "text": "Германските железници \"Дойче бан\" (Deutsche Bahn) си навлякоха критики с предложение да кръстят високоскоростен влак на жертвата на Холокоста Анне Франк, предаде Ройтерс, цитирана от БТА в сряда.\r\n\tИдеята да се кръсти влакът ICE4 на Анне Франк е дошла от клиенти на компанията. Тя е била анализирана заедно с още 19 400 предложения от специална комисия.\r\n\tРешението обаче си навлече остри критики, тъй като именно с влак на нацистите Анне Франк е депортирана през 1944 г. от Амстердам, където се укрива със семейството си, в концентрационния лагер Аушвиц. После тя е прехвърлена в лагера Берген-Белсен, където умира в началото на 1945 година.\r\n\tСпоред Мариан Венцел, директорката на Еврейския музей във Франкфурт, решението за кръщаване на влак на Анне Франк се базира на историческа амнезия. Музеят на Анне Франк в Амстердам каза, че решението е мъчително за хората, които са преживели този тип депортации. Депутатката от парламента на германската провинция Бавария Ирис Еберл каза, че решението е проява на неуважение.\r\n\tВ изявление германските железници защитиха позицията си и посочиха, че са искали да направят така, че паметта на Анне Франк да остане жива, а не да проявят неуважение към нея.", "date": "2017.11.01", "title": "Решение да кръсти влак на Анне Франк навлече критики на \"Дойче бан\""}
{"url": "http://www.mediapool.bg/bozhidar-dimitrov-obyavi-che-vremenniyat-mu-naslednik-v-nim-e-dots-boni-petrunova-news271280.html", "text": "Археологът доц. Бони Петрунова е вероятният временен директор на Националния исторически музей (НИМ). Новината съобщи досегашният шеф на музея Божидар Димитров пред телевизия \"България он еър\" във вторник, когато изтече последният му работен ден преди пенсия.\r\n\t\"Аз се разделям с добро с музея. С новия директор сме отдавна познати, работили сме заедно, тя е работила тук - ще бъде доц. Бони Петрунова\", каза Димитров.\r\n\tМинистерството на културата обаче все още не е обявило кой ще е временният ръководител на НИМ до провеждането на конкурс за постоянен директор, след като предишната процедура с единствения кандидат проф. Вера Бонева от УниБИТ завърши с отхвърлянето й заради ннедостатъчна квалификация.\r\n\tПред сайта \"Дневник\" доц. Петрунова потвърди, че е получила покана да поведе институцията, но формалното й назначение все още не е факт. Тя заяви, че с удоволствие би поела музея. На въпрос трябва ли да има генерална промяна в политиката му тя заяви, че той има своята линия - да обединява националната култура на България, но няма как да няма промени. \"Ние сме доста различни с Божидар Димитров, въпреки че аз дълбоко уважавам всичко, което е свършил. Просто съм различен човек\", каза Петрунова\r\n\tОт Министерството на културата предпочетоха да запазят мълчание по въпроса с назначението.\n\n\r\n\tПетрунова беше зам.-директор и ръководител на секцията по средновековна археология на Националния археологически институт с Музей към Българската академия на науките, преди да стане един от двамата зам.-министри на културата в кабинета на Вежди Рашидов (заедно с настоящия министър Боил Банов). В момента тя отново работи в Националния археологически музей. Била е научен ръководител на разкопките на крепостите Лютица и Хоталич, Балък дере, Цепина и много други и има над 25 публикации, според сайта на Археологическия музей.\r\n\tКато зам.-министър ресорът й бе културното наследство, а един от фокусите в политиката й бяха оспорваните промени в Закона за културното наследство от миналата година.\r\n\tБожидар Димитров напуска Историческия музей след близо 20 години като директор, последните 10 от които, без да защити поста си на конкурс. Той бе един от двамата кандидати в обявеното през пролетта събеседване, но в края на септември изненадващо обяви, че се оттегля в пенсия.\r\n\tПред \"България он еър\" Божидар Димитров отново каза, че е напуснал доброволно заради здравето и напредналата си възраст от 72 г. \"Не се оставяй да бъдеш като някой боксьор или футболист, дупка на терена, докато станеш за смях\", коментира той решението си. И допълни, че \"ще се занимавам с каквото се занимавам и досега\".", "date": "2017.11.01", "title": "Божидар Димитров обяви, че временният му наследник в НИМ е доц. Бони Петрунова"}
{"url": "http://www.mediapool.bg/lodki-s-pochti-300-migranti-byaha-varnati-na-libiyskiya-bryag-news271245.html", "text": "Либийската брегова охрана каза, че е пресрещнала две надуваеми лодки с 299 африкански мигранти, включително 40 жени и 19 деца, в Средиземно море източно от Триполи, предаде Асошиейтед прес.\r\n\t \r\n\tМигрантите са били спасени близо до либийския град Злитен и отведени до пристанището на Триполи. Не се съобщава за жертви.\r\n\t \r\n\tЛибия се превърна в един от главните транзитни пунктове за мигранти към Европа, тъй като контрабандистите използват хаоса, обхванал страната след въстанието през 2011 г., при което беше свален режимът на Муамар Кадафи.\r\n\t \r\n\tНапоследък либийските власти увеличават усилията за пресичане на потока от мигранти към Европа.", "date": "2017.11.01", "title": "Лодки с почти 300 мигранти бяха върнати на либийския бряг"}
{"url": "http://www.mediapool.bg/danachnata-otstapka-pri-onlain-deklaratsiite-e-napat-da-otpadne-news271277.html", "text": "От догодина най-вероятно няма да се предоставя 5-процентната отстъпка върху данъците на физическите лица при онлайн деклариране на доходите им. Това е едно от предложенията в данъчния пакет за 2018 г., който бе одобрен от бюджетната комисия в сряда.\r\n\tВ момента при подаване на годишната декларация електронно до 31 март се ползва отстъпка от 5% върху данъка за довнасяне от последните три месеца на предходната година, но не повече от 1000 лв.\r\n\tПо данни на Министерството на финансите мярката ще спести на бюджета 1.2 млн. лв. през 2018 г. Според Менда Стоянова е време отстъпката да отпадне, защото и без това много от декларациите вече се подават електронно.\r\n\tМеждувременно, от 1 януари 2018 г. влиза в сила и приетото вече задължение всички фирми да подават годишната си декларация за данък \"печалба\" само по електронен път.\r\n\tСрокът на подаване на справката, която се предоставя от фирмите, за изплатените от тях през годината доходи на физически лица, се свива и вместо до 30 април ще бъде до края на месец февруари, предвиждат още промените.\n\n\r\n\tДава се и възможност гражданите да обявяват в годишната си декларация и придобитите през годината необлагаеми доходи, например от социални помощи, продажба на имот или друго, а също и полученото имущество по наследство, завет или дарение или на базата на възстановено право на собственост. В момента, дори да иска, гражданинът не може да обяви необлагаемите си доходи, като това става само по време на проверка или ревизия.\r\n\tЧрез промените в данъчните закони финансовият министър Владислав Горанов за трети път ще опита да свали тавана на кешовите плащания от 10 000 лв. на 5000 лв., гласят още от промените. Първия път беше по време на втория кабинет на ГЕРБ, а втория път бе в самото начало на третия мандат на Бойко Борисов, когато обаче мярката отново не събра парламентарна подкрепа и таванът остана 10 000 лв., макар че МФ бе предложило график, по който той да падне на 1000 лв. до няколко години. Сега се предлага единствено свиване до границата от 5000 лв., но не е ясно дали и този път предложението ще мине.", "date": "2017.11.01", "title": "Данъчната отстъпка при онлайн декларациите е напът да отпадне"}
{"url": "http://www.mediapool.bg/gugal-feisbuk-i-tuitar-svidetelstvaha-pred-kongresa-po-ruskoto-razsledvane-news271244.html", "text": "Представители на технологичните компании Фейсбук, Туитър и Гугъл се явиха пред американския Конгрес, за да дадат показания за разпространението на платени от Русия неверни или подвеждащи информации в техните платформи по време на президентските избори в САЩ миналата година, предадоха ДПА и Асошиейтед прес.\r\n\t \r\n\tВодещият адвокат на Фейсбук Колин Стреч призна пред подкомисия на правната комисия на Сената, че близо 126 милиона американци са били изложени на влиянието на пуснати от Русия публикации в социалната мрежа между януари 2015 и август 2017 г.\r\n\t \r\n\tГугъл заяви, че свързаната с Кремъл Агенция за изследване на интернет е качила над 1100 видеоматериала в Ютюб, а Туитър каза, че е открила повече от 2700 профила, свързани с тази организация. Технологичната компания заяви също така, че установената в Санкт Петербург агенция е използвала инструменти за автоматични съобщения, за да разпространява туитове в платформата, а по време на изборите в нея са се появили 131 000 такива съобщения.\r\n\t \r\n\tГугъл, Фейсбук и Туитър защитиха предприеманите от тях мерки за сигурност и обещаха, че ще положат повече усилия, за да спрат злоупотребата с техните платформи от чужди държави.\r\n\t \r\n\tПредставители на трите компании ще дадат също така показания пред комисиите по разузнаване на Камарата на представителите и на Сената във връзка с разследванията на Конгреса за руска намеса в американските избори.", "date": "2017.11.01", "title": "Гугъл, Фейсбук и Туитър свидетелстваха пред Конгреса по руското разследване"}
{"url": "http://www.mediapool.bg/sadiya-yonko-grozev-prodalzhavat-opitite-za-sabotazh-na-sadebna-reforma-news271279.html", "text": "\"Пакетирането\" на отговорността на главния прокурор с тази на двамата председатели на върховните съдилища е начин да се саботира реалната реформа в съдебната система, която би дала някакъв положителен резултат. Това коментира българският съдия в Европейския съд по правата на човека в Страсбург Йонко Грозев пред специализирания сайт \"Де факто\".\r\n\tТемата с невъзможността да се потърси отговорност от главния прокурор бе повдигната отново след скандалите \"Яневагейт\" и \"ЦУМ-гейт\". В края на миналата година мисията на европейските прокурори в България приключи с препоръка за създаване на механизъм за решаване на този проблем. Европрокурорите препоръчаха шефът на Националната следствена служба да е независим от главния прокурор и да може да го разследва.\r\n\tСотир Цацаров се възпротиви на тази препоръка. Той обяви, че трябва да има специален механизъм за търсене на наказателна отговорност от главния прокурор и председателите на Върховния касационен съд (ВКС) и Върховния административен съд (ВАС). Правосъдното министерство започна да разработва идеята на Цацаров, а не тази на европейските прокурори.\r\n\t\"С търсенето на отговорност на председателите на ВКС и на ВАС няма и никога не е имало проблем. Единственият проблем, установяван в наблюденията на външни експерти, включително и от Венецианската комисия, която е най-високото експертно ниво в европейските институции по въпроси на конституционно право и проблеми на разделението на властите и върховенството на закона, е свързан с възможностите за търсене на отговорност на главния прокурор\", коментира Йонко Грозев.\r\n\tСпоред него \"пакетирането” на главния прокурор с председателите на върховните съдилища е целенасочена стратегия, с която от години се блокира решаването на този очевиден проблем.\n\n\r\n\t\"Това е начин да се саботира реалната реформа в съдебната система, която би дала някакъв положителен резултат. Реформата беше саботирана при последните промени в Конституцията и оценката на Венецианската комисия – обявена преди две седмици – е категорична в това отношение. Много ясно беше казано, че именно това \"залепване\" на прокуратура и съд е основният проблем в българската съдебна система, от който следват редица други негативни последици\", допълни съдия Грозев.\r\n\tТой допълни, че оценките на Европейската комисия и Венецианската комисия по този въпрос \"съвсем съзнателно се пренебрегват\".\r\n\tИ това е изключително тревожно. От гледна точка на възможността за разследване на главния прокурор, Европейският съд по правата на човека каза по делото \"Колеви срещу България”, че проблемът е в това, че на него (главния прокурор) са директно подчинени всички възможни разследващи, което изключва възможността за независимо разследване. Подобен проблем с председателите на върховните съдилища няма. Затова такова слепване на \"тримата големи\" е напълно неразбираемо\", коментира съдията.\r\n\tСпоред него не става въпрос за личността на главния прокурор, а \"за желание да бъде контролиран съдът, като не се позволява неговата реална независимост\".", "date": "2017.11.01", "title": "Съдия Йонко Грозев: Продължават опитите за саботаж на съдебна реформа"}
{"url": "http://www.mediapool.bg/100-godishna-deklaratsiya-oshte-zadalbochava-propastta-mezhdu-izrael-i-palestintsite-news271246.html", "text": "Израелците я празнуват, палестинците а ненавиждат. Декларацията на Балфур - британското обещание към ционистите за създаване на еврейско отечество там, където днес е Израел, навършва 100 години тази седмица. Тази годишнина ще бъде отбелязана с прояви и събития в Израел, палестинските територии и Великобритания, които ще привлекат вниманието към пожълтелия вече от времето документ, съхраняван в лондонската Британска библиотека.\r\n\t \r\n\tИсториците все още умуват относно мотивацията на Великобритания и ангажимента й с тази декларация, размиващи се в десетилетията след нейното публикуване. И все пак 67-те думи, написани от един британски министър, все още имат силен отзвук 100 години по-късно.\r\n\t \r\n\tКакто израелците, така и палестинците използват годишнината, за да придадат повече тежест на своята версия и да оправдаят своите позиции.\r\n\t \r\n\tВсяка от двете страни отбелязва вековната годишнина по коренно различен начин, което хвърля светлина върху пропастта между Израел и палестинците, зейнала според някои именно на 2 ноември 1917 г.\r\n\t \n\n\r\n\t\"Тя остава все така разделяща дори и днес, защото ционистите смятат, че Декларацията на Балфур е заложила основния камък на съвременен Израел - и те са прави да мислят така. По същата причина палестинците и арабите виждат в нея първопричината за отнемането на тяхната собственост и за своята мизерия\", каза Джонатан Шниър - историк, който е автор на книга за документа. \"Всичко произтича от тази декларация\", добавя той.\r\n\t \r\n\tДекларацията бе резултат от дебатите между британските ционистки лидери, търсещи политическо признание на своите цели за създаване на еврейска държава, и британските политици, въвлечени във водовъртежа на Първата световна война. Декларацията, написана от британския външен министър лорд Артър Балфур и адресирана до британския финансист и ционистки лидер лорд Лайънъл Уолтър Ротшилд, обещава британска помощ за създаването на еврейско отечество.\r\n\t \r\n\t\"Правителството на негово величество ще подкрепи създаването в Палестина на родина за еврейския народ и ще положи всички възможни усилия за улесняването и постигането на тази цел\", се казва в декларацията, която продължава със забележката: \"Трябва да бъде ясно, че няма да бъде направено нищо, което може да накърни гражданските и религиозните права на живеещите в Палестина нееврейски общности\".\r\n\t \r\n\tПолитическите мотиви за появата на декларацията включват империалистически политически сметки, имащи за цел да се заеме солидна позиция в източния Левант, където в онзи момент е в ход разпад на Османската империя. Роля играе и месианството на британските политици, коренящо се в библейската история, които се надяват да върнат евреите в родината на техните предци.\r\n\t \r\n\tДекларацията послужи като основа за британския мандат върху Палестина, който бе одобрен през 1920 г. от Обществото на народите - предвестника на ООН. Резултатът през последвалите десетилетия бе поток от евреи, имигриращи към Палестина, и възникването на първичните институции на ционистката държава. Заедно с това се засилиха и търканията с (местното) арабско население, с което бяха заложени и корените на конфликта, който продължава и до ден днешен.\r\n\t \r\n\tТази противоречива история намира израз днес в начина, по който Израел и палестинците използват столетието на декларацията в подкрепа на своите позиции.\r\n\t \r\n\tИзраел разглежда (британското) обещание като първото международно признание на желанието на еврейския народ да се завърне в земите на историческото си отечество. Той смята, че Великобритания е дала подкрепящо рамо на неговата версия на историята, изпълнена с решимостта, героизма и пионерския дух на ранните (еврейски) заселници, борили се за изграждането на държавата.\r\n\t \r\n\t\"Държавата не би могла да възникне без заселване, саможертви и готовност за борба в името на тази цел, но международният импулс за това, несъмнено, бе Декларацията на Балфур\", каза тази седмица израелският премиер Бенямин Нетаняху.\r\n\t \r\n\tИзраел планира мощна (пропагандна) кампания, за да наложи това свое послание, като го съсредоточи върху топлите отношения с Великобритания - важен съюзник в момент, когато Европейският съюз през последните години предприема стъпки срещу израелските селища на Западния бряг. Нетаняху ще отиде в Лондон, където утре ще отбележи годишнината с празнична вечеря, домакини на която ще бъдат днешните лордове Балфур и Ротшилд и ще присъства британската премиерка Тереза Мей. В \"юбилеен концерт\" в Лондон през уикенда ще участват британски изпълнители заедно с израелски еврейски кларинетист и пианист, който е арабски гражданин на Израел.\r\n\t \r\n\tГодишнината се отбелязва в далеч по-мрачни краски от палестинците. Те гледат на декларацията като на \"първичния грях\", предизвестил тяхната \"накба\", или катастрофа, довел до масовото им прокуждане (от родните земи) в резултат на войната, свързана със създаването на Израел през 1948 г. Възникналата тогава бежанска криза и до днес отеква в региона, а палестинците обявяват Израел, заради декларацията и нейните британски империалистически вдъхновители, за колониална креатура.\r\n\t \r\n\tПалестинците, които през последните години се борят за международно признание на тяхната държава от международните институции, настояват британците да поемат отговорност. Те искат извинение и заплашват Великобритания със съд заради декларацията.\r\n\t \r\n\t\"Ние искаме те да поправят нещата, да коригират този исторически репресивен акт, като признаят държавата Палестина и се извинят на палестинския народ\", заяви палестинският външен министър Риад Малки. Той добави, че те са настояли пред Великобритания да излезе с нова декларация, която да бъде по-благосклонна към палестинците. Лондон обаче отхвърли това искане, посочи Малки.\r\n\t \r\n\tПланирани са протести в палестинските територии, където хиляди ученици утре ще се съберат в училищните дворове с искане Великобритания да се отрече от декларацията, и в самата Великобритания, където ще дефилират десетки коли, изрисувани с постери и плакати, осъждащи декларацията. На британското консулство в Ерусалим ще бъдат връчени хиляди писма от палестински ученици.\r\n\t \r\n\tЛондон в същото време \"стъпва\" предпазливо, представяйки годишнината като възпоминание, а не като празнуване. \"Ние ще отбележим тази вековна годишнина с гордост и уважение, но също и с известна тъга, тъй като проблемите между Израел и палестинците остават нерешени\", каза заместник-министърът по близкоизточните въпроси Алистър Бърт миналата седмица.\r\n\t \r\n\tЕдно от последвалите британски правителства през 1930-те години започна да отстъпва от предишното си обещание към ционистите. Една официална разследваща комисия стигна до извода, че британският мандат върху Палестина, съпроводен от постоянни кръвопролитни насилия, се е оказал несъстоятелен. През 1937 г. т.нар. комисия \"Пийл\" препоръчва земята (в Палестина) да бъде поделена между араби и евреи. Отношенията между евреите в подмандатна Палестина и Великобритания продължиха да се влошават, преди Израел да обяви независимост.\r\n\t \r\n\tПо-късно Израел щеше да завладее още територии в резултат на (т.нар. Шестдневна) близкоизточна война през 1967 г., включително Източен Ерусалим, Западния бряг (на река Йордан) и ивицата Газа - земи, на които палестинците се надяват да създадат своята държава. Последвалите години оттогава са изпълнени с непрестанни изблици на насилие, докато надеждите за мир угасват.\r\n\t \r\n\t\"Декларацията на Балфур се използва от двете страни, за да поставят сегашните си искания, каза Мартин Крамер, историк в колежа \"Шарем\" в Ерусалим. Израелците имат причини да са благодарни за нея, а палестинците - за да съжаляват. Но такава е историята. Тя не може да бъде променена.\"", "date": "2017.11.01", "title": "100-годишна декларация още задълбочава пропастта между Израел и палестинците"}
{"url": "http://www.mediapool.bg/izlishakat-v-byudzheta-ostava-24-mlrd-lv-news271247.html", "text": "Излишъкът в бюджета остава близо 2.4 млрд. лв. към 31 октомври, след като през десетия месец на годината кабинетът е реализирал минимален дефицит от 35 млн. лв. Това става ясно от съобщение на Министерството на финансите.\r\n\tСпоред последната прогноза на ведомството се очаква годината да приключи с нулев дефицит вместо първоначално заложения \"минус\" от 1.3 млрд. лв., което означава, че през ноемви и декември се очаква правителството да завиши разходите си и да похарчи текущия излишък от 2.4 млрд. лв.\r\n\tПо-доброто изпълнение от заложеното за 2017 г. се дължи най-вече на по-високите постъпления от данъци и осигуровки и на задържането на разходи заради изоставането при европроектите.\r\n\tКъм края на октомври данъчно-осигурителните приходи се очаква да бъдат с 2.2 млрд. лв. повече в сравнение със същия период на 2016 г., т. е. общо 29.15 млрд. лв.\r\n\tРеализираните от кабинета разходи към края на октомври са в размер на 26.8 млрд. лв., което е с близо 2 млрд. лв. повече в сравнение с 2016 г. главно поради по-високите социални и здравноосигурителни плащания и заради увеличението на пенсиите и някои заплати.\r\n\tКъм 30 септември 2017 г. фискалният резерв възлиза на 11.9 млрд. лв., сочат още данните на МФ.", "date": "2017.11.01", "title": "Излишъкът в бюджета остава 2.4 млрд. лв."}
{"url": "http://www.mediapool.bg/zapochva-proverka-na-studenite-energiyni-rezervi-news271248.html", "text": "Енергийният министър Теменужса Петкова е наредила да се извърши проверка на готовността на електроцентралите да осигурят договорения с \"Електроенергийния системен оператор\" (EIF) студен резерв, съобщиха от ресорното ведомство.\r\n\tИнспекцията на централите, които трябва да осигуряват разполагаема електрическа мощност, за да се използва при нужда, ще продължат до 10 ноември. Допълнително въглищните централи ще с бъдат проверени дали поддържат изискваните по наредба резерви от въглища за гарантиране на работата им през зимата.\r\n\tПрез септември министър Теменужка Петкова се закани, че \"лично ще проверя запасите от въглища\".\r\n\tПрез януари 2017 г. при продължителния студ се оказа, че част от централите, на които ЕСО се плаща т. нар. студен резерв, нямат достатъчно въглища и не успяха да изпълнят ангажиментите си по включването на допълнителните мощности. Това наложи ограничаване на износа на ток от страната и на борсовата търговия с електроенергия, за да се ганартира вътрешното потребление на електроенергия..\r\n\tЗаради неосигурения тогава студен резерв няколко ТЕЦ-а – основно на бизнесмена Христо Ковачки, бяха глобени с 3.6 млн. лв. Въпреки това, от централите му \"Бобов дол\", \"Марица 3\", Брикел\", както и топлофикациите в Русе и Перник отново ще бъде закупен разполагаем студен резерв, сочат резултатите от последните търгове на Електроенергийния системен оператор (ЕСО).", "date": "2017.11.01", "title": "Започва проверка на \"студените\" енергийни резерви"}
{"url": "http://www.mediapool.bg/iran-osadi-atentata-v-nyu-york-news271249.html", "text": "Иран осъди атентата, извършен вчера в Ню Йорк, в който загинаха осем души, предаде Франс прес.\r\n\t \r\n\t\"Убийството на невинни и беззащитни граждани на обществени места показва жестокостта и бруталността на терористични групи като ДАЕШ, които не уважават моралните и човешките принципи\", се казва в изявление на говорителя на иранското министерство на външните работи Бахрам Гасеми.\r\n\t \r\n\t\"Но Иран смята, че коренът на тероризма - този нечовешки и зловещ феномен - е политиката, водена в определени периоди от САЩ и от техните съюзници от Близкия изток\", се допълва в изявлението.\r\n\t \r\n\tВ началото на октомври Иран изрази своето състрадание към американския народ след атентата в Лас Вегас, когато американец застреля 59 души и рани 527 души.\r\n\t \r\n\tИран и САЩ нямат дипломатически отношения от над 37 години, а идването на власт на Доналд Тръмп съживи напрежението между двете страни след относителното успокоение, наблюдавано през втория мандат на Барак Обама (2013-2017 г.), припомня АФП.", "date": "2017.11.01", "title": "Иран осъди атентата в Ню Йорк"}
{"url": "http://www.mediapool.bg/nai-malko-osem-zhertvi-pri-teroristichna-ataka-v-nyu-york-news271229.html", "text": "Най-малко осем души са загинали, а десетина са ранени след като пикап премина през алея за колоездачи в долната част на Манхатън, съобщиха световните агенции.\r\n\t\t\r\n\t\t\t \r\n\t\t\r\n\t\t\tСпоред първоначална информация става въпрос за терористична aтака.  \r\n\t\t\r\n\t\t\t \r\n\t\t\r\n\t\t\tОчевидци разказаха, че пикапът се е врязъл във велоалея край река Хъдсън и е продължил да се движи по нея, докато не се е ударил в училищен автобус. Шофьорът излязъл с имитация на огнестрелно оръжие, крещейки \"Аллах акбар!\". \n\n\r\n\t\t\r\n\t\t\t \r\n\t\t\r\n\t\t\tМалко след това е бил прострелян в крака от полицаи и е задържан.\r\n\t\t\r\n\t\t\t \r\n\t\t\r\n\t\t\tВсе още самоличността му не е установена.\r\n\t\t\r\n\t\t\t \r\n\t\t\r\n\t\t\t22-годишният Джон Уилямс, който е бил свидетел на нападението, разказа пред Ройтерс, че е чул 5 изстрела и е видял как отвеждат едър мъж с къдрава коса. \r\n\t\t\r\n\t\t\t \r\n\t\t\r\n\t\t\t\"Изглеждаше много спокоен и не оказваше съпротива\", каза Уилямс.\r\n\t\t\r\n\t\t\t \r\n\t\t\r\n\t\t\t\r\n\t\t\t\r\n\t\t\t\r\n\t\t\r\n\t\t\r\n\t\t\t \r\n\t\t\r\n\t\t\t\"И преди са ни подлагали на изпитание, но нюйоркчани няма да се предадат пред такива действия\", каза той.\r\n\t\t\r\n\t\t\t \r\n\t\t\r\n\t\t\tВластите съобщиха, че засега няма данни нападателят да има съучастници, но призоваха жителите и гостите на Ню Йорк да са внимателни.\r\n\t\t\r\n\t\t\t \r\n\t\t\r\n\t\t\tРазследването на нападението се води от ФБР.\r\n\t\t\r\n\t\t\t \r\n\t\t\r\n\t\t\tОт българското външно министерство съобщиха, че не е постъпила информация за загинали или пострадали български граждани.", "date": "2017.11.01", "title": "Най-малко осем жертви при терористична атака в Ню Йорк"}
{"url": "http://www.mediapool.bg/nikolai-nankov-stroim-tri-pati-poveche-magistrali-ot-sarbiya-news271223.html", "text": "Строителството на магистрали беше топ приоритетът на първото правителство на Бойко Борисов. Ускореното им изграждане продължи и през втория му мандат. След критиките от страна на опозицията, основно от социалистите, че \"хората не ядат асфалт\", през третия мандат на Борисов фокусът беше изместен към увеличаване на доходите на гражданите и образованието.\r\n\tВ изказването си пред Нова телевизия министърът на регионалното развитие Николай Нанков прави сравнение на строителството на магистрали в България и Сърбия по повод факта, че сърбите вече почти напълно са изградили отсечката от Ниш до българската граница, докато България все още не е започнала и дори няма избран изпълнител.\r\n\tКоментарът е и във връзка със стари обещания на премиера Бойко Борисов, който още през 2010 г. се ангажира магистралата София – Калотина да бъде готова през 2012 г. Това обаче \r\n\tВ края на 2009 г. (годината, през която Борисов за първи път идва на власт) магистралите в България са с обща дължина от 418 километра. Седем години по-късно тяхната дължина е нараснала на 740 км по данни на Националния статистически институт (НСИ) и Евростат. През 2017 г. не е имало пускане на магистрални участъци.\r\n\tТова означава, че за периода от 2009 до 2016 г. са построени и пуснати в експлоатация 322 км магистрали в България.\r\n\tМинистърът на регионалното развитие Николай Нанков съобщава за 350 километра, като включва и Северната скоростна тангента на София и околовръстния път на столицата, които също имат магистрални габарити. Не е ясно дали в данните на НСИ тези участъци са включени.\r\n\t\n\n\r\n\tСтроителството на магистралите у нас става с европейски средства по линия на политиката на сближаване. България съфинансира проектите с 15 на сто от националния бюджет.\r\n\tЗа същия период от 2009 г. до април 2017 г. Сърбия е построила и въвела в експлоатация 252 км магистрали, показват данните на Статистическата служба на западната ни съседка и държавната й компания \"Коридори Сърбия\", която отговаря за изграждането на аутобаните. В Евростат няма данни за пътищата в Сърбия.\r\n\tТова означава, че за последните седем години България е изградила със 70 км повече магистрали от Сърбия, което в никакъв случай не е три пъти повече, както твърди министър Нанков. Съотношението между България и Сърбия е 322:252 км.\r\n\t\r\n\tРегионалният министър казва, че от 2010 г. досега Сърбия е построила 110 км магистрали, което очевидно не отговаря на официалните данни на сръбската статистика.\r\n\tНай-вероятно министър Нанков е взел тези данни от , но те се отнасят за по-къс период (след 2012 г.) от този, за който той прави сравнение (след 2010 г.).\r\n\t\r\n\tДанните от националните статистики на двете държави показват, че строителството на магистрали у нас и в Сърбия тече горе-долу почти еднакво – редуват се години на силно строителство с такива на застой.\r\n\tРазличното е финансирането. България разчита на еврофондовете и затова силните й периоди са свързани с финансовото приключване на програмния период. Сърбия строи магистралите си със заеми от Световна банка, Европейска инвестиционна банка, Европейската банка за възстановяване и развитие, китайската \"Ексим банк\" (EXIM) и заем от Азербайджан.\r\n\tКак се развива строителството през последните 10 години? Сръбската статистическа служба предоставя онлайн данни за периода от 2006 г. насам. Тогава Сърбия има 374 км магистрали, а България - с 20 км повече.\r\n\tДо края на 2011 г. сърбите дърпат рязко напред с 595 км срещу 458 км в България. Следват обаче три години, през които в Сърбия не се строи. В същото време България ударно усвоява еврофондовете, защото периодът 2012 – 2015 г. съвпада с финансовото приключване на предишния програмен период и повеждаме със 734 км срещу 693 км за Сърбия в края на 2015 г.\r\n\tПрез последните две години обаче нещата се променят и Сърбия отново ни повежда със 777:740 км.\r\n\t\r\n\tКъм април 2017 г. магистралите в западната ни съседка вече са 747 км по данни на . Според компанията през тази година ще бъдат пуснати в експлоатация 122 км нови магистрали. През септември сръбският президент Александър Вучич  на още 30 км магистрали и така в Сърбия вече има 777 км аутобани. Дали ще бъде изпълнена амбициозната програма ще стане ясно в края на годината.\r\n\tВ същото време в България има 740 км магистрали към края на 2016 г. по данни на НСИ. През 2017 г. не е имало въвеждане на нови участъци в експлоатация. В строителство са единствено две отсечки от магистрала \"Струма\" – между Благоевград и Крупник и от Кресна до Сандански.\r\n\t\r\n\tИ ако България се сравнява със Сърбия по строителството на магистрали, то западната ни съседка се сравнява с Хърватия, която е без конкуренция на Балканите.\r\n\tВъпреки че Хърватия е с най-малката площ от трите страни, близо два пъти по-малка от България, там има изградени 1310 км магистрали. В Хърватия обаче е въведена тол системата за платено преминаване по магистралите спрямо изминато разстояние и таксите са значително по-високи от тези у нас. В България има съпротива срещу въвеждането на тол системата.\r\n\tТурция има 2159 км магистрали, Румъния - 747 км, а Македония – 259 км, показват  за 2015 г.\r\n\tЗа Гърция няма данни.", "date": "2017.11.01", "title": "Николай Нанков: Строим три пъти повече магистрали от Сърбия"}
{"url": "http://www.mediapool.bg/papata-prizna-che-mu-se-e-sluchvalo-da-zaspi-dokato-se-moli-news271233.html", "text": "Папа Франциск призна, че му се е случвало да заспи, докато се моли. Той обаче каза, че това е един от многото начини да се почита божието име, съобщи Франс прес.\r\n\t \r\n\t\r\n\t\t\"Аз също, когато се моля, понякога заспивам\", заяви с усмивка папата в интервю за италианската католическа телевизия Ти Ву 2000.\r\n\t\r\n\t\t \r\n\t\r\n\t\t\"Това е един от многото начини да се свети божието име, да се чувствам като дете в божиите ръце\", заяви папата.\n\n\r\n\t\r\n\t\t \r\n\t\r\n\t\t\r\n\t\t\tФранциск е на 80 години и изглежда преливащ от енергия, когато се среща с хората, но лицето му е сериозно, когато се моли и често пъти тогава той остава дълго време с наведена глава и със затворени очи.\r\n\t\t\r\n\t\t\t \r\n\t\t\r\n\t\t\tДневният му ред е натоварен, но той си ляга всяка вечер в 21:00 ч. и става в 04:00 ч. на сутринта.\r\n\t\t\r\n\t\t\t \r\n\t\t\r\n\t\t\tСледобед той си позволява кратка дрямка, според ватикански източници.", "date": "2017.11.01", "title": "Папата призна, че му се е случвало да заспи, докато се моли"}
{"url": "http://www.mediapool.bg/patna-politsiya-shte-proveryava-velosipedi-i-karutsi-gotovi-li-sa-za-zimata-news271234.html", "text": "От сряда започва акция \"Зима\".  \"Пътна полиция\" ще проверява велосипеди и каруци за безопасността и готовността им при зимни условия. \r\n\t \r\n\tСлед втората половина на ноември към проверката ще бъдат включени и моторните превозни средства. Водачите са задължени от 15 ноември до 1 март да изпозлват зимни гуми. \r\n\t \r\n\tОт началото на 2017 г. в страната са станали 5690 тежки катастрофи с 534 загинали и 7161 ранени хора.", "date": "2017.11.01", "title": "\"Пътна полиция\" ще проверява велосипеди и каруци готови ли са за зимата"}
{"url": "http://www.mediapool.bg/berluskoni-e-razsledvan-za-atentati-na-mafiyata-prez-1993-g-news271232.html", "text": "Бившият премиер на Италия Силвио Берлускони е обект на разследване, съобщи Ройтерс, като се позова на съдебен източник.\r\n\t \r\n\tРазследването е в рамките на по-голямото разследване за бомбените атентати, извършени от мафията през 1993 г.\r\n\t \r\n\t\r\n\t\tМафиотският бос Джузепе Гравиано, който е в затвора заради атаките в Рим, Милано и Флоренция, бил записан да говори за Берлускони на съкилийника си. Това накарало съдия във Флоренция да поднови разследването за предполагаема намеса на Берлускони в тези деяния, посочват вестниците \"Кориере дела сера\" и \"Република\".\n\n\r\n\t\r\n\t\t \r\n\t\r\n\t\t\r\n\t\t\tПодобно разследване се водеше срещу Берлускони в миналото и бе прекратено през 2011 г. Адвокатът на Берлускони - Николо Гедини, припомни, че то е показало, че клиентът му не е замесен в бомбените атентати, отнели живота на 10 души.", "date": "2017.11.01", "title": "Берлускони e разследван за атентати на мафията през 1993 г."}
{"url": "http://www.mediapool.bg/ochilata-za-smesena-realnost-hololens-idvat-i-v-bulgaria-news271282.html", "text": "Комплектът ХолоЛенс (HoloLens), който е и първият в света самостоятелен холографски компютър, базиран на операционната система Windows 10, ще се продава в 29 държави в Европа, сред които и България. Това съобщиха в сряда от \"Майкрософт\" на събитието Future Decoded в Лондон.\r\n\tБезжичната системата позволява пълна свобода на движение и няма нужда от връзка с телефон или компютър. Очилата за добавена и смесена реалност могат да проектират холограми във физическа среда и дават нов поглед върху околния сват.\r\n\tУстройството за алтернативна реалност разполага с вградени камери и сензори, които следят положението на потребителя и симулират взаимодействието с виртуални обекти. Освен това очилата използват собствен процесор за обработка на холографски изображения и имат вградена аудио система.\r\n\t\"Мисията ни е дадем възможност на всеки човек и всяка организация на планетата да постигат повече\", коментира Лорейн Бардийн, генерален мениджър в \"Майкрософт\". \"Смесената реалност има пълния потенциал да помогне на бизнеса и потребителите да извършват действия, които до момента са били невъзможни. От друга страна, смесената реалност позволява на бизнес организациите и техните служители да изпълняват важни задачи по-бързо, безопасно и ефикасно, като създава и нови канали за комуникация с клиенти и партньори\", добави Бардийн.\r\n\tВ излязлата наскоро последна версия на Windows 10 поддръжката на смесена реалност е сред ключовите нововъведения. Амбицията на Майкрософт е, освен за забавление, тази технология да се използва в управлението на операционната система и потребителския софтуер.", "date": "2017.11.01", "title": "Очилата за смесена реалност HoloLens идват и в България"}
{"url": "http://www.mediapool.bg/rusnatsite-oshte-ne-sa-reshili-problemite-okolo-dvigatelite-na-mig-ovete-news271235.html", "text": "България все още очаква допълнителната документацията от РСК- МиГ за доставените нови и ремонтирани двигатели, които военното министерство отказва да приеме, съобщи  министърът на отбраната Красимир Каракачанов: \r\n\t \r\n\t”За шестте от двигателите очакваме оригиналните формуляри за техния произход. Срокове не сме давали, изпратили сме им едно писмо, на което очакваме отговор. Фирмата, която е ангажирана с доставката на двигателите е трябвало малко по-рано да подготви тези неща”, каза Каракачанов пред  БНР.\r\n\t \r\n\tМО  прие само първите два ремонтирани двигатели и отказа да приеме останалите четири ремонтирани и четири нови двигатели. Те бяха поръчани на руснаците през българския посредник - фирмата \"Авиостарт“ - срещу сумата от близо 22 млн. евро без ДДС. \n\n\r\n\t \r\n\tОсновният проблем е липсата на оригинални формуляри на производителя, заради която не се знае кога са произведени доставените ремонтирани двигатели, колко време са работили и най-важното - какъв е остатъчният им ресурс. Освен това според МО липсват и \"ключови компоненти\" на доставените нови двигатели.\r\n\t \r\n\tНеяснотите около новите двигатели за МиГ-овете станаха и една от причините бойните пилоти от авиобазата ”Граф Игнатиево” масово да откажат да летят миналата седмица.\r\n\tСпоред Каракачанов обаче напрежението вече е овладяно.\r\n\t \r\n\t”Аз мисля, че са спокойни, защото още миналата седмица, всъщност миналата сряда, имаше среща с ръководството на авиобазата и беше обяснено защо ние тези двигатели не ги предоставяме”, каза Каракачанов. \r\n\t \r\n\tРуската корпорация РСК МиГ обаче по-рано отхвърли част от аргументите на българското военно министерство, с които то отказва да приеме поръчаните  двигатели.\r\n\t \r\n\t\"Всички авиационни двигатели, доставяни от копорацията \"МиГ\" в рамките на действуващите договорни задължения, са минали комплексно обслужване в предприятието-разработчик \"В.В.Чернишев\", след което са били предадени на официалните представители на МО с пълния пакет с експлоатационна и техническа документация, а също така с необходимите бележки за тяхната готовност за полети\", се посочва в изявление на корпорацията, цитирано от БТА.\r\n\t \r\n\tЗабавянето на доставката на двигателите ще затрудни допълнително и без това бедстващите от години български Военно-въздушни сили, които разчитат силно на поръчаното оборудване. \r\n\t \r\n\tНа този фон проектът за нов тип изтребител, който да е съвместим с НАТО, е на трупчета и бъдещето му все още не е ясно.\r\n\t \r\n\tТой бе на финалната фаза, но управляващите инициираха парламентарна проверка, която установи нередности в подготовката му, довели до елиминирането на офертата на САЩ и Португалия за изтребители втора ръка Ф 16.\r\n\t \r\n\tВ крайна сметка Министерството на отбраната обяви, че той се връща отново на фаза събиране на оферти и ще се търсят предложения за нови изтребители Ф 16 и \"Юрофайтър\", които да се конкурират с предложението за новите шведски машини \"Грипен\".\r\n\t \r\n\tКаракачанов съобщи, че амбицията му е до началото на ноември да внесе в Министерския съвет предложението си за проекта за нов тип изтребители, но засега няма информация кога точно ще се случи това.", "date": "2017.11.01", "title": "Руснаците още не са решили проблемите около двигателите на МиГ-овете"}
{"url": "http://www.mediapool.bg/london-uskoryava-podgotovkata-za-brekzit-news271236.html", "text": "Британското правителство обяви, че ускорява подготовката за излизането на Великобритания от ЕС, като ще разгледа и възможности със и без споразумение. Във връзка с Брекзита беше обявено, че през 2018 г. ще бъдат наети между 3000 и 5000 души, съобщи Франс прес.\r\n\tДосега бяха създадени близо 3000 работни места, от които 300 за адвокати в различни правителствени служби.\r\n\tНа заседание на британското правителство министърът за Брекзит Дейвид Дейвис каза, че подготвителните работи за излизането от ЕС са се ускорили значително през последните месеци.\r\n\tСпоред говорител на британския премиер Тереза Мей, тя е уверена, че може да постигне споразумение за Брекзит, предвидено за март 2019 г., въпреки разногласията в правителството относно стратегията за водене на преговори.\r\n\tЛондон вече обяви, че ще вложи 662 милиона лири (около 753 милиона евро) за подготовката за Брекзит, в това число и за две нови министерства. Британският министър за Брекзит Дейвид Дейвис каза още, че следващият кръг от преговорите ще започне на 8 ноември.", "date": "2017.11.01", "title": "Лондон ускорява подготовката за Брекзит"}
{"url": "http://www.mediapool.bg/shindzo-abe-be-preizbran-za-ministar-predsedatel-na-yaponiya-news271237.html", "text": "Долната камара на японския парламент преизбра Шиндзо Абе за министър-председател, след като досегашната управляваща коалиция на неговата Либерално-демократическа партия и партията Нова Комейто спечели внушителна победа на предсрочните парламентарни избори на 22 октомври, предаде Ройтерс.\r\n\t \r\n\tЗа Абе гласуваха 312 депутати в 465-членната долна камара.\r\n\t \r\n\tКоалицията запазва \"супер-мнозинство\" от две трети в парламента, което й дава възможност да промени следвоенната пацифистка конституция.\r\n\t \r\n\tШейсет и три годишният Абе запази всички министри на постовете им, както се очакваше, съобщава Асошиейтед прес.\r\n\t \r\n\tПреди да посети Япония от 5 до 7 ноември, президентът на САЩ Доналд Тръмп каза на Абе, че Япония и Америка \"са стопроцентово заедно и че няма място за съмнения в японско американския съюз\". Двамата лидери са в близки лични отношения и се готвят да играят голф при предстоящото посещение на американския президент, добавя Ройтерс.", "date": "2017.11.01", "title": "Шиндзо Абе бе преизбран за министър-председател на Япония"}
{"url": "http://www.mediapool.bg/porachkite-za-zetya-na-petrov-se-okazaha-za-300-hil-leva-a-ne-za-16-mln-leva-news271238.html", "text": "Фирмата на зетя на подалия оставка здравен министър Николай Петров, всъщност, била получила 300 000 лева от договорите си с ВМА, а не 1.6 млн. лева, както е посочено в одита на Министерството на отбраната и журналистическото разследване на бТВ. Това обяви зам.-министърът на здравеопазването Мирослав Ненков в сряда пред Дарик радио.\r\n\tТой съобщи, че е направил проверка относно поръчката и платената на фирмата \"Ортопедие-Инвекс\" сума се оказала по-малка.\r\n\t\"Многократно беше повторено в журналистическото разследване, че са спечелени поръчки за 1.6 млн. лева, но това е, всъщност, прогнозната цена на поръчката, каквато всички поръчки имат, защото не е ясно колко от даден консуматив болницата тази година ще изработи\", заяви Ненков.\r\n\t\"ВМА е спешен център, не дай си боже, ако стане някаква извънредна ситуация и постъпят множество спешни пациенти, разходът на определени консумативи ще се качи непредвидено\" каза Ненков.\r\n\t\"Аз съм проверил и, всъщност, за трите години, през които действа този договор, Явор е продал консумативи на ВМА за 300 000 лева. Това са под 5% от всички консумативи от този вид, които болницата е ползвала\", каза Ненков и уточни, че нарича мъжа, с когото дъщерята на Петров живее, по малко име, защото го познава.\n\n\r\n\t\"Това 1.7 млн. лева размахвано високо в това т.нар. журналистическо разследване, просто не е вярно. Де юре има подписан договор с индикативна стойност над 1 млн. лева. Де факто за три години Явор е продал консумативи за 300 000 лева на болницата\", каза Ненков.\r\n\tТой допълни, че военните прокурори не са милостиви хора, за да се смята, че по тази причина са отказали да образуват досъдебно производство. \"В одита има описани по пера многото милиони, които ген. Петров е спестил на нас данъкоплатците от некоректни договори на ВМА през годините\", заяви Ненков.\r\n\tОсвен това той съобщи, че първата обществена поръчка, спечелена от \"Ортопедие-Инвекс\", е била започната и финализирана от предишното ръководство на ВМА, а Петров само я подписва.\r\n\tНенков, който се спряга като един от възможните наследници на Петров в Министерството на здравеопазването, заяви, че до момента с него не е говорено да поеме министерския пост.\r\n\tПопитан дали би приел, той отговори: \"Въпросът не е само в това дали ще ми предложат, а и какво ще е предложението. Аз не живея с мисълта как искам да бъда министър, цял живот да съм се борил за този пост и сега да съм готов на всякакви компромиси само и само да бъда министър и НСО да ме вози с една S класа и да се радват всички около мен, че съм министър. Не ми е самоцел това\".\r\n\tНенков обаче уточни, че ако друг човек бъде сложен за здравен министър, не би останал в екипа му и би напуснал.\r\n\tНенков в момента замества Николай Петров, който е излязъл в отпуск.\r\n\t\r\n\tСъщевременно министърът на българското председателство на съвета на ЕС Лиляна Павлова заяви, че одитът във ВМА, след чието разгласяване Петров подаде оставка, е \"резултат от папки с обвинения, подготвени от служебния кабинет на Огнян Герджиков\".\r\n\t\"Много добре знаем, че по време на служебния кабинет имаше два сектора, да ги наречем двама вицепремиери, които активно работеха да събират папки, обвинения срещу някого, само и само да се прави опит да се дискредитират определени сектори – и в сектор \"Здравеопазване\", и сектор \"Отбрана\" имаше такъв подход\", заяви Павлова пред Нова телевизия. Тя не назова имена, но посочи, че става дума за \"ресорните вицепремиери\".\r\n\t\"Тази папка, която е подготвена от служебния кабинет, свързана с ген. Петров и с ВМА и с поръчките, имаме впоследствие проверка от прокуратурата и отказ на прокуратурата да образува разследване поради липса на данни\", посочи Павлова. Тя заяви, че ГЕРБ стои зад министъра в оставка, но решението му да напусне поста било морален акт и е прието от премиера, за да се даде възможност на компетентните органи да си свършат работата.", "date": "2017.11.01", "title": "Поръчките за зетя на Петров се оказаха за 300 хил. лева, а не за 1.6 млн. лева"}
{"url": "http://www.mediapool.bg/na-karavelov-ne-e-imenuvana-auditoriya-v-su-che-na-kristian-takov-li-da-krastim-news271239.html", "text": "Журналистът Татяна Ваксберг разказа във Фейсбук за своите срещи с отговорните фактори в Софийския университет в рамките на кампанията по именуване на аудитория на името на юриста доцент Кристиян Таков. Ваксберг е била подкрепена от ректора на СУ проф. Атанас Герджиков, който обещал своето съдействие с напомнянето, че крайното решение принадлежи на Юридическия факултет. Там декан е проф. Сашо Пенов, който беше председател на Правния съвет на президента Георги Първанов.\r\n\t \r\n\tЕто и разказът на Татяна Ваксберг от първо лице:\r\n\t \r\n\t\"В тази папка са вашите 3 759 подписа, с които се присъединявате към искането да се наименува аудитория в Софийския университет на името на доцент Кристиан Таков. Това\n\n\r\n\tзначи, че ви дължа 3 759 обяснения за съдбата на тази петиция.\r\n\t \r\n\tПодписката беше инициирана веднага след смъртта на Кристиан Таков на 11.07.2017 г. Тя беше популяризирана едновременно с предупреждението, че Софийският университет и друг път е бил изправян пред подобни искания, но в почти всички случаи ги е отхвърлял – предимно с аргумента, че броят на заслужилите юристи е по-голям от броя на аудиториите.\r\n\t \r\n\tНа 3 октомври имах среща с ректора, професор Анастас Герджиков, и му връчих папката, която виждате на снимката. Водихме разговор на един и същи език: той самият беше наясно, че искането е отправено не (само) заради големите заслуги на Кристиан Таков към правото, а заради дефицитното в България съчетание на почтеност, академичност и гражданска активност, което Софийският университет е добре да насърчи. Каза, че подкрепя идеята, но напомни, че крайното решение принадлежи на Юридическия факултет. Ангажира се да предаде папката на декана и да му каже мнението си. По-късно разбрах, че е направил това още в същия ден.\r\n\t \r\n\tДнес, 31 октомври, имах среща с декана на ЮФ, професор Сашо Пенов. Говореше предимно той и ползваше език, обърнат към вътрешния му глас. Каза, че е против, без да използва думата “против”. Каза, че има традиция за не-наименуване на аудитории, за която сигурно не знам, че има десетки заслужили юристи в последните 125 години, за които със сигурност не знам, че са приятели с Кристиан, за което, разбира се, не знам, че всеки човек носи Кристиан в сърцето си, за което също не знам, и че тази подписка той я знае още от лятото, така че е наясно отдавна, да не си мисля аз. Уверих го, че не съм при него с враждебни намерения, а той мен – че не трябва да му преиначавам думите.\r\n\t \r\n\tДокато говореше, гледаше някъде над мен, а докато слушаше, разлистваше десетките документи на бюрото в порив да подпише незабавно всеки от тях. Спираше се точно преди химикалката да докосне листа, като сам осуетяваше устрема си към това убежище за погледа.\r\n\tКаза, че мисли за табло или за паметна плоча с имена на големите юристи на факултета, едно от които да бъде и това на Кристиан Таков – един “много голям юрист”. Що се отнася до идеята с аудиторията, поясни, че е длъжен да внесе подписката на заседание на факултетния съвет, което и ще направи на 14 ноември тази година, знаейки какъв ще бъде резултатът – отрицателен.\r\n\t \r\n\t“Преподавателите са против” – каза. Вдигна предупредително пръст: да не му преиначавам думите, когато допускам, че ще внесе подписката на заседанието, воден единствено от формалните задължения на поста си. Напомни още нещо, което ще да не знам:\r\n\t“Дори на Петко Каравелов не е кръстена аудитория”.\r\n\t \r\n\tТвърдях, че сме съвременници на Таков, а не на Каравелов, че въпросът не е кой колко е заслужил, а дали Софийският университет е на висотата на момента – да оцени дефицита от почтеност, ерудиция и гражданско участие, събрани в едно, и да застане с целия си авторитет на академична институция зад една инициатива, която насърчава тази комбинация в днешните студенти. Изговорих изречението на четири части, за да не заглушавам с гласа си всичките имена “без аудитория”, които бяха периодично вмъквани, преди да съм сложила точка: Марко Балабанов, Нисим Меворах, Петко Стайнов.\r\n\t \r\n\tПопитах го дали има административна необходимост от някаква писмена молба от моя страна, но той каза, че няма. Попитах дали мога да обясня пред факултетния съвет какви са аргументите за внасянето на подписката, а той напомни, че членовете на факултетния съвет са “достатъчно зрели и съобразителни хора”, сред които има цели двама бивши премиери.\r\n\t \r\n\tИзведнъж повиши глас: да не взема сега да кажа, че ми е забранил да идвам на заседанието на факултетния съвет, след като тези заседания са публични? Уверих го, че правя разлика между забрана и съобщение за безпредметност на усилието и го насърчих и той на свой ред да помисли върху някои разлики. Примерно, върху тази, която стои между въпроса и отговора в един уж общ разговор за името на една аудитория.\r\n\t \r\n\tНа 14 ноември (или на датата, на която се окаже свикано заседанието на факултетния съвет) ще се опитам да обясня аргументите, с които беше инициирана подписката. Ако не ми позволят, просто ще проследя на живо как се приема или отхвърля предложението. Ако и това не се окаже възможно, ще науча новините от източници. Във всички случаи ще ви държа в течение.\"\r\n\t \r\n\tКампанията по събиране на подписи за именуване на аудитория на името на Кристиан Таков продължава на този адрес", "date": "2017.11.01", "title": "\"На Каравелов не е именувана аудитория в СУ, че на Кристиан Таков ли да кръстим“"}
{"url": "http://www.mediapool.bg/voennoto-ministerstvo-e-dalo-ohranitelnata-si-firma-na-prokuraturata-news271240.html", "text": "Военното министерство е дало одита на охранителната си фирма МОБА на прокуратурата, съобщи зам.-министърът на отбраната Анатолий Величков.\r\n\tСамо ден по рано от , че тласка фирмата към фалит и в нарушение на закона са продадени 800 пистолета и 60 хиляди патрона на цени под пазарните.\r\n\tВоенният министър Красимир Каракачанов не коментира по същество твърденията на БСП, но хвърли към опозицията вината за тежкото състояние на дружеството.\r\n\t\"Ще пожелая на БСП да се събудят и да спрат да мислят, че са във властта от снощи. Фирма МОБА е в тежко състояние благодарение на времената, когато те са назначавали министрите на отбраната и са управлявали фирмата\", каза Каракачанов.\r\n\tТой коментира единствено информация в партийния вестник на БСП \"Дума\", според която назначеният от новото ръководство шеф на фирмата Николай Наков е бил трети в старозагорската и русенската листа на \"Воля\" за парламентарните избори и личен адвокат на лидера на партията Веселин Марешки.\n\n\r\n\t\"Аз разбирам опозицията да търси слабите места на управляващите. Но не е нормално да използва откровени лъжи. Директорът на МОБА не е адвокат на Марешки, защото не е юрист\", каза Каракачанов.\r\n\tАнатолий Величков, който отговаря за търговските дружества, обясни, че към момента МОБА има задължения от над 1 млн. лева, които са натрупани за последните три години. В този период управляваха правителствата на Пламен Орешарски, Георги Близнашки и Бойко Борисов.\r\n\tНАП е поискал 50 % от приходите на фирмата, които към момента са 800 хиляди лева месечно, да бъдат предоставени като погасяване на старите задължения, но след разговори с финансовото министерство този процент е свален до 30 и така няма опасност заетите във фирмата 1100 работници да останат без работа.\r\n\tЗа да се намалят задълженията, МО съкращава неоправданите разходи и дава на фирмата да охранява все повече военни имоти с отпаднала необходимост.\r\n\t\"В администрацията са правени политически назначения. Имало е двама управители със заплата от по няколко хиляди лева\", каза Величков.\r\n\tНаправеният на МОБА одит вече е предаден на прокуратурата и финансовата инспекция.\r\n\tСпоред БСП дружеството не е в състояние да обслужва своята дейност, защото МО не е актуализирало договорите си за охрана с него, което води до месечни загуби от около 50 хиляди лева.\r\n\tЦелта да се води фирмата към фалит може да е само една - освободената ниша да бъде запълнена с други фирми, коментира преди ден депутатът от БСП Атанас Зафиров. По думите му тази практика вече върви, немалка част от обектите на МО се охраняват от частни фирми.\r\n\t\"Това е единственото държавно дружество, което е регистрирано по Закона за частната охранителна дейност. То изпълнява договори с Министерство на отбраната по охрана на обекти на министерството. Това е едно дружество, което само по себе си няма как да бъде губещо, тъй като то има гарантирани договори и гарантиран процент на печалба по тези договори. Какво обаче е в момента състоянието на това дружество и кой носи отговорност за тази работа?\", посочи Зафиров.\r\n\t\"Министърът на отбраната наясно ли е, че фирмата на практика е декапитализирана, тъй като размерът на задълженията вече надхвърля уставния й капитал. Наясно ли е, че е проведен търг в нарушение на няколко закона, на който са продадени 800 пистолета, 60 хиляди патрона и не малко количество бинокли\", попита депутатът.", "date": "2017.11.01", "title": "Военното министерство е дало охранителната си фирма на прокуратурата"}
{"url": "http://www.mediapool.bg/zhena-zagubi-gardata-si-zaradi-lechenie-s-hranitelni-dobavki-news271241.html", "text": "Жена на 44 години е загубила гърдата си след проведено неконвенционално “лечение“ с хранителни доабвки и глад преди да бъде хоспитализирана в Университетската болница за активно лечение по онкология в столичния кв. “Дървеница“. Онкологичните специалисти призовават пациентите да бъдат отговорни към здравето си и да не се доверяват на съмнителни “терапии“.\r\n\tПрез октомври в Отделението по мамология и реконструктивна хирургия на болницата е била приета жена с локално авансирал тумор на лявата гърда, който затруднявал нейното движение. Тя е била с анемия и силно нарушено общо състояние.\r\n\t“Състоянието на болната е следствие от  дълговременно  лечение  с неконвенционални средства, осъществено от  частно практикуващ  у нас руски лекар“, казват от лечебното заведение.\r\n\tЛечението е включвало “биорезонансна терапия  с електрически ток”, хранителни добавки - минерал детоксилекс и гладуване. Болната не е приемала храна около месец по съвет на лечителя. През това време туморът е достигнал гигантски размери  и са се появили кръвоизливи по надлежащата кожа.\r\n\tСлед проведени изследвания на пациентката е извършено кръвопреливане, за да се подобрят кръвните й показатели. След това тя е била оперирана. Лекарите са извършили радикална мастектомия, като при операцията са отстранили лявата гърда заедно с подлежащата мускулатура и  тумор с размери  24 / 38/ 40 сантиметра и тегло 3.1 килограма.\n\n\r\n\tХистологичното изследване показа, че жената е имала доброкачествен тумор (фиброаденом или филоиден цистосарком), който в резултат на  погрешно третиране е  малигнизирал  и е достигнал тези гигантски размери, каза проф. Елена Александрова, началник на Отделението по хирургия на млечната жлеза в  болницата. \r\n\tТя призовава всички жени с  доброкачествени промени  в млечните жлези  да бъдат изключително отговорни към здравето си и да не се доверяват на нетрадиционни методи на лечение, които могат да костват живота им.", "date": "2017.11.01", "title": "Жена загуби гърдата си заради \"лечение\" с хранителни добавки"}
{"url": "http://www.mediapool.bg/dtsk-za-55-mlrd-lv-veche-se-targuvat-na-fondovata-borsa-news271242.html", "text": "Български държавни ценни книжа (ДЦК), емитирани от финансовото министерство, от днес се търгуват на \"Българската фондова борса\". Качени за търговия са 20 емисии, което прави ДЦК най-големият емитент на БФБ.\r\n\t\"Това е един проект, който очаквахме и работим по него поне от 20 години. Днешният ден показа, че успяхме. Искрено вярваме в идеята за развитие на дългов пазар на БФБ. Това е основният движещ фактор за това пазарът да бъде развит. Бихме искали да вярваме, че от днес нататък ДЦК ще бъдат едни от най-ликвидните инструменти на борсата\", коментира изпълнителният директор на БФБ-София Васил Големански, цитиран от Invetor.bg.\r\n\tСделките с ДЦК ще бъдат освободени от такси и комисиони до 30 септември 2018 г. в 13 инвестиционни посредника и банки, които до момента са подкрепили инициативата.\r\n\tМинималният обем на инвестицията на БФБ е 1000 валутни единици в левове или евро.\r\n\tПо думите на Големански търговията с ДЦК трябва да бъде достъпна до абсолютно всички инвеститори – както за големите институционални инвеститори и банките, така и за дребните инвеститори, тъй като по думите му \"ДЦК представляват един добър инструмент за инвестиция, особено на фона на ниската доходност по депозитите в банките\".\n\n\r\n\tДосега инвестицията в български ДЦК беше достъпна за инвеститори чрез извънборсова търговия, но налагаше вложение на големи суми.", "date": "2017.11.01", "title": "ДЦК за 5.5 млрд. лв. вече се търгуват на фондовата борса"}
{"url": "http://www.mediapool.bg/siriyskata-opozitsiya-otkaza-da-uchastva-v-organiziranite-ot-rusiya-mirni-pregovori-news271243.html", "text": "Сирийската опозиция отхвърли поканата за участие в организирания от Русия \"Конгрес на сирийския национален диалог\" на 18 ноември в Сочи и настоя да се водят мирни преговори под егидата на ООН в Женева, предаде Ройтерс.\r\n\t \r\n\t\"Революцията отхвърля тази конференция, която е между режима и режима\", заяви пред Ройтерс Мохамед Алуш, член на опозиционния Върховен комитет за преговори и ръководен кадър на бунтовническата групировка \"Джаиш ал ислам\".\r\n\t \r\n\tЗа комитета бе изненада, че е споменат в списъка с организации, поканени да изпратят свои представители в южния руски град, добави той.\r\n\t \r\n\tБазираната в Турция опозиционна организация Сирийска национална коалиция също отхвърли поканата. \"Коалицията няма да участва в никакви преговори с режима извън Женева или без посредничеството на ООН\", каза пред Ройтерс говорителят й Ахмад Рамадан.\r\n\t \n\n\r\n\tСъщевременно Турция обяви, че не може да приеме сирийските кюрдски Сили за защита на народа (СЗН) да бъдат поканени на преговорите за Сирия в столицата на Казахстан Астана.\r\n\t \r\n\tВисокопоставен кюрдски представител заяви вчера, че Русия е поканила кюрдски представители от Северна Сирия на предложен конгрес, който през ноември да събере противникови страни в сирийския конфликт. Това е част от усилия на Москва да подеме нова инициатива за прекратяване на конфликта в Сирия.\r\n\t \r\n\tГоворителят на турския президент Ибрахим Калън заяви, че турски и руски представители са обсъдили този въпрос.\r\n\t \r\n\t\"Невъзможно е да приемем терористична организация да присъства на международна платформа\", заяви Калън, цитиран от частната турска телевизия СиЕнЕн-Тюрк.", "date": "2017.11.01", "title": "Сирийската опозиция отказа да участва в организираните от Русия мирни преговори"}
{"url": "http://www.mediapool.bg/v-rusiya-se-zasilvat-protestite-a-upravlenieto-se-vloshava-news271250.html", "text": "В Русия се разрастват протестите и пада качеството на държавното управление, констатира \"Независимая газета\". Вестникът се позовава на данни, разпространени от Комитета за граждански инициативи на бившия финансов министър Алексей Кудрин.\r\n\t \r\n\tВидимото засилване на протестите в руските региони през първото полугодие е белязано главно с акции против корупцията и действията на правоохранителите, сочат авторите на доклада.\r\n\t \r\n\tАнтикорупционният дневен ред е продиктуван от критика на Кремъл Алексей Навални, напомня изданието. Според експерти проявите, организирани от неговия екип, слагат край на тенденцията за намаляване на политическите протести в Русия, откроила се през 2014 г.\r\n\t \r\n\tАдминистративната стабилност в отделните региони се влошава заради смените на губернатори и други рокади по местните върхове.\r\n\t \n\n\r\n\tТази година са арестувани двама ръководители на руски региони, осем вицегубернатори или вицепремиери на местни правителства и един кмет на регионална столица, напомня всекидневникът, цитиран от Би Би Си.\r\n\t \r\n\tХората, оглавяващи местните елити в Русия, са едва 800-900 души. Излиза, че всяка година 2 на сто от тях попадат между воденичните камъни - или всеки 50-и. Жертвите се избират до голяма степен случайно - това засилва морално-психологическото въздействие на репресиите върху регионалния елит, парализиран вече наполовина, се отбелязва в доклада.\r\n\t \r\n\tСъщото чака и тазгодишните \"назначенци\", прогнозира един от авторите - политологът Александър Кинев. Твърде е вероятно според него конфликтите да избухнат отново, а рокадите само са формирали \"масови позитивни очаквания\".\r\n\t \r\n\tРедица региони на Русия вече са по-слабоуправляеми, а на места, например в Коми, \"е разрушена изцяло и електоралната машина, гарантирала резултат на властта\". \"Ситуацията неизбежно ще изплува на повърхността след президентските избори\" през март, предрича друг съавтор на доклада, анализаторът Николай Петров. Междувременно нараства и социалният протест по места, добавя наблюдателят Алексей Титков.", "date": "2017.11.01", "title": "В Русия се засилват протестите, а управлението се влошава"}
{"url": "http://www.mediapool.bg/kakvo-vklyuchva-noviyat-zakon-za-borba-s-terorizma-vav-frantsiya-i-zashto-predizvikva-sporove-news271251.html", "text": "Извънредното положение във Франция, наложено след като бойци на групировката \"Ислямска държава\" убиха 130 човека в Париж през ноември 2015 г., изтича днес. На негово място влиза в сила нов закон, който според президента Еманюел Макрон дава на властите необходимите правомощия за справяне с терористичната заплаха, като същевременно запазва правата на гражданите, предаде ДПА.\r\n\t \r\n\tПравозащитни организации, радикалната левица и крайнодесният Национален фронт обаче настояват, че има опасност тези мерки да превърнат извънредните правомощия в част от обикновеното законодателство.\r\n\t \r\n\tДепутатите взеха предвид тези съображения и поправиха предложения от правителството текст, така че почти всички нови правомощия автоматично да престанат да действат в края на 2020 г.\r\n\t \r\n\tНовият закон включва следните основни положения:\r\n\t \r\n\t1. Ограничения за движение. На хората, които имат връзки с терористични организации, може да бъде забранено да напускат населеното място, където живеят, и да бъдат задължени да се явяват всекидневно в полицията. Може също така да им бъде забранено да ходят на определени места. Мерките могат да бъдат прилагани само за предотвратяване на терористични актове.\r\n\t \n\n\r\n\tЗаконът за извънредното положение беше по-строг, като позволяваше частични домашни арести. Неговите разпоредби бяха използвани не само срещу заподозрени терористи, а и за да се забранява на заподозрени привърженици на радикалната левица да участват в демонстрации.\r\n\t \r\n\t2. Обиски на домове. Съгласно новия закон властите все още могат да извършват обиски на домове, но само за предотвратяване на терористични актове. За разлика от пълните извънредни правомощия обиските трябва да бъдат одобрени от съда.\r\n\t \r\n\t3. Затваряне на места за богослужение. Властите запазват правомощието да затварят места за богослужение, където се пропагандират екстремистки идеи.\r\n\t \r\n\t4. Проверка на самоличността около пристанища и летища. Силите за сигурност могат да проверяват самоличността на хора в радиус от 10 километра около пристанища и международни летища, за да предотвратяват презгранични престъпления.\r\n\t \r\n\tПървоначално правителството предложи проверките да могат да се извършват в радиус от 20 километра. Вестник \"Монд\" изчисли, че това би покривало 67 процента от населението на Франция, включително 36 от 39-те най-големи града в страната.\r\n\t \r\n\tЗа разлика от другите правомощия, това няма автоматично да спре да действа през 2020 г.\r\n\t \r\n\t5. Новият закон продължава действието на извънредните правомощия, позволяващи на силите за сигурност да обискират имущество и да претърсват хора на или близо до големи обществени прояви, които може да бъдат атакувани от терористи.", "date": "2017.11.01", "title": "Какво включва новият закон за борба с тероризма във Франция и защо предизвиква спорове?"}
{"url": "http://www.mediapool.bg/29-godishen-uzbek-e-atentatorat-ot-nyu-york-news271230.html", "text": "Засега няма категорични индикации, че шофьорът на пикапа, който уби осем човека и рани 15 в Ню Йорк, е пряко свързан с \"Ислямска държава\", но властите са намерили бележка, в която 29-годишният узбекски имигрант Сайфуло Саипов декларира принадлежност към екстремистката групировка. Сред жертвите на нападението са петима приятели - аржентинци, които са се събрали да празнуват 30-годишнина от завършването на училище.\r\n\tНападението, извършено на 31 октомври, деня на Хелоуин, с нает пикап, врязал се във велосипедна алея в Манхатън, носи всички белези на терористична атака, заявиха властите.\r\n\tСаипов, който бе прострелян от полицаите и задържан на мястото на нападението, се очаква да оживее, което означава, че разследващите биха могли да се опитат да научат повече за мотивите му. До момента обаче властите смятат, че е той е \"вълк единак\" – тоест, действал е сам, след като е бил вдъхновен от \"Ислямска държава\", макар и не пряко инструктиран от нея, отбелязва \"Вашингтон пост\".\r\n\tСпоред някои данни, след нападението заподозреният е излязъл от пикапа с вик \"Аллах Акбар\" \r\n\t \n\n\r\n\t\r\n\t \r\n\tЗнае се, че преди да извърши нападението, Саипов е живял в Патерсън, Ню Джърси и че е наел пикапа в този щат преди да отпътува за Манхатън, съобщиха разследващите.\r\n\tАтаката ще разгорещи политическия спор в САЩ за имиграцията и сигурността, Президентът Доналд Тръмп от самото начало настоява за ограничаване на мигрантите и по-сериозна проверка на пристигащите в страната, за да се предотвратят терористични нападания, докато опонентите му блокират тези мерки в съда, отбелязва \"Вашингтон пост\". Узбекистан не е сред страните, посочени в различните варианти на забранителния списък на Тръмп, обхващащ няколко предимно мюсюлмански страни.\r\n\tКакто обикновено, първата реакция на президента бе публикация в Туитър, където той заяви, че нападението в Манхатън \"прилича на друга атака, извършена от много болен и умопомрачен човек\". Малко по-късно президентът написа: \"Не трябва да позволим на \"Ислямска държава\" да се завърне или да влезе в нашата страна, след като ги победим в Близкия Изток и навсякъде другаде. Достатъчно!\".\r\n\t\r\n\tНападението е ужасяващо сходно с подобни атаки, извършени в Европа, където привърженици на \"Ислямска държава\" се врязват в пешеходци на оживени улици с коли и камиони.\r\n\tСъщата тактика бе използвана във Франция, Великобритания, Германия, Швеция и Испания.\r\n\t\r\n\tИзвършителят на снощния терористичен акт в Ню Йорк е попадал и преди в полезрението на федералните власти в САЩ, пише \"Ню Йорк таймс\". Вестникът цитира три източника, според които правоохранителните органи са правили справки за 29-годишния узбек Сайфуло Саипов в предишно разследване, което не е свързано със сегашния терористичен акт в Ню Йорк.\r\n\tСаипов бил роднина или познат на друга личност, от която онова следствие се интересувало. То продължило две години, в резултат на което Министерството на вътрешната сигурност на САЩ, ФБР и полицейското управление на Ню Йорк предявили официални обвинения срещу петима пришълци от Узбекистан и един казахстанец за оказване на материална помощ на терористичната групировка \"Ислямска държава\". Част от обвиняемите се признали за виновни. Засега не е ясно дали и Саипов е фигурирал в това дело, пише \"Ню Йорк таймс\", цитиран от БТА.\r\n\t\r\n\tВестникът съобщава, че този нощ полицията е извършила обиск в жилищния блок в град Патерсън, щата Ню Джърси, където се бил настанил терористът единак. Репортери успели да разговарят с двама негови познати, също узбеки, които го представили в много положителна светлина. Според тях Саипов дошъл в САЩ през 2010 г., за да научи английски. Започнал работа като шофьор във фирмата \"Юбър\", която предоставя таксиметрови услуги чрез повикване по интернет.\r\n\tСпоред 22-годишния му сънародник Бекзод Абдусаматов Саипов пристигнал от Ташкент - столицата на Узбекистан, и знаел слабо английски. Първо живял в Охайо, а после се прехвърлил във Флорида, където намерил работа като шофьор на камион.\r\n\t\"Беше много добър човек. Харесваше САЩ, изглеждаше много доволен, и непрекъснато говореше така, че всичко с него изглеждаше наред. Не приличаше на терорист, но не го познавах отблизо\", казва 37-годишният Кобильон Маткаров.\r\n\tСаипов успял да получи зелена карта, даваща му право да живее и работи в САЩ, съобщава пред вестника служител от правоохранителните органи, пожелал анонимност, защото следствието срещу терориста тече в момента.\r\n\tСлужител на \"Юбър\" казва пред \"Ню Йорк таймс\", че Саипов е бил проверен от компанията преди да бъде назначен, и не било констатирано нищо подозрително, свързано с него. Фирмата е предложила на ФБР и другите правоохранителни органи пълно съдействие в разследването.\r\n\t\"Вашингтон пост\" също се е опитал да получи пряка информация за Саипов от негови познати. Според 24-годишната Дилноза Абдусаматова, когато пристигнал в Охайо през 2010 г., той живял първите две седмици при нейното семейство в Синсинати, защото бащите им били приятели, след което заминал за Флорида, за да започне работа като шофьор. Тя предполага, че там той се е оженил - около година, след пристигането си в САЩ, и вероятно има две деца. Контактът с него обаче се прекъснал. \"Той престана да говори с нас, след като се ожени\", добавя Абдусаматова.\r\n\tВестникът съобщава, че във вторник през нощта 4-ма цивилни агенти на ФБР са посетили жилищния блок в Тампа, Флорида, където Саипов е живял преди да дойде в Ню Джърси, и разговаряли с няколко живеещи в същата сграда. Следователите обаче отказали да отговарят какво са констатирали там. Според една от съседките обитателите казали пред агентите, че не познават Саипов.\r\n\t\r\n\tРазказвайки за снощната касапница в Ню Йорк, лондонският вестник \"Дейли телеграф\" отбелязва, че терористичните атаки с използването на автомобили вече са новата \"нормална практика\", и за полицията е невероятно трудно да им противостои и да защитава гражданите.\r\n\tНападението на Саипов в Манхатън е най-новият епизод в тази серия от терористични атаки с използване на най-обикновени автомобили - малък камион (пикап) се превърна в поредното смъртоносно оръжие, което помете пешеходци и велосипедисти. Невъзможно е да се предскаже кога и къде ще ударят терористите. Такива атаки са евтини и лесни за организиране: няма нужда от експлозиви и оръжия, а автомобилите често са наети, пише \"Дейли телеграф\".\r\n\tИслямистите започнаха да използват тази тактика през 2008 г. в Израел и тя бе възприета с поразителен ефект от малки терористични клетки и от терористи единаци в Западна Европа, които след това изявяваха принадлежност към ИД, посочва вестникът, като припомня няколко кървави епизода от тази серия - в Ница, Берлин, Барселона, Лондон, а сега и в Ню Йорк.\r\n\tСпоред вестника тази тактика е драматична нова форма на глобален тероризъм. Тя се наложи, защото след ужасяващите атентати от 11 септември 2001 г. в Ню Йорк и Вашингтон, извършени със самолети, мерките за сигурност по летищата се засилиха, а и много хора избягват да летят. Невъзможно е обаче за избягваш автомобили, защото на всеки се налага да ходи по улиците.\r\n\tИзползването на автомобили като оръжие показва колко трудно е за властите да защитават т.нар. \"меки мишени\". Колкото и заграждения, бариери и камери да бъдат монтирани по улиците, терористични атаки от този вид ще останат трудни за възпиране, пише в заключение \"Дейли телеграф\".", "date": "2017.11.01", "title": "29-годишен узбек е атентаторът от Ню Йорк"}
{"url": "http://www.mediapool.bg/kitai-ukrepva-voennata-si-mosht-tryabva-li-aziya-da-trapne-ot-strah-news271252.html", "text": "\"Армия от световна класа\": това е мечтата, която китайският президент Си Цзинпин иска да бъде изпълнена до 2050 година. Трябва ли да се безпокоим? Макар и Китай да тревожи съседите си в Азия, той не представлява засега непосредствена заплаха, смятат експерти.\r\n\t \r\n\tСамолети, кораби, оръжия. . . Китайският военен бюджет се увеличава от 30 години за модернизиране на овехтялото оборудване, но продължава да е три пъти по-нисък от този на САЩ. Така че Пекин иска да навакса изоставането си.\r\n\t \r\n\t\"Трябва да осъществим модернизирането на националната отбрана и армията през 2035 г., а към средата на века да направим от народната армия армия от световна класа\", заяви категорично Си преди дни пред 2300 делегати от Китайската комунистическа партия.\r\n\t \r\n\tРечта бе насочена към китайските националисти, смята Джеймс Чар, експерт по военно дело от Техническия университет в Нанянг, Сингапур.\r\n\t \r\n\t\"Те бе също така послание към другите страни, че Пекин иска армията му да е силна колкото икономиката\", която в момента е втората по сила в света.\r\n\t \n\n\r\n\tКитай губи всички конфликти, в които е участвал от средата на 19 век.\r\n\t \r\n\t\"Затова мечтаем за силна армия повече от всяка друга страна. Не да тормозим други държави, а за да се отбраняваме\", заяви Ни Лъсюн, преподавател в Института за изследване на отбранителната стратегия в Шанхай.\r\n\t \r\n\t\"Свалянето на режимите в Ирак и Либия послужи като предупреждение за тази необходимост\".Тревожни съседи\r\n\t \r\n\tКитай не е участвал в нито един конфликт от кратката война срещу Виетнам през 1979 г., но засилва присъствието си на международно равнище.\r\n\t \r\n\tТази година откри първата си база в чужбина, в Джибути. Военноморският му флот участва от 2008 г. в операциите срещу пиратите край бреговете на Сомалия и в Аденския залив. Китай е с най-голям принос към операциите за поддържане на мира на ООН измежду постоянните членки на Съвета за сигурност (2500 войници и военни експерти).\r\n\t \r\n\tПекин обаче тревожи съседите си.\r\n\t \r\n\tС Индия има няколко гранични спора, което се видя през лятото, когато въоръжените сили на двете страни се изправиха лице в лице в Хималаите и напрежението продължи два месеца.\r\n\t \r\n\tЯпония се дразни от постоянните китайски военноморски патрули край островите Сенкаку (наричани Дяоюй на мандарин), към които Китай има териториални претенции. За Токио китайското военно укрепване е \"тревога за сигурността в региона\".\r\n\t \r\n\tПекин смята за своя и по-голямата част от Южнокитайско море, към което и останалите страни, имащи излаз - Виетнам, Филипините и Малайзия - имат ответни претенции. От идването си на власт през 2012 г. Си Цзинпин укрепва контролираните от Китай рифове и изгражда различни съоръжения, включително военни (писти за кацане, оръжейни установки).\r\n\t \r\n\t\"Китай няма войнствени намерения. Но безспорно нарастването на военната му мощ предизвиква надпревара във въоръжаването в Азия\", смята Жулиет Жьоньоваз, изследователка в Института по стратегически изследвания към Френското военно училище.\r\n\t \r\n\t\"Япония говори за превъоръжаване, Южна Корея разполага система за противоракетна отбрана, бюджетите за отбрана на Виетнам и Филипините растат бързо\".Открита война\r\n\t \r\n\tКитайските военни разходи през 2016 г. са достигнали 215 милиарда долара според Международния институт за изследване на мира в Стокхолм, което поставя Китай на първо място в Азия, далеч преди Индия (56 милиарда), Япония (46 милиарда) и Южна Корея (37 милиарда).\r\n\t \r\n\tНапрежението през последните месеци с Виетнам и Филипините обаче поспадна. С Индия \"със сигурност може да има стълкновения на места, смята Манодж Джоши от базираната в Делхи фондация \"Обзървър рисърч\", но \"няма перспектива за открита война между двете съседни страни, имащи ядрено оръжие\".\r\n\t \r\n\tСи трябваше да покаже мускули начело на армията през първите пет години от мандата си, тъй като не бе консолидирал властта си, смята Джеймс Чар.\r\n\t \r\n\tСега обаче силният човек в Пекин затвърди на конгреса на комунистическата партия пълния партиен контрол върху армията, след като отстрани двама от най-висшите военни за корупция.\r\n\t \r\n\t\"Сега, когато укрепи властта си, може да смятаме, че Пекин ще води не толкова агресивна дипломация в краткосрочен и средносрочен план. Китай ще продължи да се развива все по-далеч от бреговете си и вероятно ще открие нови бази в чужбина\", смята Джеймс Чар.\r\n\t \r\n\t\"Но ще действа предпазливо навън и няма да се ангажира в мисии като световен полицай, подобно на САЩ в Ирак или в Афганистан\".", "date": "2017.11.01", "title": "Китай укрепва военната си мощ. Трябва ли Азия да тръпне от страх?"}
{"url": "http://www.mediapool.bg/dps-obvini-gerb-v-dvoen-standart-za-ostavkata-na-zdravniya-ministar-news271253.html", "text": "От ГЕРБ проявяват двоен стандарт. Това обяви в сряда в парламента лидерът на ДПС Мустафа Карадайъ по повод приетата оставка от страна на Борисов на здравния министър Николай Петров, заради обществени поръчки, попаднали във фирмите на зет му.\r\n\tКарадайъ разкритикува премиера, че приема оставката на здравния министър, но не и на Валери Симеонов, който продължавал да запазва вицепремиерския си пост, въпреки че бил осъден за реч на омразата и отправял заплахи към медии.\r\n\t\"Намирисва ли ви на двойни стандарти. Едното е било морален акт, а другото какво е? Какво означава това и какъв сигнал изпращаме към обществото\", попита Карадайъ в парламента. Той изрази позиция на ДПС, че ГЕРБ е виновна за тези двойни стандарти, както и толерирането на агресията, езика на омразата, омразата в действие, включително и срещу медии.\r\n\tОт няколко седмици ДПС иска оставката на вицепремиера Валери Симеонов, а основният мотив е, че той се е превърнал в \"символ на омразата\". Според Карадайъ важният въпрос е какво ще направи ГЕРБ със Симеонов.\r\n\tДПС ще започне разговори с БСП за внасяне на първи вот на недоверие към кабинета \"Борисов 3\". В събота левицата реши той да бъде заради корупцията, което според Карадайъ било важна тема.", "date": "2017.11.01", "title": "ДПС обвини ГЕРБ в двоен стандарт за оставката на здравния министър"}
{"url": "http://www.mediapool.bg/protest-na-ucheni-i-klishirani-politicheski-deklaratsii-za-denya-na-buditelite-news271254.html", "text": "Стотици учени протестираха в центъра на София с традиционното за Деня на будителите искане за увеличаване на държавните средства за наука. Докато недоволните протестираха пред Народното събрание и Министерския съвет, депутатите решиха да отбележат празника с клиширани декларации и политическо заяждане.\r\n\tДокато политиците се надпреварваха да посочват кои са съвременните будители - селски учители или пазители на правописа в социалните мрежи (по думите на президента Румен Радев), министърът на отбраната Красимир Каракачанов ги посочи поименно. По повод Деня на народните будители той удостои с почетен знак за съществен принос към министерството 10 души, сред които бившият депутат Росен Петров и бившият директор на Националния исторически музей Божидар Димитров.\r\n\t\r\n\tСтотици учени от Българската академия на науките и Селскостопанската академия излязоха на вече превърналия се в традиционен протест в Деня на будителите.\r\n\tТе настояват за увеличение на бюджета за научните институти със 75 млн. лв., за да може заплатите им да се изравнят със средното възнаграждение за страната. По данни на синдикатите в момента в двете академии се вземат средно с 300 лв. по-ниски заплати от тази за страната. Около 30% от научните работници вземат минимални заплати.\n\n\r\n\tУчените планират серия от протести, ако исканията им не бъдат изпълнени.\r\n\t\r\n\t\r\n\tВъв вторник пък докторанти поискаха да се увеличат стипендиите им, които не са актуализирани от 2008 г. и в момента са 450 лв. на месец - с 10 лв. по-малко от минималната заплата.\r\n\tПротивно на синдикатите в науката, тези на учителите не намират поводи за протести. Председателят на Синдиката на българските учители към КНСБ Янка Такева изтъкна, че бюджетът за средно образование догодина се очаква да е с близо 330 млн. лв. по-голям в сравнение с тази година. \"За първи път бюджетът за 2018 г. за средното образование е добър и трябва да се отчете, че с премиера Бойко Борисов, с министъра на финансите Владислав Горанов, с министъра на образованието и науката Красимир Вълчев, със Синдиката на българските учители и КНСБ, постигнахме това, което трябваше да бъде направено от години, за да може образованието да бъде истинският приоритет\", коментира Такева.\r\n\t\r\n\tУвеличените пари за образование в бюджета за 2018 г. бяха основен акцент и в декларацията на ГЕРБ за Деня на будителите. \"Не става дума за пожелания за бъдещето, а за конкретни стъпки всяко дете да посещава детска градина и училище, за да има грамотност, всяко училище или детска градина да има средствата да задържи учителите, всеки учител да гради своята кариера\", посочи председателят на образователната комисия Милена Дамянова.\r\n\tТя добави, че догодина за наука са разчетени близо 121 млн. лв. повече, а усилията продължават да бъдат насочени към разработване на национални научни програми за финансиране на приоритетни научни проекти.\r\n\tСлед оптимистичната декларация на ГЕРБ депутатът от \"БСП за България\" Иво Христов нарисува апокалиптична картина. \"В България върви най-страшната тенденция - българският народ от прусаците на Балканите да станем простаците на Балканите с всички произтичащи от това последици\", обяви Христов от името на парламентарната си група.\r\n\tТой посочи, че \"в резултат от 30-годишния преход България е напусната от повече от 2.5 милиона българи\", а те произвеждали доход в страните, в които се намират, за близо 100 млрд. долара. В същото време, 30% от децата в девети и десети клас у нас са функционално неграмотни, а между 130 000 и 200 000 деца напускат училище. \"Огромна част от завършилите абитуриенти, които влизат във висши училища, получават диплома с фактура, т.е. функционалната неграмотност се превръща в структурна\", коментира Христов и добави: \r\n\tЛидерът на \"Атака\" Волен Сидеров, който завърши висшето си образование през 2009 г., когато се дипломира като теолог в Шуменския университет, използва случая отново да поиска въвеждането на вероучение в училище. Така децата щели от малки да разберат \"какво е дух, душа, защо трябва да вярва в Бог, и че светът е създаден от Създателя\". Сидеров лансира и още една промяна - в учебниците по история.\r\n\t\"Патриотите във властта смятаме, че играем, ако не будителска, то поне стимулираща роля например да променим учебниците. Там трябва да влезе най-после истинската история на българите. Ние не сме номадско племе, дошло тук на кончета с пастърма под седлото, а цивилизационен народ, който е тук от хилядолетия и за това вече има достатъчно исторически и научни доказателства\", аргументира се Сидеров.\r\n\tОт ДПС пък поискаха подкрепа за изучаването на майчините езици и косвено разкритикуваха политиците от \"Обединените патриоти\" заради враждебното им отношение към хората от турски етнически произход.\r\n\t\r\n\tБудителят не е интелектуалец по европейски образец, той е българска духовна категория, каза президентът Румен Радев в обръщението си по повод празника. Според Радев будителите не са само хората от портретите, често това са и \"тихите герои на нашето съвремие\". Учители в селски училища, пазители на правописа в социалните мрежи, почтени журналисти.\r\n\t\r\n\t\r\n\t\"Националното самосъзнание, ценностите и културата ни днес са плод на усилията на хиляди българи - книжовници, просветители и революционери. Именно осъзнатата почит към предците и оценяването на съвременните будители са мостът към по-доброто ни бъдеще. Бъдете будни в помислите си и във всяко свое действие. Честит празник!\", написа във Фейсбук премиерът Бойко Борисов.\r\n\tА министърът на отбраната Красимир Каракачанов направо награди съвременните будители със съществен принос към ръководеното от него министерство - академик Георги Марков, Татяна Лолова, Венелина Гочева, професор д-р Никола Владов, архитект Христо Генчев, доцент Христо Смоленов, Росен Петров, Орлин Горанов, професор Крум Дамянов и Божидар Димитров.\r\n\t\"Всеки един от тях в обществото е оставил знак след себе си\", каза Каракачанов и отхвърли журналистически коментар, че част от удостоените с отличието са противоречиви личности.\r\n\t\r\n\t\r\n\t\"На Росен Петров кое му е противоречивото. Пожелавам ви като Росен Петров да направите някои неща, да речем в медицината, или както той направи документални филми в армията и да останете в историята. Направете и вие една поредица като \"Операция Слава\", каза Каракачанов.\r\n\tРосен Петров е завършил академията на МВР, но стана популярен като сценарист на Шоуто на Слави. След това направи документалната поредица \"Операция Слава“, посветена на 100-годишнината от обявяването на Независимостта на България.  с държавни пари, отпуснати от правителството на тройната коалиция.\r\n\tПрез 2014 година Росен Петров се присъедини към партията на Николай Бареков \"България без цензура\" и стана депутат. След политическия крах на Бареков той се разграничи от него.", "date": "2017.11.01", "title": "Протест на учени и клиширани политически декларации за Деня на будителите"}
{"url": "http://www.mediapool.bg/poredni-debati-za-novata-zashtitena-zona-kompleks-kaliakra-news271255.html", "text": "Намеренията за ограничаване на строителните и селскостопанските дейности в широк периметър на Северното Черноморие - от Балчик до село Тюленово, предизвика недоволството на местните. В резултат премиерът Бойко Борисов нареди на екоминистъар Нено Димов да оттегли заповедта за забраните в района до обявяването на новата екозона. След обществена дискусия обаче бе постигнато уж съгласие да се работи за изглаждане на проблемите , за да се разработи най-.добрия план за управление на бъдещата защитена зона. Местните обаче започнаха бойкот на екоекспертите.\r\n\tСега обявеното едномесечно обществено обсъждане вероятно ще породи нови дискусии, но в същото време  за обявяване на зоната \"Комплекс Калиакра\" до известна степен тушира напрежението с вече напредналите за реализация инвестиционни проекти в територията.\r\n\tПроектът на заповед забранява издаване на разрешения за строеж и всякакво строителство на територията, определена като Понто-Сарматски степи. Спира се и иницииране, провеждане или продължаване на процедури по реда на законите за опазване на околната среда; за биоразнообразието; за горите; за опазване на земеделските земи и за устройство на територията.\r\n\tКлючовото е, че тази забрана няма да се прилага за строежи с действащо разрешително за строеж към датата на обнародване на заповедта; за ремонт и реконструкция на съществуващи обекти; за изграждане, ремонт или реконструкция на съоръжения (елементи) на техническата инфраструктура.\r\n\tВърху зоните, определени като Понто-Сарматски степи, ще е забранено също така разораване, залесяване и създаване на трайни насаждения, плодови и зеленчукови култури, зърнено-бобови култури, листностъблени зеленчукови култури, кореноплодни зеленчукови култури, луковично зеленчукови култури, маслодайни култури, влакнодайни култури, етерично-маслени култури, едногодишни или многогодишни фуражни култури, предвижда още проектът на заповедта за обявяване на \"Комплекс Калиакра\" за защитена зона.\n\n\r\n\tПредвижда се още кметът на Каварна да предприеме действия за възстановяване на местообитанието на Понто-Сарматски степи на територията на общината като не трябва да се намалява площта му или да се влошава състоянието на други типове природни местообитания.\r\n\tДопълненията в заповедите на другите три защитени зони регламентират възможността екоминистърът да може временно да спира със заповед работата на единични вятърни турбини, групи от ветрогенератори или цели ветроенергийни паркове в светлата част на деня, при наличие на данни за интензивен миграционен поток на птици. Целта е да се предотврати опасността от сблъсък на птици с витлата на ветрогенераторите. Мярката няма да се прилага за перки, свързани в система за за ранно предупреждение за наближаващи птици. Такава в момента има вятърната мощност \"Св. Никола\" край село Българево в района на нос Калиакра.", "date": "2017.11.01", "title": "Поредни дебати за новата защитена зона \"Комплекс Калиакра\""}
{"url": "http://www.mediapool.bg/tramp-obvini-imigratsionnata-politika-za-atentata-v-nyu-york-news271256.html", "text": "Президентът на САЩ Доналд Тръмп обвини визовата система на САЩ и меката според него имиграционна политика на Демократическата партия за терористичното нападение в Ню Йорк. Във вторник  , дошъл в САЩ преди няколко години, уби осем души, врязвайки се с пикап във велоалея.\r\n\t\"Терористите идват в нашата страна посредством така наречената \"Програма за разнообразяване на имигрантския поток (известна като Лотария \"зелена карта\"), написа в сряда сутринта Тръмп в Туитър. И допълни, че иска да има \"визова програма, която да се основава на качествата на хората\".\r\n\tВластите казаха, че нападателят от Ню Йорк е имигрант от Узбекистан, дошъл в САЩ законно през 2010 г., но не уточниха дали е пристигнал в страната посредством програмата за зелена карта, която включва в обхвата си имигранти от страни с нисък имиграционен ръст към САЩ, отбелязва Асошиейтед прес\r\n\tТръмп даде да се разбере, че се е информирал от Фокс нюз, както често прави сутрин, отбелязва \"Ню Йорк таймс\".\n\n\r\n\t\"Ние водим тежка битка за имиграция, базирана на качествата, никога повече лотарийни системи на Демократите\", написа той в Туитър. \"Ние трябва да сме ПОВЕЧЕ заедно (и по-умно)\", допълва президентът.\r\n\tВ критиките си Тръмп явно визира визовата политика от категорията \"разнообразяване на имигрантите\", отнасяща се за граждани на страни с исторически ниски нива на имиграция в САЩ. Всяка година се издават по около 50 000 такива визи на базата на лотария, в която участват граждани от шест географски региона, като една отделна страна не получава повече от 7% от наличните визи за съответната година, както се обяснява в сайта на Държавния департамент на САЩ.\r\n\t\r\n\tТази визова програма е атакувана от консерваторите, които предлагат нейното елиминиране. Това е залегнало в законопроект, одобрен от Тръмп, който би ударил легалната имиграция в САЩ. Въвеждането му би намалило наполовина легалната имиграция в САЩ в рамките на 10 години, като ограничи рязко възможността на американски граждани и легално пребиваващи да вземат семействата си в страната.\r\n\tГоворейки за \"Програмата за разнообразяване на имигрантския поток\", той цитира името на сенатор Чък Шумър, лидер на демократите в Сената, който през 1990 г. подкрепи промяна в имиграционното законодателство, което бе одобрено от двете партии и влезе в сила след като бе подписано от президента републиканец Джордж Буш.", "date": "2017.11.01", "title": "Тръмп обвини имиграционната политика за атентата в Ню Йорк"}
{"url": "http://www.mediapool.bg/bivshiyat-katalunski-lider-karles-puchdemon-se-samoprovazglasi-za-prezident-v-izgnanie-news271231.html", "text": "Отстраненият от поста председател на регионалното правителство в Каталуня Карлес Пучдемон представи новия си уебсайт, според който той е президент в изгнание, съобщи ДПА.\r\n\t \r\n\tПучдемон насочи последователите си в \"Туитър\" към уебсайта president.exili.eu, в който продължава да бъде наричан \"президентът Пучдемон\".\r\n\t \r\n\tИспанското централно правителство уволни отцепническото регионално правителство, след като каталунският парламент в Барселона гласува за провъзгласяване на независима република в петък.\n\n\r\n\t \r\n\tПучдемон напусна в понеделник Барселона и отиде в Брюксел заедно с няколко членове на сваления кабинет. След като пристигна в столицата на ЕС, той обяви, че ще продължи да се бори за независимостта на Каталуня. В Испания му бяха повдигнати обвинения в организиране на бунт, антидържавна дейност и злоупотреба с държавни средства. \r\n\t \r\n\tВ сряда неговият белгийски адвокат Пол Бекерт съобщи, че той няма да се върне в Испания утре, за да му бъдат предявени обвинения. Бекерт каза, че засега Испания не е дала гаранции за сигурността на Пучдемон и съществуват опасения, че ако той се яви на призовката, ще бъде задържан. По неговите думи е рано да се приеме, че Испания би осигурила честен процес и това ще бъде сред причините, посочени във възможна молба за закрила. \r\n\t \r\n\tПучдемон обаче вчера заяви на пресконференция, че не е в Белгия за подаването на такава молба. Предполага се, че той все още е в Белгия. \r\n\t \r\n\tПредседателят на водещата белгийска партия Нов фламандски алианс (НФА) Барт де Вевер заяви, че отстраненият премиер на Каталуня е приятел, който няма да бъде изоставен, съобщиха местни медии.\r\n\t \r\n\tПучдемон е приятел и е винаги добре дошъл у дома. Няма да изоставим никой от приятелите си. Не обръщам гръб на приятелите, дори когато имат грижи. Поддържаме връзка с партии и движения в Каталуня и в Испания. Опасявам се, че испанският премиер Мариано Рахой играе много цинична игра, прибегна до насилие срещу собствените си сънародници, постави ги в ъгъла умишлено, коментира Де Вевер.\r\n\t \r\n\tТой е кмет на Антверпен и е възприеман като най-влиятелния политик в Белгия след крал Филип. Водената от него НФА е мандатоносител за съставянето на сегашното коалиционно правителство, а в програмата й в дългосрочен план е преследването на целта Белгия да се превърне в конфедеративна република.\r\n\t \r\n\tПред медиите Де Вевер признава, че НФА е в контакт с отстраненото каталунско ръководство.\r\n\t \r\n\tПреди дни държавният секретар по убежището и миграцията Тео Франкен, водещ представител на НФА, очерта възможността Пучдемон да поиска политическо убежище в Белгия.\r\n\t \r\n\tДен по-късно Пучдемон пристигна в Брюксел, но вчера заяви на пресконференция, че целта му не е получаване на закрила, а на гаранции за справедлив процес в Испания.\r\n\t \r\n\tВ сряда испанският в. \"Вангуардия\"опроверга предишна своя информация, че той е бил забелязан в самолет, пътуващ към Барселона.\r\n\t \r\n\tВ каталунската столица са пристигнали само негови бивши съветници, уточни вестникът.\r\n\t \r\n\tПървоначално \"Вангуардия\" информира, че Пучдемон се връща в Барселона. Но там пристигнали само бившият председател на съвета за вътрешни работи на Каталуня Жоаким Форн и бившият съветник по труда, социалните въпроси и семейството Долорес Баса.\r\n\t \r\n\tВестникът се позоваваше на съобщения на пътниците от полет, излитащ от белгийската столица за Барселона, които твърдяли, че сепаратисткият лидер се намира на борда на техния самолет.\r\n\t \r\n\t\"Самолетът вече се приземи на летището Ел Прат в Барселона. На борда му обаче не се намираше Карлес Пучдемон, въпреки че по-рано пасажери от същия полет увериха журналистите от \"Вангуардия\" в обратното\", съобщава вестникът, цитиран от БТА.\r\n\t \r\n\tВ информацията се отбелязва, че в залата за пристигащи двамата уволнени каталунски политици били посрещнати от привърженици на единството на Испания с викове: \"В затвора!\", \"Къде е Пучдемон?\" и \"Предатели!\".\r\n\t \r\n\tСрещу Пучдемон и близкото му обкръжение испанското правосъдие е повдигнало обвинения за подстрекателство към бунт, в резултат на което всеки от тях може да получи до 30 години затвор.\r\n\t \r\n\tНеотдавна Пучдемон заяви, че заради независимостта на Каталуня е готов да влезе в затвора, припомня агенцията.", "date": "2017.11.01", "title": "Бившият каталунски лидер Карлес Пучдемон  се самопровъзгласи за президент в  изгнание"}
{"url": "http://www.mediapool.bg/lekarskiyat-sayuz-predupredi-za-faliti-v-izvanbolnichnata-pomosht-news271257.html", "text": "Българският лекарски съюз (БЛС) предупреди, че някои практики в извънболничната помощ ще бъдат закрити поради невъзможност да се издържат, ако в бюджета на Националната здравноосигурителна каса (НЗОК) за следващата година не се заложат повече пари за извънболнична помощ.\r\n\tКолективното настроение относно бюджетната рамка е удовлетворително, твърдят от БЛС. „Увеличението в болнична помощ е задоволително, особено като се вземе предвид, че от 10 години няма коригиране на цени за клиничните пътеки“. Относно бюджета, който е предвиден за извънболнична помощ обаче, БЛС са крайно притеснени от подценяването на дейностите в това перо и са категорични, че този подход ще влоши качеството на медицински дейности в първичната и специализирана извънболнича помощ.\r\n\t“Категорични сме, че е необходимо увеличение в средствата за извънболнична помощ и ако това не се случи, предстоят фалити на лечебни заведения и в извънболничната помощ“, алармират от съсловната организация.\r\n\tРеалното увеличение спрямо бюджет 2017 на НЗОК е 407 млн. лв., от които за болнична помощ са насочени 148.560 млн. лв., за медико-диагностични дейности – 5. 5 млн. лв., за медицински изделия са предвидени 10 млн. лв., за първичната доболнична помощ – 7.2 млн. лв. и едва 2.9 млн. лв. за предвидени за специализираната извънболнична помощ.\r\n\t“Специализираната извънболнична медицинска помощ е крайно подценен и поставя колегите в ситуация на невъзможност да издържат практиките си, а това неминуемо ще генерира напрежение между пациенти и лекари“, опасяват се от БЛС.\n\n\r\n\tБЛС настоява за увеличение в бюджета на НЗОК за първичната доболнична помощ с още 10 млн. лв., а за специализираната да се увеличат с още 13 млн. лв.\r\n\tСпоред БЛС, липсата на достатъчен ресурс в доболничната помощ ще се отрази крайно негативно на достъпа на пациентите до здравеопазване, а от друга страна ще създаде условия за противопоставяне на работещите в доболнична и болнична помощ.\r\n\t“Необходимо ли е да почнат фалитите на болници и в извънболнична помощ, за да може отговорните институции да си дадат сметка, че всяко перо в системата на здравеоппазване е важно и не бива да бъде подценявано“, коментираха от съсловната организация.", "date": "2017.11.01", "title": "Лекарският съюз предупреди за фалити в извънболничната помощ"}
{"url": "http://www.mediapool.bg/v-iran-zapochna-stroezhat-na-aets-busher-2-news271258.html", "text": "Начало на дейностите по изкопа за основните сгради на иранския проект за изграждането на още два реактора към въведения в експлоатация през 2011 г. първи енергоблок на АЕЦ \"Бушер\" дадоха във вторник генералният директор на \"Росатом“ Алексей Лихачов и вицепрезидентът на Иран и президент на Организацията по атомна енергия на страната Али Акбар Салехи.\r\n\tСпоред договора за АЕЦ \"Бушер 2\", подписан през ноември 2014 г., допълнителните блокове ще са с обща мощност от 2100 мегавата и ще са ВВЕР-1000, които руснаците водят като поколение \"3 плюс“.\r\n\tПрез септември 2016 г. бе положен \"първият камък“ за строителството, след което се извършваха подготвителни дейности на площадката, допълват от руската държавна корпорация. Сегашният изкоп на практика вкарва проекта в същинската му реализация.\r\n\tПървият блок на АЕЦ \"Бушер\" бе завършен от руската компания, след дългогодишно прекъсване и отказ от предишния изпълнител, което наложи вземането на оригинални инженерни решения за приспособяването на наличното вече оборудване.\r\n\tНа церемонията по първата копка на новите две мощности Лихачов е определил работещата вече ядрена мощност като \"символ\" на руско-иранското сътрудничество и \"символ за нашето поколение и за поколението на нашите деца\". По думите му АЕЦ \"Бушер\" с произведените близо 25 млрд. кВтч има сериозен принос към иранското икономика.\n\n\r\n\t\"Дейностите вървят по график и даже малко преди посочения срок. Надявам се, че след седем години ще бъдем свидетели на въвеждането в експлоатация на този енергоблок, а след две години ще бъде осъществено въвеждането в експлоатация и на Трети енергоблок на АЕЦ“, заяви в официалното си слово Али Акбар Салехи, цитиран в съобщението на \"Росатом\".\r\n\tСлед церемонията Лихачов е посочил пред журналисти, че руската компания е готова да обсъжда с Иран темата за модулни реактори с малка и средна мощност. \"Крайно важна за нас се явяват и неенергийни ядрени теми като ядрената медицина, селскостопански технологии, доставката на прясна вода. Можем да предложим и услуги по медоринзация на неатомни електроцентрали\", посочи шефът на \"Росатом\", запитан за новите възможности за сътрудничество между двете страни в областта на мирния атом.\r\n\tСалехи също акцентира върху перспективите за внедряване на модулни реактори. \"Важен фактор е, че значителна част от територията на нашата страна е пустиня и това ни принуждава да мислим за малки реактори\", каза представителят на Иран, цитиран от руската агенция ТАСС.\r\n\t\"Ако се ограничим само до големи блокове, ние ще трябва да строим само по бреговете на Персийския залив или на Каспийско море и от там да пренасяме електроенергията, което не е много изгодно. Беше ми приятно да чуя за възможностите на Русия в областта на реакторите с малка или средна мощност, ние ще разгледаме тази въпроси заедно\", допълва Салехи.\r\n\tИранската ядрена програма се очаква да е в центъра на разговорите между президента на страната Хасан Рохани и руския държавен глава Владимир Путин, който в сряда престегна на официално посещение в Техеран. В разговорите ще се включи и азерският президент Илхам Алиев.", "date": "2017.11.01", "title": "В Иран започна строежът на АЕЦ \"Бушер 2\""}
{"url": "http://www.mediapool.bg/oryazani-sa-byudzhetite-na-devet-obrazovatelni-evroproekta-news271260.html", "text": "Просветното министерство намали с малко над 50 млн. лв. бюджетите на девет свои европроекта в опит да убеди Европейската комисия да размрази плащанията по оперативната програма \"Наука и образование за интелигентен растеж\" и в същото време да минимизира очакваните загуби на евросредства по нея.\r\n\tОрязаните пари не се губят, а остават в общия бюджет на програмата от 1.37 млрд. лв. и ще се използват по други проекти, съобщиха от Министерството на образованието и науката за Mediapool.\r\n\tПредстои обаче и общо намаляване на европарите по програмата. Това ще стане, след като с Брюксел бъдат договорени т. нар. финансови корекции. Санкциите ще са процент от бюджета на еврофинансирането по програмата и ще бъдат поети от държавния бюджет, а не от отделните изпълнители на проектите.\r\n\tРедуцирането с 50 млн. лв. на европарите за образователното министерство засяга проекти като \"Твоят час\", чрез който се финансират извънкласни дейности в училищата, както и проектите за студентски и ученически практики, стипендии за бъдещите висшисти, за образование на възрастни. Общият бюджет на тези проекти е 268 млн. лв. Намалението на бюджетите не засяга основните дейности по проектите, а парите за възнаграждения на екипите за управлението им и за външни услуги. Направени са и икономии от обществените поръчки, обясниха от Министерството на образованието и науката.\r\n\tПлащанията от Брюксел по програмата бяха спрени основно заради проблеми с управлението и контрола на проектите на образователното министерство. Според ЕК е допуснато недопустимо смесване на двете функции, тъй като в един момент бившият министър на образованието Меглена Кунева е отговаряла за изпълнението на проектите и за контрола върху тях, тъй като е ръководела и управляващия орган по програмата (тогава дирекция в министерството). За проблема съобщи служебният министър на образованието Николай Денков в началото на годината. Още тогава той заяви, че България ще загуби пари по програмата.\n\n\r\n\tКъм момента за точния размер на корекциите все още се водят преговори, съобщиха от образователното министерство. Ясно е обаче, че глобите ще са за цялата програма, а не за отделни проекти и ще се плащат от държавния бюджет.\r\n\tВ същото време от сряда, 1 ноември, програмата за наука вече се управлява от самостоятелно звено - изпълнителна агенция \"Оперативна програма \"Наука и образование за интелигентен растеж\". Това също е една от мерките за размразяване на плащанията от Брюксел. В изпълнение на препоръките на ЕК се работи и за повишаване на административния капацитет на служителите на управляващия орган на програмата. \"В процес на подготовка е създаването на специално звено, в рамките на МОН или към него, което да управлява проектите, по които министерството е бенефициент\", обясниха от ведомството.\r\n\tВ същото време по програмата няма нито един сключен договор по проекти за наука, а това е основно перо от бюджета ѝ, за което са предвидени над 560 млн. лева. Към момента има две обявени процедури - \"Изграждане и развитие на центрове за върхови постижения\" и \"Изграждане и развитие на центрове за компетентност\". Те бяха обявени още през лятото на миналата година, но заради проблеми с избора на оценители и до момента не е ясно кои предложения ще получат финансиране. От образователното министерство обявиха, че процедурата по оценка е приключила и оценителният доклад подлежи на преглед от администрацията. След това трябва да се реши дали той да бъде приет, върнат или отхвърлен. Очаква се резултат да има до 10 ноември.", "date": "2017.11.01", "title": "Орязани са бюджетите на девет образователни европроекта"}
{"url": "http://www.mediapool.bg/za-vsyako-malko-a-ne-nyama-da-ostavya-taka-tazi-rabota-news271261.html", "text": "\"Днешният ден е специален. Защото да видиш нещо и да не премълчиш е голяма, тежка, затискаща ни българска традиция от Възраждането, която всички, всички трябва да си спомним\". Така започва свое видеообръщение журналистката Мария Спирова, която живее в Лондон.\r\n\t\"Специално за нас, българските емигранти, този ден носи специално послание. Защото всички будители, за които си спомняме с признателност и любов: Иван Селимински, Петър Берон, Каравелов, Ботев – всички те са прекарали голяма част от живота си като емигранти, без нито за момент да забравят България и българите. И без в нито един момент да спрат да милеят за развиделяването, за измъкването от мрака, което като че ли е наша вечна историческа съдба\", казва Мария Спирова в обръщението си, публикувано във Фейсбук.\r\n\tИ продължава: \"Затова от сутринта си мисля за моите приятели в Швейцария, Париж, за хората, които основаха българско училище в Оксфорд, за всички български хора по целия свят, които всяка сутрин, макар че вече не живеят физически в България, хващат самолета на сърцето и се връщат у дома. За да направят нещо за своите съотечественици, за Европа, за света. За да можем най-сетне и ние да дадем нещо на света.\"\r\n\tСпирова уточнява, че \"говорим за много хора, които учат и работят по света, и въпреки всичко – без да им се плаща, без да има рационална причина за това, част от времето си отделят за България\".\r\n\t\"За всяка малка помощ; за всяко малко \"А, не! Аз няма да оставя тази работа така\" - нещото, което кара един човек в Браила и Букурещ да седне и да пише Рибен буквар, днес кара хора от цял свят да създават неправителствени организации, да даряват тихо и тайно, да основават училища, да отварят секции за гласуване, за да могат хората да поддържат тази връзка с България и да правят България тук и сега. Да не оставят България в миналото\", допълва тя.", "date": "2017.11.01", "title": "За всяко малко \"А, не! Няма да оставя така тази работа\""}
{"url": "http://www.mediapool.bg/chez-shte-naeme-i-obuchi-traino-bezrabotni-news271262.html", "text": "Работа и професионално обучение за 14 безработни лица, повечето от които от уязвимите групи на лица с увреждания, на възраст над 54 години или трайно останали без работа младежи под 29 години, ще осигури \"ЧЕЗ Разпределение България\", което стопанисва електроразпределителната мрежа в Западна България.\r\n\tРаботните места се създават по проект, финансиран от оперативната програма \"Развитие на човешките ресурси\" 2014-2020 г. Безвъзмездната помощ по него е 146 526 лева, от които 85% идват от Европейския социален фонд, а 15% са от българския държавен бюджет. Общо допустимите разходи по проекта са 183 158 лева като част от парите ще отидат и за закупуване на необходимото оборудване за разкриването на новите работни места.\r\n\tКомпанията започва да набира бъдещите си служители съвместно с бюрата по труда. Според изискванията на проекта повече от половината от тях трябва да са уязвими групи. Такива са хора без квалификация, трайно отдалечени от пазара на труда, на възраст над 54 г., младежи под 29 г. и лица с увреждания. На избраните участници в проекта ще бъде предложен едногодишен договор. Осем от новите служители ще бъдат обучени за електротехници и електромонтьори. След приключването на проекта ЧЕЗ ще е длъжна да запази дългосрочно най-малко половината от откритите нови работни места.\r\n\t\"За нас е важно да дадем възможност на хора със затруднения, които по една или друга причина не са развили уменията си, да станат конкурентноспособни\" заяви Евгения Накова, директор Човешки ресурси на ЧЕЗ България. По думите й Програмата \"Развитие на човешките ресурси\" дава добра възможност за подбор на хора, които искат да усвоят полезна професия, но досега не са имали шанс за това.\r\n\tВ ЧЕЗ работят над 3000 българи. Компанията е сред малкото в българския бизнес със сертификат и бронзово отличие за стандарта \"Инвеститори в хората\" (Investors in People).", "date": "2017.11.01", "title": "ЧЕЗ ще наеме и обучи трайно безработни"}
{"url": "http://www.mediapool.bg/uzbekistan---ognishteto-na-radikalniya-islyamizam-v-tsentralna-aziya-news271263.html", "text": "През '90-те години в Узбекистан, където е роден извършителят на вчерашния атентат с пикап в Ню Йорк, се появява радикално ислямистко движение, което съществува и до ден днешен, а узбеки са замесени в атентати по цял свят, съобщава Франс прес.\r\n\tУзбекистан е светска страна, населявана предимно от мюсюлмани, и бивша република в състава на Съветския съюз. Тя е управлявана от Ислам Каримов от 1989 г. до смъртта му през септември 2016 година. След това юздите поема Шавкат Мирзийоев, който обещава да скъса с авторитаризма на своя предшественик, отбеляза АФП.\r\n\t \r\n\tЗараждането на радикалното ислямистко движение започва от 1991 г., когато Узбекистан става независима държава.\r\n\t \r\n\tИслямското движение на Узбекистан се появява в долината Фергана, населена с 12 милиона души, намираща се в източната част на страната, но обхваща и част от териториите на Киргизстан и Таджикистан.\r\n\t \r\n\tОт 1992 до 1997 г. движението е обвинено в серия убийства, извършени в долината. То опитва да въведе там шериата и дори предприема офанзива през миналото десетилетие в Южен Узбекистан.\r\n\t \r\n\tОрганизацията става след 1998 г. обект на жестоки репресии от Каримов и се присъединява към талибаните в Афганистан, преди да се закълне във вярност на групировката \"Ислямска държава\" през 2015 година. Някои кадри на Ислямското движение на Узбекистан са заемали и ръководни постове в Ал Каида.\r\n\t \n\n\r\n\tМакар и Узбекистан никога да не е публикувал официални данни за своите граждани джихадисти, оценките на експерти варират между 500 и над 1500.\r\n\t \r\n\tУзбекистанец извърши нападението в истанбулска дискотека в новогодишната нощ и уби 39 души, отишли да посрещнат новата 2017 година. Етнически узбек бе извършителят на атентата в метрото в Санкт Петербург, отнело през април живота на 14 души. Няколко дни след нападението в руския град узбек прегази с камион хора на пешеходна улица в Стокхолм и уби пет души.", "date": "2017.11.01", "title": "Узбекистан - огнището на радикалния ислямизъм в Централна Азия"}
{"url": "http://www.mediapool.bg/prezidentat-na-irakski-kyurdistan-masud-barzani-se-ottegli-ot-posta-news271264.html", "text": "Президентът на Иракски Кюрдистан Масуд Барзани се оттегли от поста и остави на племенника си Нечирван Барзани помиряването с централното правителство в Багдад, с регионалните съседи и съперническите кюрдски партии след неуспелия референдум за независимост, предаде Ройтерс.\r\n\t \r\n\tНечирван Барзани, дългогодишен премиер на кюрдския автономен район, сега ще бъде основната фигура в управлението на района, казаха в сряда кюрдски висши представители.\r\n\t \r\n\t\"Премиерът ще е ключовата личност през този преходен период\", каза бившият иракски външен министър Хошияр Зебари, който сега е съветник на кюрдското правителство и висш член на управляващата Демократична партия на Кюрдистан.\r\n\t \r\n\tСедемдесет и една годишният Масуд Барзани управляваше кюрдския автономен район с твърда ръка от 2005 г. В този период районът процъфтяваше, докато в останалата част на Ирак вилнееше гражданска война.\r\n\t \r\n\tВ неделя обаче президентът обяви, че от 1 ноември се оттегля, след като референдумът за независимост на 25 септември накара централното правителство да изпрати войски да си върнат контролираните от кюрди територии извън автономния им район.\r\n\t \n\n\r\n\tРеферендумът и реакцията на централното правителство разкриха дълбоките разногласия между самите кюрди. В речта, с която обяви, че се оттегля, Масуд Барзани обвини политическите си съперници в държавна измяна, тъй като са отстъпили територия без бой.\r\n\t \r\n\tПетдесет и една годишният Нечирван Барзани, който за първи път бе премиер от 2006 до 2009 г., е смятан за не толкова поляризираща фигура, тъй като поддържа по-топли отношения със съперническите кюрдски партии от чичо си.\r\n\t \r\n\tТой има също близки работни отношения с турския президент Ердоган, който подкрепи Багдад в спора на правителството с кюрдите след референдума.\r\n\t \r\n\tВ неделя кюрдският регионален парламент гласува за разпределяне на президентските правомощия между парламента, съдебната власт и правителството до произвеждането на парламентарните и президентските избори. Първоначално изборите бяха насрочени за 1 ноември, но миналия месец бяха отложени за догодина.\r\n\t \r\n\tПреди референдума за вероятен заместник на Масуд Барзани бе сочен синът му Масрур, но той беше ощетен поради подкрепата си за вота за отцепване, вгорчил отношенията с Багдад и регионалните сили, които бяха против.\r\n\t \r\n\tВ понеделник САЩ поздравиха Масуд Барзани за оттеглянето му и заявиха, че ще работят активно с Нечирван Барзани и неговия заместник Кубад Талабани.\r\n\t \r\n\tКато премиер Нечирван Барзани изигра централна роля за сключването на петролните сделки на полуавтономния район, които сега са застрашени, след като на 16 октомври централните власти си върнаха спорните територии, включително богатия на петрол град Киркук.\r\n\t \r\n\tМакар вече да не е президент, Масуд Барзани няма да се оттегли от обществения живот, казаха правителствени представители. В телевизионното си обръщение в неделя той каза, че ще си остане пешмерга (кюрдски боец) и ще продължи борбата за дългогодишната мечта на народа си за независимост. Той ще остане също ръководител на управляващата партия и член на Висшия политически съвет - неправителствен орган, създаден след референдума.", "date": "2017.11.01", "title": "Президентът на Иракски Кюрдистан Масуд Барзани се оттегли от поста"}
{"url": "http://www.mediapool.bg/protest-v-plovdiv-zaradi-noviya-rezhim-za-koli-v-stariya-grad-news271266.html", "text": "Живеещи и работещи в Стария град на Пловдив излязоха днес на протест заради новия пропускателен режим в тази част на града. От днес с кола в Стария град могат да влизат само хора, които имат електронен пропуск за бариерата, поставена на ул. \"Съборна\".\r\n\tОт общината обявиха, че новият режим на достъп се въвежда по искане на хората от квартала, които негодуват от допускането на прекалено много коли в него. За това карти за достъп ще има само за живеещите в района, при това по един на жилище. За институциите като - Пловдивския университет и Академията за музикално и танцово изкуство, за ресторантите и за хотелите пропуските са ограничени.\r\n\tВлизането на всички други автомобили в Стария град става само след предварителна заявка в Община Пловдив.\r\n\tПропуски не се предвиждат за детската градина и родителите, ще трябва да водят и вземат децата си пеша до и от там. В същото време паркирането около Стария град е платено, а местата - ограничени.\r\n\tНедоволните от новия ред за влизане в Стария град поискаха той да важи само за времето от 10 часа до 18 часа.\n\n\r\n\tИ до момента на това място имаше бариера, но тя се вдигаше и сваляше от охранители.\r\n\t\"Няма как да допуснем паркиране на коли по улиците, по тротоарите и на кръстовищата в Стария град\", заяви ресорният заместник-кмет Златин Велев, цитиран от БНР. Той подчерта, че са проведени много срещи с всички представители на квартала.\r\n\tСпоред Велев пропускателният режим на практика не се променя и всички, които и до момента са имали пропуски до момента, ще получат електронни такива. \"Единствената промяна е, че е въведен електронен режим, което гарантира, че няма да има нарушения. Ако те виждат някаква разлика, явно до момента са извършвали някакви нарушения и са влизали без пропуски\", заяви ресорният заместник-кмет.\r\n\tОт администрацията допълниха, че голяма част от живеещите в Стария град са отказали да получат електронните чипове, тъй като се предоставя само по един на жилище. Допълнителен се дава само при представяне на документ за наличие на гараж или паркомясто. Същото изискване важи и за ресторантите. Според Велев от нито един ресторант не са представили такива документи.\r\n\t\"Всички желаят да допускат своите клиенти и гости на хотелите, но те да спират на улиците и тротоарите, което няма как да се случи\", категоричен е Велев. Той припомни, че се е обсъждало Старият град да стане изцяло пешеходен. \"Ако протестите продължат, тъкмо ще проверим дали е възможно това да се реализира\", допълни зам.-кметът.", "date": "2017.11.01", "title": "Протест в Пловдив заради новия режим за коли в Стария град"}
{"url": "http://www.mediapool.bg/otkrito-e-tyaloto-na-izcheznalata-zhena-v-potopa-v-burgasko-news271267.html", "text": "Тялото на възрастната жена, която изчезна при наводнението в нощта на 24 срещу 25 октомври в Бургаско, е било открито в сряда сутринта в Мандренското езеро, съобщиха от бургаската полиция.\r\n\tДве седмици продължи търсенето на 67-годишната жена от с. Черни връх, която бе отнесена от пороя. Тялото й е разпознато.\r\n\tС нейната смърт жертвите на водния ад станаха пет, след като веднага след наводнението бяха открити телата на възрастни две жени и мъж, а преди ден в болницата почина съпругът на изчезналата жена.\r\n\tЗа справяне на тежките последици от стихията правителството отпусна 1 млн. лв. на най-пострадалите общини Камено и Бургас.\r\n\tСамата община Бургас отпусна 168 хил. лева за пострадалите райони от наводнението, предаде БНТ. По предложение на кмета Димитър Николов общинският съвет гласува първоначално да бъдат дадени 100 хил. лева, а останалите 68 хил. лв. да се осигурят от наличните средства в общинския фонд за преодоляване на последици от бедствия и аварии за тази година.", "date": "2017.11.01", "title": "Открито е тялото на изчезналата жена в потопа в Бургаско"}
{"url": "http://www.mediapool.bg/shefkata-na-komisiyata-po-pomilvaneto-napusna-prezidentstvoto-news271268.html", "text": "Ръководителят на Комисията по помилването в президентството доц. Ива Пушкарова обяви в сряда, че е напуснала поста. Тя отказа да коментира конкретните причини за това.\r\n\t \r\n\t\"След 5 години и 8 месеца службата ми в Комисията по помилването приключи.\r\n\t \r\n\tБлагодаря на Господ, че ми отвори тази врата. Събрах се с хора, побиращи вселени от мъдрост, знания и душевно величие (членове на Комисията, служители на затворите, съдии, прокурори), заедно създадохме стандарти и политики, които получиха най-високо признание в решения на Европейския съд по правата на човека по дела срещу България. Развихме научната основа на помилването, дадохме публичен достъп до работата си, включително до статистическите данни в реално време, изградихме стажантска програма, предоставяща реални знания и ранен професионален опит на млади хора, които пред очите ни се превърнаха в блестящи колеги с висока етика и усет за справедливост\", коментира Пушкарова в личния си профил във Фейсбук.\n\n\r\n\t \r\n\tТя бе поканена да от президента Росен Плевнелиев.\r\n\t \r\n\tСкандалите с помилванията бяха основна тема в края на мандата на Георги Първанов и Ангел Марин. Както рез февруари 2012 г.,\r\n\t \r\n\tТова бе една от причините Росен Плевнелиев и вицепрезидентът Маргарита Попова да адресират проблема още в началото на своя мандат. Създадена бе специална Комисия по помилването в състав от петима души, които да поемат отговорност за преглеждането на молбите на осъдените. Цялата информация бе направена публична, като преди това се криеше от обществото. В сайта на президентството започнаха да се публикуват редовно отчети за помилванията. Всичко това направи възможно България да бъде давана за пример от международни организации (включително Европейския съд по правата на човека в Страсбург) за извършените реформи.\r\n\t \r\n\tНа този фон не е ясно какво е довело до оставката на Ива Пушкарова.\r\n\t \r\n\t\"Видяхме процеси в обществото, престъпността, правосъдието, образованието и социалния сектор, които не се виждат от никъде другаде и разказвахме за тях. Видяхме хора и институции да се обединяват в общи каузи. Гледахме дълбоко в човешката душа, в злините, на които е способна, в трудностите ѝ по пътя обратно и могъществото ѝ, когато се връща към човешкото. Тръгвам си, знаейки, че всеки ден мнозина водят неравна битка за спасение – своето и чуждото – далеч от суетата и общественото внимание. Част от мен остава с тях. Благодаря и че тази врата се затвори\", коментира тя.\r\n\t \r\n\t Носител на наградата за млад учен на годината за 2012 г. на СУ \"Св. Климент Охридски\".", "date": "2017.11.01", "title": "Шефката на Комисията по помилването напусна президентството"}
{"url": "http://www.mediapool.bg/zamestnik-na-tereza-mei-obvinen-za-seksualen-tormoz-news271269.html", "text": "Британската министър-председателка Тереза Мей разпореди в сряда разследване на твърдения, че един от заместниците й е правил неподходящи опити за сближаване с консервативна активистка, предаде Асошиейтед прес.\r\n\t\r\n\tПисателката и изследователка Кейт Молтби заяви, че първият министър Деймиън Грийн докоснал коляното й през 2015 г., а по-късно й изпратил текстово съобщение със сексуален подтекст, след като във вестник се появила нейна снимка в корсет.\r\n\t \r\n\tМолтби написа във в. \"Таймс\", че Грийн \"й предложил кариерен съвет и в същото време ясно показал, че проявява сексуален интерес\".\r\n\t \r\n\t\"Това не беше приемливо за мен тогава и не би трябвало да е приемливо поведение в Уестминстър в бъдеще\", заяви тя.\r\n\t \r\n\tГрийн отрече да е правил сексуални предложения. \"Това невярно твърдение идва като пълен удар и е дълбоко нараняващо, особено от някой, когото съм смятал за личен приятел\", каза той.\r\n\t \n\n\r\n\tКанцеларията на Мей заяви, че министър-председателката е поискала ръководителят на държавната служба да \"установи фактите и да докладва обратно колкото е възможно по-скоро\".\r\n\t \r\n\tНапоследък се разпространяват твърдения за сексуален тормоз и малтретиране в британската политика.\r\n\t \r\n\tАктивистката на опозиционната Лейбъристка партия Бекс Бейли каза, че партията я разубедила да съобщи, че била изнасилена на конференция на лейбъристите през 2011 г., когато била на 19 години. По думите й партиен служител й казал, че \"ако го направи, това може да й навреди\". Партията заяви, че разследва случая.\r\n\t \r\n\tСкандалът около холивудския продуцент Харви Уайнстийн насърчи хора от различни професионални сфери да говорят открито за сексуален тормоз, на който са били подложени от влиятелни личности, имащи власт върху възможностите им за кариерно развитие.", "date": "2017.11.01", "title": "Заместник на Тереза Мей обвинен за сексуален тормоз"}
{"url": "http://www.mediapool.bg/vazduhat-v-tsentara-na-sofiya-bil-6-pati-po-chist-bez-koli-po-ulitsite-news271270.html", "text": "Въздухът в центъра на София бил с 6 пъти по-чист, ако по улиците не се движат автомобили. Това показват данни на Изпълнителната агенция по околна среда (ИАОС) за качеството на въздуха в деня без автомобили, част от Европейската седмица на мобилността.\r\n\tИзмерванията са направени в периода 19 - 22 септември от мобилна станция, разположена в района на пл. \"Княз Александър І Батенберг\". В деня без коли концентрацията на азотен диоксид е била с 2 до 6 пъти по-малка в сравнение с обикновен ден. Между 2 и 5 пъти по-малко е било количеството на фини прахови частици, които са основен проблем за въздуха в столицата. Въглеродният диоксид и серният диоксид са намалели до 3 пъти.\r\n\t\"Експертите на ИАОС посочват, че в централната част на София, в която няма точкови източници (предприятия), емитиращи вредни вещества, и без отопление за битови нужди на твърди и течни горива, за основен източник на замърсяването на атмосферния въздух се посочва именно автомобилният транспорт\", обясниха от ведомство.\r\n\tСтоличната община планира да намали трафика в центъра като увеличава пешеходните зони и затрудни преминаването с кола през тази част на града. Така от местната администрация се надяват шофьорите да търсят алтернативни начини за преминаване от източните към западните квартали и обратно, повече хора да ползват градски транспорт, а придвижването в центъра да става пеша или с колело.", "date": "2017.11.01", "title": "Въздухът в центъра на София бил 6 пъти по-чист без коли по улиците"}
{"url": "http://www.mediapool.bg/do-sredata-na-noemvri-shte-stane-yasno-shte-ima-li-koledni-dobavki-za-pensionerite-news271271.html", "text": "До средата на ноември ще стане ясно дали ще бъдат отпуснати коледни добавки на пенсионерите, кой ще ги получи и какъв ще бъде техният размер, съобщи министърът на труда и социалната политика Бисер Петков.\r\n\t“Тази година ситуацията е по-различна, специфична поради това, че минималният размер на пенсиите беше увеличен двукратно и според мен, ако се плащат коледни добавки, трябва да се търси един по-различен от досегашния подход, който да внесе повече справедливост в системата“, каза Петков.\r\n\tНеговото лично мнение е, че трябва да се компенсира недоволството на тези пенсионери, които са близо до размера на минималната пенсия, но с двукратното увеличение не са получили нищо, а пенсионери, които нямат необходимия осигурителен принос, са се доближили до тези, които са си заработили пенсията.\r\n\tДосега практиката беше да се изплащат по 40 лева коледни и великденски добавки към най-ниските пенсии, но заради повишението на минималната пенсия двукратно тази година, сега се обсъжда вариант добавките да са за всички пенсионери.", "date": "2017.11.01", "title": "До средата на ноември ще стане ясно ще има ли коледни добавки за пенсионерите"}
{"url": "http://www.mediapool.bg/pregovorite-za-sastavyane-na-pravitelstvo-na-severna-irlandiya-se-provaliha-news271272.html", "text": "Демократичната юнионистка партия (ДЮП) и републиканската партия \"Шин Фейн\" не се споразумяха за съставяне на правителство на националното единство в Северна Ирландия въпреки постигнатия напредък при преговорите, заяви британският министър по въпросите на Северна Ирландия Джеймс Брокеншайър пред телевизия \"Скай нюз\".\r\n\t \r\n\tМинистърът подчерта, че при тези обстоятелства Лондон ще е принуден да въведе пряко управление в региона, за да осигури непрекъснатост в работата на държавните служби, средствата за финансирането на които ще бъдат изчерпани още в края на ноември.\r\n\t \r\n\tНито едно правителство не може просто да бездейства и да допусне това да се случи. Затова сега правя необходимите стъпки за внасяне в британския парламент на законопроект, който да гарантира на населението на Северна Ирландия работата на държавните служби, добави Брокеншайър.\r\n\t \r\n\tИрландската националистическа партия \"Шин Фейн\" също обяви, че преговорите с ДЮП са се провалили, посочва Ройтерс.\r\n\t \r\n\t\"\"Шин Фейн\" е разочарована, че след последните седмици на преговори те приключват с провал. Направихме всичко по силите си да бъдем гъвкави\", заяви пред журналисти водачката на партията Мишел О'Нийл.", "date": "2017.11.01", "title": "Преговорите за съставяне на правителство на Северна Ирландия се провалиха"}
{"url": "http://www.mediapool.bg/prokuraturata-prekrati-razsledvaneto-sreshtu-kmeta-na-asenovgrad-news271273.html", "text": "Прокуратурата прекрати разследването срещу кмета на Асеновград Емил Караиванов, а той се закани да съди всеки, който е опетнил името му, съобщи Нова телевизия в сряда.\r\n\t \r\n\tПрез месец май тази година прокуратурата е повдигна две обвинения за длъжностно присвояване срещу Караиванов. Едното бе заради фиктивна обществена поръчка за почистване на шахтите в общината, а другото е за строеж на кооперация с незаконно издаден подробен устройствен план (ПУП).\r\n\t \r\n\tИнтересното в случая е, че в планирането на акцията срещу кмета участва лично главният прокурор Сотир Цацаров.\n\n\r\n\t \r\n\t\"Разработката е с предмет корупция в община Асеновград и се води от Окръжна прокуратура Пловдив. Правехме съответното планиране на 24 май в сградата на Окръжната прокуратура. Добра работа, много добра работа на колегите от окръжната прокуратура (в Пловдив – б.р.)\", каза тогава Цацаров.", "date": "2017.11.01", "title": "Прокуратурата прекрати разследването срещу кмета на Асеновград"}
{"url": "http://www.mediapool.bg/mvr-pishe-po-strogi-zakoni-sreshtu-posegatelstvoto-na-lichni-danni-news271274.html", "text": "Ще има много по-строги закони за превенция и наказване на посегателството на лични данни, коментира началникът на отдел \"Трансгранична организирана престъпност\" в ГДБОП Явор Колев, цитиран от БТА. Той каза, че момента се подготвят нормативни документи, с които в българското законодателство да се приложи международната Конвенция за защита на личните данни.\r\n\tПредставителите на ГДБОП отчетоха резултатите от регионална конференция за киберсигурност и компютърни престъпления от Югоизточна Европа. Шефът на службата Ивайло Спиридонов обясни, че над 300 експерти от 18 страни са присъствали на конференцията. Той се оплака, че по линия на киберпрестъпността и терора в ГДБОП няма достатъчно хора, но служителите си вършели добре работата.\r\n\tИвайло Спиридонов обяви, че е предложил на зам.-директора на американската \"Сикрет сървис\" Робърт Нови техен агент да бъде \"преместен\" в ГДБОП. Директорът даде за пример добрата работа на агента на ФБР, който работи в дирекцията на МВР.", "date": "2017.11.01", "title": "МВР пише по-строги закони срещу посегателството на лични данни"}
{"url": "http://www.mediapool.bg/petima-priyateli-ot-arzhentina-zaginaha-pri-atakata-v-nyu-york-news271275.html", "text": "Петима приятели от Аржентина са сред 8-те убити в терористичната атака в Ню Йорк, при който . Петимата съученици са от колежа по политехника в аржентинския град Росарио са отишли в Ню Йорк, където живее друг техен приятел., за да отпразнуват заедно 30 години от завършването на гимназията.\r\n\tРазходката им по протежението на река Хъдсън завършва фатално за Ариел, Хернан, Диего, Алехандро и Хернан Феручи. Шестият приятел от групата е ранен при нападението и е приет в болница.\r\n\tВъншното министерство на Аржентина потвърди за смъртта на своите граждани. То съобщи, че в Ню Йорк са пристигнали общо десет бивши съученици да отпразнуват годишнината от завършването на випуска. Аржентинската преса съобщи, че единият от убитите е известният бизнесмен Ариел Ерлих, собственик на стоманодобвина компания, който е платил пътуването на цялата група.\r\n\tВ Росарио бе обявен тридневен траур в памет на жертвите.\r\n\tБелгийският министър на външните работи Дидие Рейндерс потвърди в сряда, че белгийска гражданка е сред убитите в Ню Йорк. Той уточни пред агенция Белга, че става дума за жена от град Рулер в провинция Западна Фландрия, която била на екскурзия в Ню Йорк заедно със сестра си и майка си. Други трима белгийци били ранени при нападението - майка, баща и дете от едно семейство, добави министърът.\n\n\r\n\tОт външното министерство в Брюксел съобщиха, че сред ранените има още едно белгийско семейство. В памет на жертвите светлините на Световния търговски център огряха в цветовете на американското знаме.\r\n\t\r\n\tТерористичният акт бе извършен на 31 октомври, Денят на Хелоуин.\r\n\tКомисарят на полицията в Ню Йорк Джеймс O'Нил съобщи:\r\n\tМалко след 15 ч. местно време във вторник, бял пикап, нает от фирмата Home Depot, се врязва във велосипедисти и пешеходци. След това връхлита училищен автобус, ранявайки две деца и двама възрастни. После нападателят излиза от пикапа, държейки в ръце два предмета, които приличат на пистолети, и заявява \"съответстващо на терористична атака\". След това нападателят е прострелян в областта на корема от намиращ се наблизо полицай. На мястото са открити пистолет за пейнтбол и пневмотичен пистолет. Движещият се пикап е повалил по пътя си няколко велосипедисти.\r\n\tОчевидец на име Юджин разказа пред телевизия ЕйБиСи, че е видял пикап, който се движел с пълна скорост по велоалеята, удряйки множество хора. Той твърди, че е чул 9 или10 изстрела. Друг свидетел – Франк- разказа, че е видял човек, тичащ по кръстовището и чул 5 или 6 изстрела. \"Видях, че имаше нещо в ръцете си, но не можах да разпозная какво точно\", заяви Франк и допълни, че когато полицията е стреляла по нападателя, всички наоколо са се разбягали и е настанала суматоха.\r\n\t\r\n\tС осем загинали и 15 ранени, атентатът на 31 октомври е смъртоносният в Ню Йорк след 11 септември 2001 г. Нападението стана на метри от кулите- близнаци, които бяха ударени преди 16 години.\r\n\tИзвършителят на атентата е 29-годишен узбекистанец на име Сайфуло Саипов, който е пребивавал законно в САЩ след пристигането си през 2010 г. и е работил като шофьор в \"Юбър\".", "date": "2017.11.01", "title": "Петима приятели от Аржентина загинаха при атаката в Ню Йорк"}
