{"url": "http://www.mediapool.bg/vopal-na-maikata-na-kristian-takov-galya-yoncheva-news266819.html", "text": "30 октомври 2016 г. Голямата 272 аудитория на Софийския университет беше препълнена от преподаватели, студенти и гости, дошли да чуят лекцията на доцент доктор Кристиан Таков.\r\n\tТи, мой скъпи сине, в течение на час и половина, разказваше, учеше какво е справедливост и нейното място в правната наука. Защо тогава с нищо не ми подсказа, че в човешката съдба няма справедливост, а съществува страдание и безнадеждност и големия риторичен въпрос \"ЗАЩО?\". Фаталност ли беше изборът за темата на лекцията ти, или предчувствие за космическата несправедливост, която те грози?\r\n\tВсяко твое изказване в публичното пространство беше есе за човечност, полет към свобода и достойнство, към обич и доброта.\r\n\tДенят преди постъпването ти в болница имаше 4 дела от 11 до 18 часа в Арбитражния съд. \"Искам всичко да приключа за тази година\" беше отговорът на упрека ми за голямото натоварване. Успя до последния миг да живееш пълноценно в нормалния си ритъм. Веднъж ми каза, че няма да допуснеш да вегитираш. И това обещание ти го изпълни.\r\n\tКогато ми донесоха дрехите ти от болницата, всред тях беше \"световни философи\" на немски език. Предварително я преглеждаше и после в по-достъпна форма я разискваше с дъщеря си, която боготвореше. Какъв извор на духовност, познание, интелигентност и обич беше ти за нея!\r\n\tЗа 50 години от теб, ангел мой, получих безмерна обич, внимание и грижа, и никога обида или грубост. Какво богато духовно и интелектуално общуване имахме! Бях щастлива и горда с теб! Затова сега е безмълвният ми вик: \"Защо ти, а не аз\"!?\r\n\tВ деня на сбогуването с теб над 2000 души, оценили звездната ти същност, опасаха в четири посоки градината пред църквата \"Свети Седмочисленици\". Техните пъстри чадъри образуваха венец, който плачеше заедно с дъжда.\r\n\tAnchor Благодаря на тези, които чинно чакаха 3 часа, за да се поклонят за сетно \"сбогом\". Президентът Плевнелиев, погребал майка си предишния ден и верните приятели Христо Иванов и Лозан Панов, дори не са се прередили на дългата опашка. Благодаря им!\r\n\tИскам да изкажа благодарност на Софийския университет, на Великотърновския университет, на Югозападния Университет, на Нов български университет, на Арбитражния съд и Търговско промишлената палата, на съратниците от \"Да България\", издателство \"Сиби\", на всички медии радиа и телевизии и по-специално БНТ, БТВ, Нова телевизия, BIT, Mediapool и Преса, които в тези ужасяващи дни изказваха суперлативни оценки за моя син Кристиан Таков. Всички те ме накараха чак сега да осъзная големия мащаб на моя Кристи!\r\n\tИ всичко това, ти непрежалимо мое дете, направи само за половин житейско време. Защо ти беше отнета другата половина? Няма те скъпи сине, за да ми разкриеш тайната на справедливостта…\r\n\tМайката на Кристиан Таков", "date": "2017.07.19", "title": "Вопъл на майката на Кристиан Таков – Галя Йончева"}
{"url": "http://www.mediapool.bg/lyubomir-datsov-ktb-e-chisto-kriminalna-shema-i-za-bnb-e-bilo-trudno-da-ya-zaseche-news266775.html", "text": "Притеснявам се, че се потвърди първоначалното ми мнение за хората, взимащи решения, което не бе много високо. От тези стенограми почти нищо не се разбра за КТБ, въпреки очакванията на много хора, че ще излезе информация за генезиса на проблемите в банката. Този въпрос си остана сива зона, но се видя, че повечето участници в заседанията, с изключение на финансовия министър Петър Чобанов, на президента Росен Плевнелиев и на гуверньора на БНБ Иван Искров, нито имат желание да са адекватни, нито имат желание да се занимават с този проблем. И в двете стенограми нещата опираха до това как изглеждат политически.\r\n\t\r\n\tХората, които се опитваха да направят нещо, бяха президентът Плевнелиев, гуверньорът Искров и министърът на финансите Чобанов. Говоря за адекватност, знание и опит нещо да направиш.\n\n\r\n\t\r\n\tДа, Искров едва ли не е знаел. Но мисля, че повечето хора в БНБ бяха изненадани от големината на проблема. Когато има чисто криминална схема е много трудно да контролираш и оцениш нещата.\r\n\t\r\n\tТой понесе достатъчно отговорност. Да си спомняте някой от Федералния резерв на САЩ да понесе отговорност за фалита на \"Лемън брадърс\"? Някой в английския регулатор понесе ли отговорност за фалита на няколко банки? Или пък в Германия? Част от проблемите не могат да бъдат хванати. Всички хора, които много обичат да сочат с пръст, винаги съм ги питал дали, ако бяха на същото място, щяха по същия начин да действат като всезнаещи. Виновна беше средата, която беше създадена, и хората, които позволяваха това да се случва по политически причини. Героите и смелчаците, които се правят на много умни и смели, са само в приказките, а не в реалния живот.\r\n\t\r\n\tГунев е частично прав. КТБ не е имала просрочия. Друг е въпросът, че ако погледнете това, което и МВФ, и ЕК, и ЕЦБ, а и самата БНБ през стрес тестовете установиха, е финансирането на свързани лица. Когато свързаните лица си плащат, това в банковия баланс не личи. Дори когато се прави една проверка, тя е съсредоточена там, където има проблеми. Това, което на книга изглежда добре, обикновено не се проверява задълбочено. Така че, има обяснение защо такова нещо в такъв размер е изглеждало добре на книга. Както видяхме, имало е преливане на банков капитал за финансиране на индустриалната група на Цветан Василев, тоест на различните видове компании, които бяха свързвани с него, независимо дали са били директно негови или чрез подставени лица. Ако направите една бърза сметка от отчетите, които са публикувани в предишните години, можете да видите, че индустриалната група на Василев е имала от 300 млн. лв. до 500 млн. лв. загуба съвкупно между 2011 г. и 2014 г. Тези загуби са покривани от банковите заеми. Но след 2014 г. икономическите условия се промениха значително и при много от тези предприятия, като се започне от военнопромишления комплекс и се мине през останалите сектори, растежът е много голям. Тоест независимо че са били свързани предприятия, не се знае дали тези предприятия нямаше да спрат да трупат загуби и да си върнат заемите към КТБ. Но нека да не дискутираме тази гледна точка, защото видимо са пренебрегнати правилата в случая и е нарушена нормата за кредитиране на свързани лица.\r\n\t\r\n\tВероятно обяснението е, че до 2016 г. банките имаха достатъчно време да влязат в рамките и явно са го направили.\r\n\t\r\n\tПроблемът с тази банка стана поради външна намеса, както се вижда и от самите стенограми.\r\n\t\r\n\tОпределението, което дават политиците, е, че банката е атакувана от самите органи.\r\n\t\r\n\tХубавото е, че този случай в такъв размер с тази банка според мен е изолиран. Колкото и да е болезнен случаят, той допринесе за това, че много хора разбраха, че не могат да продължават по този начин. БНБ направи съществени подобрения в дейността си, беше променена и законодателната рамка.\r\n\t\r\n\tИма доводи и в едната, и в другата посока. С оглед на фактите и нещата, които се знаят, е въпрос на преценка. И двете преценки са релевантни.\r\n\t\r\n\tАко видите кога се случва експанзията на банката, можете да си отговорите. Най-големият виновник за това е политическата среда в България.\r\n\t\r\n\tКак да е безадресно? Тази банка не можеше да съществува в този си вид, ако тя нямаше специални връзки с институциите и политиците. Пълен елементаризъм е, ако някой ще говори за вината на един човек.\r\n\t\r\n\tПолитическата класа. Много хора си платиха за това, че избират и вкарват във властта такива хора.\r\n\t\r\n\tТрябва да отчитаме в каква среда се проведоха тези стрес тестове и проверки – среда със завишени очаквания и намалено доверие в БНБ. Резултатите показаха, че системата е добре балансирана, че има проблеми в нея, но част от тях бяха адресирани. МВФ направи стрес тест на банковата ни система, но по своя методология. Като се има предвид, че сценариите на МВФ са доста по-утежнени, се препотвърдиха резултатите, които бяха получени от стрес тестовете, проведени под ръководството на БНБ. Тоест това е една добра оценка за системата.\r\n\t\r\n\tДа, бяха малко по-лоши, но говорим не за структурни слабости и структурни проблеми. Ние говорим за неща, които са в сферата на настройките. Да, има слабости – адресирането на проблема с няколко определени банки или адресирането на проблема със собствеността на тези банки. Освен формата на собствеността и отговорността, която носят собствениците на банковия капитал за свързано финансиране, един от другите големи проблеми е високият дял на лошите кредити. Но това е обяснимо предвид икономическата ситуация в България. Страната е логично да има по-високи нива на лоши кредити в сравнение със средното за ЕС, защото, след като сме на по-ниско ниво икономически спрямо останалите в ЕС, за да имаме догонване, много от тези показатели, които са стандартни за развита система, няма как ние да не ги нарушаваме. Разбира се, стойностите не трябва драстично да се разминават.\r\n\t\r\n\tМного хора разпространяват тази теза, защото били убедени. Аз не съм чул някакви особени доводи в тази посока, което на мен не ми изглежда много сериозно. Те допускат, че българската икономика функционира при един статичен модел, тоест ако всичко е застинало, нищо не се променя, и след 10 години нещата ще са си същите. Но както виждаме, дори и след кризата през 2009 г. нещата сега не са същите. Тоест, първо сегашният валутен модел, който имаме – валутният борд, трябва да има изход. Второ, правителството още през 2005 г. каза, че нашият модел на излизане от валутния борд е влизане в еврозоната. Ние сме държава, която е задължена да влезе в еврозоната, и всяко правителство трябва да полага необходимите усилия, за да бъде част от нея. Така че, две мнения за посоката няма. Дискусията е как да се направи така, че да не стигнем до \"твърдо приземяване\", трусове и турбуленции, когато влезем в еврозоната. Но това зависи от обстоятелството дали ще си \"напишем домашното\".\r\n\t\r\n\tВсички изчисления, които сме правили преди, показват, че стресът за икономиката няма да е чак толкова съществен. На мен лично ограниченията, които валутният борд налага върху системата и ограниченията, които ще имаме при членство в еврозоната, ми харесват. И в двата случая, ако държавата не прави структурни реформи и не върви по-бързо от останалите страни, ще има проблеми. На фона на мързеливи правителства, които не търсят промяна, това е много силен стимул за развитие.\r\n\t\r\n\tПърво, и в политиката, и в терминологията има мода. Думата \"кохезия\" за страните членки, които са нетни контрибутори към европейския бюджет, стана дума за неефективност. Погледнете основните документи. Никой вече не говори за кохезия от гледна точка на това, което се разбира в България – усвояване на едни пари. Това вече не е на мода политически. Пари ще се дават на страни като България за растеж и за догонване, тоест думата е конвергенция. Но това е от гледна точка на фразеология. По-важното е, че зад различните думи се крият различни модели на структуриране на политиката, на приоретизиране на различни мерки. Едно е чисто количественото усвояване, друго е да направиш системите в държавата по-ефективни, за да има по-висок растеж. Новото разбиране е, че трябва самите модели и политики да бъдат пренастроени. Пак ще има пари за кохезия, но кохезионните фондове трябва да бъдат пренастроени. Не може да има изсипване на пари, което няма никаква възвращаемост и никаква икономическа логика. Повече не може това да бъде моделът на растеж.", "date": "2017.07.19", "title": "Любомир Дацов: КТБ е чисто криминална схема и за БНБ е било трудно да я засече"}
{"url": "http://www.mediapool.bg/es-privetstva-dogovora-mezhdu-bulgaria-i-makedoniya-news266806.html", "text": "Върховният представител на ЕС по външната политика и сигурността Федерика Могерини приветства започналото в парламента в Скопие обсъждане на проекта на договор за добросъседство между България и Македония.\r\n\t \r\n\tРадваме се, че бяха предприети добри стъпки - парламентът в Скопие се запозна с проектодокумента, приветстваме този ход, заяви Могерини на съвместна пресконференция с еврокомисаря по въпросите на съседството Йоханес Хан, вицепремиера на Македония Буяр Османи и македонския външен министър Никола Димитров.\r\n\t \r\n\t Четиримата говориха след заседанието на Съвета за асоцииране ЕС - Македония в Брюксел.\n\n\r\n\t \r\n\tМогерини съобщи, че сред обсъдените на срещата теми са били добрите отношения със съседите и целта да се постигне съгласие по спорните въпроси, за да може Македония да напредне по пътя си към ЕС. Правителството в Скопие изпълнява намеренията си. Вижда се, че то е готово да придвижи страната към ЕС, коментира върховният представител.\r\n\t \r\n\tНаистина оценяваме, че правителството протяга ръка към съседите, за да преодолее трудностите от миналото и да предприеме успешни крачки към по-нататъшно сближаване с ЕС, добави еврокомисарят Хан, цитиран от БТА.\r\n\t \r\n\tМинистър Димитров уточни, че македонското правителство е поискало от партньорите от ЕС прилагането на реформите и подобряването на добросъседските отношения да бъдат използвани за очертаване на ясни стъпки, които биха открили пътя на неговата страна към ЕС.\r\n\t \r\n\t\r\n\t \r\n\tВъв вторник вечерта проектодоговорът бе разгледан и в парламентарната външна комисия в Скопие.\r\n\t \r\n\t”Няма да е краят на света, ако не го подпишем, но би било чудесно, ако това се случи“, заяви премиерът, изразявайки увереност, че сделката е добра за Македония и ще бъде подписана на 2 август, Илинден.\r\n\t \r\n\tПо думите му договорът е добър за националните интереси на Македония. \r\n\t \r\n\tЗаев заяви пред комисията по външна политика, че с предложения договор се признават два народа, две държави и два езика и не се застрашават македонските национални интереси.\r\n\t \r\n\t”От държава с проблеми, ставаме държава, която решава проблемите. С договора правителството още веднъж потвърждава уникалността на македонския народ, македонския език и македонската идентичност. В договора няма дилеми, че става дума за две държави, два езика и два народа“,заяви Заев, цитиран от ”Фокус”.\r\n\t \r\n\t\r\n\t \r\n\tПремиерите Зоран Заев и Бойко Борисов се разбраха договорът, който трябва да изчисти спорните въпроси между двете страни и да разчисти пътя на Скопие към ЕС и НАТО, да бъде подписан на 2 август в рамките на общо честване на Илинденското въстание. От тогава Заев е обект на остри критики от страна на опозиционната ВМРО-ДПМНЕ, която го обвини, че предава националните интереси.\r\n\t \r\n\tПартията обяви пет основни проблема във връзка с договора. \r\n\t \r\n\tВМРО-ДПМНЕ пита дали в договора с България ще бъде споменат изрично македонския народ и македонския език.\r\n\t \r\n\t” Ще се подписва ли друг двустранен договор, с който да се регламентира грижата за македонското малцинство (в България)? Общата история трябва да бъде отделно посочена за Македония и отделно за България?”, питат още от партията на Груевски.\r\n\t \r\n\tОсвен това според ВМРО договорът е асиметричен - дава много права на България и много задължения за Македония.\r\n\t \r\n\t\r\n\t \r\n\t\r\n\t\tНай-спорните въпроси в двустранните отношения между България и Македония са признаването на македонския език, проблемите с общата история и претенциите на Скопие за македонско малцинство у нас.\r\n\t\r\n\t\t \r\n\t\r\n\t\tОчаква се договорът да стъпи на декларацията между двете страни от 1999 година.\r\n\t\r\n\t\t \r\n\t\r\n\t\t\r\n\t\t\tТя бе подписана на български, македонски и английски език. Този формат ще се използва и при новия договор. Проблемът произлиза от това, че България първа призна Република Македония, но не и македонския език. В съшото време обаче не съществуват процедури за признаване на език, идентичност и други в международното право.\r\n\t\t\r\n\t\t\t \r\n\t\t\r\n\t\t\tОчаква се въпросът с македонските претенции за малцинство да бъде решен по идентичен начин като в декларацията от 1999 година. Там е записано:\r\n\t\t\r\n\t\t\t \r\n\t\t\r\n\t\t\t\"Република Македония заявява, че нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България с цел защита на статута и правата на лица, които не са граждани на Република Македония\".", "date": "2017.07.19", "title": "ЕС приветства договора между България и Македония"}
{"url": "http://www.mediapool.bg/tramp-naznachi-bivshiya-gubernator-na-yuta-dzhon-hantsman-za-poslanik-v-rusiya-news266807.html", "text": "Президентът на САЩ Доналд Тръмп назначи Джон Хънтсман, опитен дипломат и бивш губернатор на щата Юта, за посланик в Русия, на фона на силно напрежение с Москва, съобщиха световните агенции. \r\n\t \r\n\t57-годишният Хънтсман е републиканец, служил като посланик на САЩ в Китай от 2009 до 2011 г. по време на управлението на президента Барак Обама. През 1992 г., на 32-годишна възраст, той оглавява дипломатическата мисия на САЩ в Сингапур, ставайки най-младия американски посланик през последните сто години, посочва ТАСС. Хънтсман е работил в правителствата на петима американски президенти, а през 2012 г. беше кандидат за президентската номинация на републиканците.\r\n\t \r\n\t\"Губернаторът Джон Хънтсман имаше забележителна кариера като политик, дипломат и бизнесмен\" заяви Белият дом в комюнике, подчертавайки, че той в момента заема функциите на президент на Атлантическия съвет на САЩ и на Фондацията Хънтсман за борба с рака. \n\n\r\n\t \r\n\tЧаст от кариерата на 57-годишния Хънтсман е преминала в частния сектор. Той е бил член на управителните съвети на големи компании като Хилтън, Шеврон, Форд Мотор и Катърпилър. Той е женен и баща на седем деца, според елементи от биографията му, предоставена от Белия дом.\r\n\t \r\n\tПрез март първите съобщения, че Хънтсман ще бъде предложен за посланик в Москва бяха посрещнати със смесени коментари в руската столица, отбелязва Ройтерс.\r\n\t \r\n\tЕдин политик заяви, че той \"не е гълъб\", а Кремъл посочи, че Москва би приветствала всеки посланик, който е \"убеден привърженик\" на идеята за установяване на диалог с Русия.\r\n\tНоминацията му трябва да бъде утвърдена от Сената.", "date": "2017.07.19", "title": "Тръмп назначи бившия губернатор на Юта Джон Хънтсман за посланик в Русия"}
{"url": "http://www.mediapool.bg/integriraniyat-rom-ostava-nevidim-news266801.html", "text": "Разговорът започва спокойно. Радосвета и Димитър се изчакват един друг, а темите са почти банални. Само 15 минути по-късно те се прекъсват, разказват история след история, показват снимки. И стигат до извода, че \"интегрираните роми са невидими\". Те не се вписват в клишето – каруца, клоьщав кон и ровене в кофите за боклук. Интегрираните роми са образовани, вероятно е някой от тях да ви постави диагноза или абокат. Част от тях са лекари, други са медицински сестри. Има инженери, дори има и такъв, който е измислил стартъп за геймъри. \"Не стига, че работи като луд, ами сега търси да наеме хора, че не смогва\", разказва Димитър. Друг пък започва работа в отдел \"Обслужване на клиенти\" в голяма банка. И въпреки, че историите на тези хора не влизат в новините, въпреки, че те се сливат с обществото, на което всъщност служат като всички останали порядъчни граждани, те са обект на подигравки, грубост и предразсъдъци.\r\n\tСемейството на Димитър не се вмества по никакъв начин в \"ромския\" стереотип. И може би затова по-нетърпеливите веднага биха казали, че то не може да бъде пример. Подобно разсъждение обаче би било невярно. Димитър и съпругата му са високо образовани. Никога не са живели в гето. Двамата работят в неправителствения сектор. Имат син. И те, и детето им са мургави. Ето защо въпреки, че семейството им по всички обществени стандарти е доста над средното ниво, често се сблъскват с дискриминация. И нито платените данъци, нито доброто образование може да спре машината на предубженията. \"Детето ни е втори клас, но бе едва тригодишен, когато на детската площадка разбра, че не е хубаво да си... циганин\", казва Митко. И добавя: \"Разбра го от другите деца. Които пък няма откъде да го знаят освен от вкъщи\".\r\n\t\n\n\r\n\tВъпросът не е да свикнеш, защото с такова отношение не се свиква. Въпросът е да не му обръщаш внимание, добавя той.\r\n\tИменно детето й пък е в основата на отказа на медицинската сестра Димитринка, която не желае да застане пред микрофон, въпреки че го е правила нееднократно. \"Тя тръгва от гетото в Северозападна България, първо е медиатор, взема си образованието в ръце, започва работа като медицинска сестра в болница, работи в тежко отделение, а сега отскоро взе и сина си в София. И въпреки че досега е говорила пред най-различна публика, в момента синът й се адаптира и тя не иска да му причинява допълнително неудобство в училище. А едно интервю би причинило това\", разказва Радосвета за една от непоявилите се събеседнички.\r\n\tИма ситуации, в които човек трябва да пропуска обидите покрай ушите си, допълва Димитър. И дава пример: \"Ето, ако тези момчета от Асеновград бяха пропуснали покрай ушите си подвикванията, тази грозна история там нямаше да се случи. Въпросът обаче е докъде можеш да си мълчиш\".\r\n\tНе е ясно докъде могат да стискат зъби лекарите – роми, които също неведнъж са се сблъсквали с отношението на своите пациенти. Поне докато учат обаче, те си имат ментори – в лицето на хора като Радосвета и Димитър. \"Представете си – идвате в големия град да учите медицина, а медицина се влиза трудно, там се озовавате в среда на лекарски деца или много добре подготвени конкуренти. Трябва да има някой, който да ви помага. Това правим ние, менторите, с ромските студенти по медицина\", казва д-р Стаменкова.\r\n\tСлед което, само с един дъх почива, се заема да разказва за стереотипите.\r\n\t\"Ние живеем в клишена и стереотипи. Смятаме, че българинът е красив, оцелява благодарение на нечуваната си хитроумност или сексуална мощ – вижте само вицовете за Бай Ганьо. Смятаме, че французите са галантни, германците – роботи, с кофти национална кухня. И смятаме, че циганите са мръсни и крадливи. А доколкото знам, не те окрадоха КТБ\", обяснява разпалено Радосвета.\r\n\t\"Ние битуваме и живеем с мисълта, че масата цигани са такива – крадливи и мръсни. Те не са роми, защото роми е някаква лигавщина на езика, изгъзица\", дообяснява тя.\r\n\tИ Радосвета, и Димитър обаче знаят, че каквото и да кажат, предразсъдъците са толкова дълбоко култивирани, че трудно ще изчезнат. Защото от една страна са образованите, интегрирани роми, а от другата – неграмотните, маргинализираните, онези от криминалните хроники. Има и една друга категория, която софиянци вече са приели за даденост – ромите с каруци, които реално \"сепарират\" градския боклук и старателно складират \"находките\" от боклуджийските кофи.\r\n\t\"Какво отговаряте ако ви кажат – лесно ви е да говорите така от София, знаете ли какво е положението в провинцията\" - питам.\r\n\t\r\n\tДа преборваш стереотипи и да помогнеш да човек да погледне нещата от друга гледна точка е процес бавен и е горе-долу като да помогнеш на някой твой близък алкохолик да се откаже от алкохола – адски е трудно, понякога има провали и трябва много да упорстваш. Не става грубо, става с инвестиция на време и енергия, обяснява д-р Стаменкова, след което дава редица примери за малки населени места, в които ромите се занимават със земеделие, например.\r\n\tПроблемът с \"гетоизацията\" обаче е по-обострен и по-силно изразен в големите градове. \"Получава се гето в гетото\", смята тя. \"В София, в квартал \"Факлутета\", или в \"Орландовци\", \"Малашевци\" прииждат групи роми, без документи, които смятат, че доходът в столицата е по-добър. Точно както в София идват хора от Перник или Стара Загора, например\", разказва Стаменкова.\r\n\tТук се намесва Димитър:\"Смятам, че е по-добре на стереотипите да се отговаря с факти. Помните, че често се говореше за тока в Столипиново. Вече разговорът за това не изплува така често медийно. И е така, защото се оказва, че хората си плащат тока. Въпреки това обществото продължава да смята, че циганите не плащат ток\", казва той. И продължава: \"Това, което ще кажа сега, не е мое твърдение, а твърдение на електроразпределителното дружество. Според него събираемостта е над 99%. Няма 100%, но никъде няма такава събираемост. Подобна събираемост – 99% е повече отколкото в един средностатистически район\".\r\n\tПо думите му това се е случило след голяма инвестиция на електроразпределителното дружество, което е подновило цялата мрежа. Любопитното обстоятелство е, че каси за плащане на електроенергията са отворени в самия квартал, а на тях работят хора от общността. \"И тези каси не са обрани, а ромите могат да смятат, да издават касови бележки и прочие. Ето така се отговаря на въпроси, породени от стереотипи\", обяснява Димитър.\r\n\tСлед което се заема с предизвикателството да отговори на други стереотипи.\r\n\t\r\n\tНай-големият, сред които \"ромите не учат\". \"Това не е вярно. Познавам лично, един по един, не до приятелска степен, но ги знам с имената и лицата им – над 2000 момчета и момичета – роми, които в момента учат\", казва Митко. Факт е обаче, че образованите представители на ромското население са малко.\r\n\t\"Един процент са висшистите, за жалост\", допълва Димитър, който пък веднага е прекъснат от Радосвета, която казва не съвсем възпитани думи за качеството на образованието, раздавано на конвейр на т.нар \"българи висшисти\".\r\n\t\"Има движение обаче – през 2007 година, т.е. преди 10 години процентът на завършилите висше образование роми е 0.1 на сто, сега е 1%. По същото време тези, които са завършвали средно образование, са били между 5 и 7%, а сега са 10-15% в зависимост от региона\", обяснява той.\r\n\tИ допълва, че има и друг феномен – също както българите се цивилизоват по западни стандарти и спазват правила, когато отидат да работят в чужбина, това се случва и с ромите: емигрират ли, за да работят, нещата се случват естествено – децата тръгват на училище, в доста от случаите после тези хора дори си позволяват ипотека.\r\n\t\"Та, отговаря се с примери. На всеки предразсъдък – пример. Но е трудно, защото от другата страна застава Джамбазки и започва да говори фактически неверни неща, наслагани с годините. Или някой друг политик, който казва, че в Столипиново не плащат ток. Ето – очевидно плащат, но как ги надвикваш и обясняваш това\", продължава Митко.\r\n\tЕдва изчакала Димитър да свърши изречението си, д-р Стаменкова се захваща да опише клишетата. \"Като чуете ром и се сещате за циганин, който влачи количка със стара хартия или циганка, която носи провисено бебе, за да проси, или някой ви маже стъклото на колата, за да получи стотинки\", разказва тя. А интегрираните роми са невидими. Защото всички онези, завършили висшето и средното си образование, работят нещо и си живеят живота, те не се виждат, не са така манифестно пред очите на всички, както жената помъкнала упоено дете на кръстовището\".\r\n\t\r\n\tРазбира се, за да се променя общественото мнение е необходимо да се показват добрите примери.\r\n\tЕто защо организациите, занимаващи се с образование на ромските общности, са правили не една и две кампании.\r\n\tИдеята за едната се ражда в офиса на Стаменкова, където дълго работил ром, но в последствие \"деградирал\" и започнал работа в Министерство на културата, обяснява тя през смях.\r\n\t\"Та, работим си ние с него чудесно и приятелски, но в някакъв момент някой възкликва \"егати циганската работа\" или \"аууу, какви цигански цветове\". И в тоя момент провикналият се се обръща към него и казва \"ама нали знаеш, че не става дума за теб\" или \"не се обиждай\". И колкото и да си дебелокож и обръгнал няма как да не се обиждаш, защото \"ти си изключение\" от \"циганската работа\" обаче значи, че майка ти не е, или жената ни е, или детето ти не е\".\r\n\tТака се ражда идеята за кампанията \"Ти не си изключение\", в което студенти, лекари, ученици и медиатори от ромски произход показват, че не са изключение.\r\n\tМиналата година пък студентите по медицина и техните ментори участват в друга кампания под името \"Обърни представите\". Кампанията показва лицата на бъдещите лекари и техните ментори и цели обществото да смени нагласата си към ромската общност.\r\n\t\r\n\tКато цяло подобни инициативи работят, макар и ограничено. Но имиджово работят и други сили. \"В миналия парламент имаше двама депутати от ромски произход, и двамата бяха от ДПС\", отбелязва Димитър. \"Първо, че и двамата са печално известни и второ, че ДПС също не е от най-добре изглеждащите в обществото партии\", продължава той. \"Това, а и не само това – позволи на ДПС да се асоциира с представителство, с мандат за представителство на ромската общност, което е съвършено грешно, защото ромите имат различни виждания.\"\r\n\tВъпросът с купуването на гласове, Димитър отново обяснява с пример. \"Помните Гърмен, нали? Там ромската общност беше доволна от Ахмед Башев – не казвам дали е бил добър или лош, но им беше направил водопровод. Идват избори – Башев съвсем сигурен в своята победа си стои вкъщи, да кажем. Кметицата (Минка Капитанова – бел. авт), която им буташе къщите, започва да им раздава пари. И печели изборите. А те гласуват за нея срещу пари и без къщи. Към 2017 година обаче там къщи отново се строят – минавах преди седмици през Гърмен. На същите места. Може някои да са законни. Но всичко това изглежда да се случва за всички избори\", обяснява Митко и допълва, че това не е гледка, която се разкрива само на него, а и на всички служби, агенции, на общината.\r\n\tСтаменкова обобщава: \"Явлението с продаването на гласа го има и сред българите, също толкова нелепо. Продаваш си гласа, защото конкретно, бързо и веднага ще вземеш едни пари. Правиш това, когато нямаш перспектива и не виждаш нещо, за което да се бориш повече. Та, ако си ром – продаваш си гласа, ако си българин – купуваш си листче за търкане и участваш във всички тия нашумели лотарии. Напълно еднакво е.\"\r\n\t\r\n\tИ когато говорим за перспективи, много е важно някой да ги покаже, минава на друга тема д-р Стаменкова. Така стига до здравните медиатори. \"Най-грубо тяхната цел е да предават едни послания от здравните специалисти на ромската общност\", обяснява тя. И прави отклонение, че около 40% от ромите, започнали да се занимават с медиация, впоследствие вземат университетска степен.\r\n\tПо думите на Радосвета медиаторите са истински будители: \"Работата им е трудна, но за сметка на това ниско платена, затова и в един момент напускат.\"\r\n\tМедиаторите работят с общините, общопрактикуващите лекари и РЗИ. Функцията им е да разясняват вътре в общността защо е важно да се случват имунизациите, например. И там, където има медиатор, няма епидемии\", казва д-р Стаменкова\". Тя отбелязва, че при предишната епидемия от морбили заразени са били над 28 000 деца, а 28 деца умират. \"Когато медиаторите работят – епидемиите се възпрепятстват, защото на ромите им е обяснено защо е важно да ваксинират децата си\", допълва Стаменкова. И довършва картината със сексуално образование, което няма кой друг да свърши. Именно заради здравните медиатори в махалите се разбра, че феноментът \"деца раждат деца\" води до изкривявания, отбелязва Радосвета.\r\n\tСпоред нея проблемите на ромите не трябва да се етнизират, за да бъдат преборвани. Когато деца се женят от нищета, защото не познават друга перспектива за себе си – това не е проблем етнически, а житейски, отбелязва д-р Стаменкова.\r\n\t\"Проблемите трябва да се назовават с истинските им имена. Дори не е нужно да се говори добронамерено\", казва Димитър.\r\n\tА репликата му става повод Радосвета да се намеси с думите: \"Ето защо изрази като \"ромска престъпност\" не работят добре.\"\r\n\tДумите й стават повод Димитър да даде пример със  за престъпността, водена от МВР .\r\n\t\"Незнайно защо ромската престъпност е на едно място с нарушенията на закона, извършвани от етнически турци, бежанци и чужденци\", казва Димитър. \"Ако се вгледате, ще видите, че всички тези групи извършват 10 на сто от престъпленията, а останалите 90 се извършват от българи. Но \"циганска престъпност\" звучи доста добре по телевизията\", смята той.\r\n\t\r\n\tСрещата завършва с два разказа. Единият е позитивен – за няколко практикуващи лекари от ромски произход. Другият показва как работят предразсъдъците: момче от стипендиантска програма за висше образование получава инфаркт. Заведен е в софийска болница от близките си. Близките му не изглеждат като него, защото неговият произход е от гетото и те изглеждат като от гетото. Получават и отношение като за гетото. Момчето умира.", "date": "2017.07.19", "title": "Интегрираният ром остава невидим"}
{"url": "http://www.mediapool.bg/nad-110-hilyadi-migranti-sa-pristignali-prez-sredizemno-more-ot-nachaloto-na-godinata-news266808.html", "text": "Над 110 хиляди мигранти и бежанци са пристигнали в Европа през Средиземно море от началото на годината, съобщи Международната организация по миграцията. \r\n\t \r\n\t\"От началото на годината до 16 юли в Европа по море са пристигнали 111 148 мигранти и бежанци\", заяви на пресконференция в Женева говорителят на МОМ Джоел Милман. \r\n\tТой уточни, че близо 85 процента от тях - над 93 хиляди души - са пристигнали в Италия, а останалите - в Гърция, Испания и Кипър.\r\n\t \n\n\r\n\tОсновно направление на миграцията тази година стана Италия. За шест месеца и половина тя е приела 13,5 хиляди повече мигранти и бежанци отколкото за същия период на миналата година. \r\n\t \r\n\tЕдновременно с това значително намалява потока от бежанци, отправящи се към Гърция: от началото на годината там са пристигнали малко повече от 10 хиляди души, докато за същия период на миналата година те са били близо 160 хиляди. Миналата година от 1 януари до 16 юли Европа е приела над 240 хиляди мигранти и бежанци, припомни Милман. \r\n\t \r\n\tОт началото на годината са загинали 2359 мигранти и бежанци, опитали се да се доберат по море до европейските страни. Миналата година за същия период са били регистрирани 2996 загинали.\r\n\t \r\n\tПо данни на МОМ в целия свят от началото на годината са загинали 3256 мигранти и бежанци.", "date": "2017.07.19", "title": "Над 110 хиляди мигранти са пристигнали през Средиземно море от началото на годината"}
{"url": "http://www.mediapool.bg/izgorya-pokrivat-na-emblematichnata-spirka-vishneva-news266811.html", "text": "Изгоря покривът на емблематичната спирка ”Вишнева” в София. От инициативата ”Спаси София” публикуваха снимки на пожара във ”Фейсбук”, а инцидентът беше потвърден и от МВР.\r\n\tСигналът е подаден рано тази сутрин. Към момента причините за огъня не са ясни, но от МВР поясниха, че в сградата се държат инертни материали за поддръжка на трамвайните релси.\r\n\t\r\n\tЕкипи на полиция и пожарна правят оглед на щетите. Разследва се и умишлен палеж.\r\n\tДвижението на трамваите се извършва нормално.\n\n\r\n\tСтолична община обеща да възстанови къщата.\r\n\tЛюбимата на всички софиянци къщичка на спирка \"Вишнева\" в столичния квартал \"Лозенец\", която пострада от пожар тази сутрин, ще възстановим в най-кратки срокове. Звеното за аварийни дейности на Столична община вече започна разчистване и обезопасяване. Това съобщи кметът на София Йорданка Фандъкова на страницата си във Фейсбук.", "date": "2017.07.19", "title": "Изгоря покривът на емблематичната спирка ”Вишнева”"}
{"url": "http://www.mediapool.bg/tramp-i-putin-sa-imali-i-taina-sreshta-v-hamburg-news266812.html", "text": "Президентите на САЩ и Русия Доналд Тръмп и Владимир Путин са имали втора среща по време на форума на Г-20 в Хамбург, за която не е било съобщено, съобщи Ройтерс, като се позовава на източник от Белия дом. \r\n\t \r\n\tДвамата лидери проведоха на 7 юли първата си среща, която продължи повече от два часа. На нея бяха обсъдени въпроси от двустранните отношения, конфликтите в Сирия и Украйна, ситуацията около Северна Корея и киберсигурността. \r\n\t \r\n\tВечерта на същия ден Путин и Тръмп разговаряли по време на официална вечеря за участниците в срещата на върха и техните съпруги. Путин бил седнал до първата дама на САЩ Мелания Тръмп. Към края на вечерята американският президент отишъл до тях и започнал разговор с руския си колега. За този разговор не беше официално съобщено. \n\n\r\n\t \r\n\tПърви за въпросната среща съобщи основателят и ръководител на международната консултантска компания \"Юрейша груп\" Иън Бремър, в интервю за агенция Блумбърг вчера, предаде ТАСС, цитирана от БТА.\r\n\t \r\n\tПо думите на Бремър тази неофициална втора среща се състояла вечерта и продължила около час. На разговора присъствал само руският преводач на Путин. Липсата на американски преводач озадачила други лидери на вечерята, отбелязал Бремър, който окачествил това като \"нарушение на протокола за национална сигурност\", съобщи Ройтерс.\r\n\t \r\n\tИзточникът от Белия дом заявил, че двамата лидери са използвали руския преводач, защото американският преводач не говорел руски. \"За всяка двойка /лидер със съпругата му/ имаше само по един преводач. Американският преводач, съпровождащ президента Тръмп, говореше японски език. Когато Тръмп разговаряше с Путин, те използваха помощта на руския преводач, защото американският не знаеше руски\", обясни представителят на Белия дом, цитиран от ТАСС.\r\n\t \r\n\t\"Нямаше \"втора среща\" между президента Тръмп и президента Путин, а само кратък разговор в края на вечерята. Инсинуациите, че Белият дом се опитва да \"скрие\" втора среща са лъжливи, подли и абсурдни\", добавил източникът, пожелал анонимност.\r\n\t \r\n\tГоворителят на Белия дом Шон Спайсър и говорителят на Съвета за национална сигурност Майкъл Антън потвърдиха, че Тръмп и Путин са разговаряли на вечерята, съобщи Асошиейтед прес. Антън не уточни продължителността на разговора, но отбеляза, че той е бил неформален и не трябва да се окачествява като среща. \r\n\t \r\n\tТръмп защити разговора си с Путин в две гневни съобщения в Туитър късно снощи. \"Съобщенията на Фалшивите Новини за тайна вечеря с Путин са извратени.\r\n\t \r\n\tВсички лидери от Г-20 и съпругите им бяха поканени от германския канцлер. Пресата знаеше!\", написа той. Няколко минути по-късно президентът добави: \"Фалшивите Новини стават все по безчестни! Дори една вечеря, дадена в чест на топ 20-те лидери в Германия е направена да изглежда зловеща\".", "date": "2017.07.19", "title": "Тръмп и Путин са имали и тайна среща в Хамбург"}
{"url": "http://www.mediapool.bg/vidimostta-na-magistralatrakiya-krai-ihtiman-otnovo-e-namalena-news266809.html", "text": "Видимостта и в двете посоки на автомагистрала “Тракия” в района на Ихтиман отново е намалена заради мъгла, съобщиха от агенция ”Пътна инфраструктура” (АПИ).\r\n\tОт агенцията съветват шофьорите да се движат с повишено внимание.\r\n\tВ началото на месеца на същото място станаха три верижни катастрофи с десетки автомобили и 31 ранени. Тогава мъглата беше съчетана и с дим от близкото сметище, което по това време гореше и видимостта бе допълнително намалена.", "date": "2017.07.19", "title": "Видимостта на магистрала\"Тракия” край Ихтиман отново е намалена"}
{"url": "http://www.mediapool.bg/mobilna-biblioteka-bibliobus-po-sofiyskite-ulitsi-news266813.html", "text": "Първата и единствена за сега в страната мобилна библиотека \"Библиобус\" тръгва днес от 12 часа, а първата му спирка е на площад \"Александър Невски\". Новата кампания, чиято цел е книгите да срещнат хората, е на Столичната библиотека.\r\n\tБиблиобусът разполага с над 700 тома от най-новите и интересни книги - художествена, научно-популярна и детска литература от съвременни и класически български и чужди автори.\r\n\tС първите читатели в сряда ще бъде писателят Марин Бодаков.\r\n\tИдеята е книгите да бъдат все по-близо до хората, там където те се събират, за това и мотото на кампанията е \"Книгите идват при вас\", казва Юлия Цинзова, директор на Столичната библиотека.\r\n\tТова е поредната инициатива на Столична библиотека, която през последните години открива нови пространства на знания и информация в културната инфраструктура на София, привлича млади читателски публики и търси модерни креативни формати на общуване.\r\n\tИнициативите й - Зелени библиотеки, Библиотека в планината, културни прояви на открито - творчески срещи и литературни четения вече станаха традиция.", "date": "2017.07.19", "title": "Мобилна библиотека \"Библиобус\" по софийските улици"}
{"url": "http://www.mediapool.bg/patna-politsiya-e-zasyakla-18-000-narusheniya-na-patya-za-sedmitsa-news266810.html", "text": "Само за седмица Пътна полиция е установила 18 000 нарушения на пътя, като броят им е значително завишен спрямо седмичния брой нарушения допреди два месеца, когато те са били 10 000-13 000. Това съобщи комисар Бойко Рановски, началник на \"Пътна полиция\" в сряда пред БНТ.\r\n\tОт началото на годината са издадени 180 хиляди фиша за превишена скорост. Почти 4 300 автомобила са с прекратена регистрация, заради неправоспособни водачи, каза още Рановски. Заради летния сезон е засилено полицейското присъствие по магистралите и първокласните пътища.\r\n\tМесеците юни, юли и август са най-рисковите за катастрофи. За последните три години през летните месеци са загинали по 200 души.\r\n\t\"Всички налични полицейски сили, които са на смяна са на основните пътни направления и контролът е изключително засилен”, каза Рановски.\r\n\tОсновни причини за възникване на произшествията са нарушенията на водачите, допълни Рановски.\n\n\r\n\tСъщевременно за сряда вечерта е насрочен национален протест \"Да спрем убийствата на пътя\". Очаква се на шествие да излязат хората в шест града на страната.\r\n\tВ 17.30 часа близки и приятели на стотиците жертви на катастрофи ще излязат заедно на знакови места в Мездра, София, Пловдив, Варна, Бургас и Русе.\r\n\tВ столицата шествието започва от храм-паметника \"Александър Невски\" и ще продължи до магистрала \"Хемус\".\r\n\tПротестиращите настояват за изготвяне на План за действие и създаване на държавен орган, отговорен за управлението на риска от пътнотранспортни произшествия.", "date": "2017.07.19", "title": "Пътна полиция е засякла 18 000 нарушения на пътя за седмица"}
{"url": "http://www.mediapool.bg/borshosh-e-obvinen-che-nepravomerno-poharchil-nad-17-mln-lv-news266816.html", "text": "Бившият изпълнителен директор на НДК Мирослав Боршош бе обвинен в безстопанственост в сряда заради това, че неправомерно е похарчил над 1.7 млн. лева, отпуснати от правителството целево за ремонт на двореца по повод предстоящото европредседателство на страната ни.\r\n\tНа обвиняемия бе определена най-леката мярка за неотклонение – \"подписка\", съобщиха от прокурорското антикорупционно звено. Боршош се яви на призовката с адвокат Даниела Доковска, но отказа подробен коментар по делото, като уточни, че ще изложи позицията си пред парламентарната комисия за ремонта на НДК.\r\n\t\"Не се отказвам от всичко, което съм свършил през тези две години. Всичко, което сме постигнали, е било по законен път\", каза единствено той, добавяйки, че разследващите не са му представяли никакви доказателства.\r\n\tМалко по-късно от прокуратурата обявиха, че обвиненията му са за това, че с част от отпуснатите за ремонта на НДК средства той е покрил разходи, които не са свързани с ремонта за европредседателството. Става въпрос за общо 1 718 243 лева, които Боршош е похарчил в периода между август м.г., когато правителството отпусна допълнителни 17 млн. лева на НДК, и януари т.г.\r\n\tОсвен това той ще отговаря и за нецелевото използване на още 28 399 лева, които са платени по два едногодишни договора за лизинг на \"Лексус ЛС 600\". Именно това луксозно возило използваше самият Боршош, докато все още управляваше НДК.\n\n\r\n\tСпоред разследващите на 9 септември 2015 г. той е поискал от правителството да му бъдат предоставени служебни коли, въпреки че дворецът е разполагал със \"Ситроен С4\" и бус \"Хюндай\". Месец по-късно правителството все пак взело решение да зачисли на НДК \"Пежо 607\", но още преди това, на 18 септември 2015 г., Боршош сключил договор за оперативен лизинг за \"Лексус\"-а на стойност 14 199 лева.\r\n\t\"Изпълнителният директор не е прекратил договора за оперативен лизинг, а на следващата година (на 27.09.2016 г.) отново е сключил договор при условията на оперативен лизинг за автомобил \"Лексус ЛС 600\", за което отново са заплатени средства в размер на 14 199 лева\", допълват от прокуратурата.\r\n\tРазследващите уточняват, че повдигнатите на Боршош обвинения са в резултат от свидетелски показания и съдебно-счетоводна експертиза, като към този момент те са работни и делото продължава. Както вчера стана ясно, прокуратурата проверява над 4000 договора с външни изпълнители, сключени от обвиняемия.\r\n\tВ момента тече и проверка на Агенцията за държавна финансова инспекция, чиито резултати също ще бъдат изискани от разследващите. Нейната цел е да провери законността на проведените обществени поръчки за строителство и ремонт на НДК преди европредседателството ни догодина.", "date": "2017.07.19", "title": "Боршош е обвинен, че неправомерно похарчил над 1.7 млн. лв."}
{"url": "http://www.mediapool.bg/zatvoren-e-uchastak-ot-3-km-na-magistrala-trakiya-news266814.html", "text": "От 11 до 14 часа в сряда и четвъртък движението в посока Бургас в участъка от пътен възел \"Карнобат\" до пътен възел \"Българово\" на магистрала \"Тракия\" ще се пренасочва по обходен маршрут поради извършване на спешни аварийни ремонтни дейности, съобщиха от Агенция \"Пътна инфраструктура\" (АПИ).\r\n\tРемонтът е на пътното платно от км 347-ми до км 350-ти на автомагистралата.\r\n\tТрафикът в посока Бургас ще бъде пренасочен по Югозападния обходен път на Карнобат, продължавайки по първокласния път Карнобат – Айтос – Съдиево – Българово.\r\n\tДвижението ще се включва отново на магистрала \"Тракия\" при км 351-ви през пътен възел \"Българово\".\r\n\tВ посока София на магистрала \"Тракия\" пътуването в участъка от Българово до Карнобат е без ограничения.\r\n\tНеобходимо е шофьорите да карат внимателно и да спазват пътната сигнализация по обходния маршрут, предупреждават от АПИ.", "date": "2017.07.19", "title": "Затворен е участък от 3-км на магистрала \"Тракия\""}
{"url": "http://www.mediapool.bg/nachalnikat-na-frenskiya-generalen-shtab-podade-ostavka-na-fona-na-raznoglasiya-s-makron-news266815.html", "text": "Началникът на генералния щаб на френските въоръжени сили генерал Пиер дьо Вилие подаде оставка, предадоха световните агенции, цитирайки публикувано днес негово комюнике. Той се оттегля на фона на дълбоките си разногласия с президента Еманюел Макрон заради предложеното орязване на бюджета за отбрана. Наскоро Дьо Вилие възнегодува в парламента срещу планираното намаляване на средствата за въоръжените сили, но бе порицан остро от Макрон.\r\n\tВ комюникето генералът казва, че се е опитвал да поддържа френските въоръжени сили в готовност да вършат своята все по-трудна работа с наложените им финансови ограничения. \"При сегашните обстоятелства не смятам, че повече съм в състояние да осигурявам устойчивостта на военния модел, който вярвам, че е необходим, за да гарантира защитата на Франция и французите, днес и утре, и да поддържа амбициите на нашата страна\", аргументира той своето оттегляне.\r\n\tНачалникът на френския генерален щаб е връчил оставката си на президента, който я е приел.", "date": "2017.07.19", "title": "Началникът на френския генерален щаб подаде оставка на фона на разногласия с Макрон"}
{"url": "http://www.mediapool.bg/otmyanata-na-ogranichenieto-za-pokupka-na-zemedelska-zemya-se-otlaga-news266818.html", "text": "Законовите промени за свободна продажба на земеделска земя засега няма да се внасят в парламента. За това са се разбрали парламентарните групи с изключение на тази на ДПС на среща по инициатива на \"БСП за България\", съобщи лидерът на социалистите Корнелия Нинова.\r\n\t \r\n\tИзмененията се налагат заради наказателната процедура на ЕК срещу България, предизвикана от ограниченията по отношение купуването на земеделска земя от чужденци - въведеното през 2014 г. правило за уседналост от пет години. ЕК смята, че това ограничение нарушава основни свободи в Европейския съюз (ЕС) като движение на хора, стоки, услуги и капитали.\r\n\t \r\n\tС изключение на ДПС другите парламентарни групи се обединихме тази поправка да не се внася сега до края на тази пленарна сесия и в рамките на два месеца да ангажираме и българските евродепутати от всички политически партии, за да поискаме в ЕК и в Брюксел разговори, на които да представим аргументите си и да поискаме възможните законови ограничения на свободната продажба на българска земеделска земя, каза Корнелия Нинова.\r\n\t \r\n\tПарламентарните групи са се обединили и около това да се направи извънредно заседание на земеделската комисия в парламента с участието на министъра на земеделието и на експерти, на която да се обсъдят възможните законови ограничения върху свободната продажба на земеделска земя.\r\n\t \n\n\r\n\tНа срещата с президента, която поисках, ще поставим въпроса за институционално обединение около този въпрос - парламентът, президентът и Министерският съвет да имаме единна позиция в защита на българския национален интерес, заяви още лидерът на БСП, цитирана от БТА.\r\n\t \r\n\tОт левицата се притесняват от спекулативни сделки за продажба на земеделска земя, без след това тя да бъде обработвана и от липсата на достатъчно контрол кой я купува. Земеделската земя е национално богатство и е предназначена за производство, а тези поправки не дават гаранции, че тя ще бъде използвана за това, коментира Нинова. Тя отбеляза, че в други държави от ЕС като Унгария, Словакия, Литва също има ограничения за продажба на земеделска земя.\r\n\t\r\n\tБюрхан Абазов от ДПС коментира, че притесненията на колегите му са основателни, но ограничения върху свободното търгуване със земеделска земя не могат да се въведат от нито една от страните членки на ЕС. Нашата партия винаги е имала последователна и принципна позиция по този въпрос, заяви той. Когато сме ставали членове на ЕС, ние сме приели задължението да има свободно движение на стоки и капитали, това е основно правило и няма как да избягаме от него, посочи Абазов и добави, че земеделската земя трябва да се продава свободно.\r\n\t \r\n\tДепутатът от ДПС отбеляза, че има пет държави, срещу които също върви наказателна процедура заради въведени подобно на България ограничителни режими под различни форми. Ако при нас формата за ограничаване е уседналост, в другите страни има професионален ценз, изискване да имаш задължително земеделско стопанство, но при тях също има наказателна процедура и в срок до август-септември тази година са задължени да премахнат тези ограничения, посочи той.\r\n\t \r\n\tОтносно възможността да запазим ограниченията и да платим наказателна глоба, Абазов попита това ли е пътят - да се съгласяваме да плащаме наказателни глоби, а не да вървим по правилото на ЕС. Той отправи и въпрос дали такива ходове ще бъдат предприети и в сферата на енергетиката, където също имало определени клаузи с наказателни процедури. Абазов обясни, че при такива наказателни процедура санкцията е фиксирана - 836 хиляди евро плюс 600 евро за всеки ден забавяне след като излезе решението на Европейския съд за това.\r\n\t \r\n\tПроектопромените в закона целят синхронизация на българското законодателство\r\n\tС предложения проект в Закона за собствеността и ползването на земеделските земи /ЗСПЗЗ/ се цели привеждането в съответствие на българското законодателство с Договора за функционирането на Европейския съюз /ДФЕС/. С разпоредбата на чл.3в от Закона е въведен ограничителен режим за придобиване право на собственост върху земеделски земи за всички физически или юридически лица, включително и българските, които не са пребивавали или установени в България повече от 5 години. Това уточняват в съобщение от Министерството на земеделието, храните и горите в сряда.\r\n\t\r\n\tОт друга страна, съгласно чл. 49 от Договора за функционирането на Европейския съюз (ДФЕС), ограниченията върху свободата на установяване на граждани на държава членка на територията на друга държава членка, се забраняват. Тази забрана се прилага също и по отношение на ограниченията за създаване на търговски представителства, клонове или дъщерни дружества от граждани на всяка държава членка, установили се на територията на друга държава членка.\r\n\t\r\n\tСъщо така, в разпоредбите на горецитирания член е разписано, че свободата на установяване, като основна свобода на гражданите на държавите членки на ЕС, включва правото на предприемане и осъществяване на дейност от самостоятелно заето лице и право на създаване и управление на предприятия с цел постоянна дейност със стабилен и непрекъснат характер, при същите условия, както предвидените от законите на държавата членка за собствените й граждани. Съгласно чл. 63 от ДФЕС всички ограничения върху движението на капитали между държавите членки се забраняват.\r\n\t \r\n\tТова е и причината за започналата наказателна процедура срещу България от ЕК.\r\n\t \r\n\tМинималната еднократно платима сума е 839 000 евро. Кумулативно с тази санкция може да бъде наложена и периодична имуществена санкция (която се начислява за всеки ден бездействие от страна на осъдената държава) в минимален размер на 660 евро. Наложените финансови санкции на практика се прихващат от средствата по структурните фондове, с които се подпомагат земеделските производители.\r\n\t \r\n\tЗаради всичко това се налага отмяна на чл. 3в от ЗСПЗЗ, с оглед зачитане правото на установяване и свободното движение на хора и капитали и с цел да се прекрати започнатата наказателна процедура от страна на ЕК. Остават ограниченията за придобиване и собственост върху земеделски земи в България, които са предвидени в чл. 3 от ЗСПЗЗ и се отнасят за граждани на трети страни или търговски дружества, в които съдружниците или акционерите са пряко или косвено дружества, регистрирани в юрисдикции с преференциален данъчен режим, посочват от МЗХГ.", "date": "2017.07.19", "title": "Отмяната на ограничението за покупка на земеделска земя се отлага"}
{"url": "http://www.mediapool.bg/s-vazdishki-po-orban-parlamentat-glasuva-spiraneto-na-parite-za-magistratskite-organizatsii-news266817.html", "text": "Народното събрание прие на първо четене забраната за външно финансиране на съсловните организации на съдии, прокурори и следователи. Законопроектът предвижда още кадрови бонус за членовете на сегашния компрометиран Висш съдебен съвет, както и забрана за участие на магистрати в ръководството на най-старата съсловна организация на юристите – Съюза на юристите в България. Ако текстовете бъдат приети на второ четене в този им вид, то българските магистрати няма да могат да разчитат на никакво външно финансиране и за стажове и конференции в чужбина.\r\n\t \r\n\tПромените бяха приети със 116 гласа \"за\", 6 \"против\" и 52 гласа \"въздържал се\". Опозицията срещу проекта дойде само от БСП.\r\n\t \r\n\tПреди гласуването практически нямаше дебат, но имаше въздишки от управляващите по политиката на унгарския премиер Виктор Орбан. Бившият конституционен съдия Георги Марков (ГЕРБ), който е отколешен фен на Орбан, обясни, че най-големият комплимент към председателя на правната комисия Данаил Кирилов (ГЕРБ) е бил именно сравняването му с унгарския премиер.\n\n\r\n\t \r\n\t\"Няма по-голям комплимент за един млад политик. Орбан се обяви срещу опитите чужди фондации да се налагат на правителството. Получи директна подкрепа от Израел. Не може чужди фондации - американски, руски, арабски, да финансират българските магистрати\", каза Марков.\r\n\t \r\n\tТой допълни, че магистратите получават много добри заплати и могат от джоба си да финансират своите организации. Според Марков магистратите не бива да говорят по телевизията, а със съдебните си решения.\r\n\t \r\n\tЗаместник-председателят на \"Атака\" Павел Шопов участва в разговора с твърдението, че бързата съдебна реформа би била \"контрапродуктивна\".\r\n\t \r\n\t\"Един магистрат не може да прави политика, няма право да дава интервюта, да участва в действия на политически сили. Митологизираме определени хора, обличаме ги в одеждите на реформатори, които носят едва ли не истината и реформата. Съдебната система не е лоша, тя не е добра, тя е като всички други сфери. Някои хора много я корят, много я плюят\", каза Шопов.\r\n\t \r\n\tТой също обясни, че Унгария е \"страна, която може да бъде за нас като пример\". Подобни забрани за външно финансиране на неправителствените организации бяха прокарани и в Русия през последните няколко години.\r\n\t \r\n\tОчаква се преди второ четене забраната за външно финансиране на съсловните организации да бъде разхлабена. Препоръки в тази посока отправиха в един глас главният прокурор Сотир Цацаров и премиерът Бойко Борисов. Те обявиха, че не бива да се забранява европейското финансиране за магистратите. Така единствената мишена на законопроекта остана Фондация \"Америка за България\", което се подозираше още при внасянето на текстовете.\r\n\t \r\n\tДосега Съюзът на съдиите, Съюзът на юристите и Асоциацията на прокурорите реагираха остро на предложенията и настояха за тяхното оттегляне, защото са противоконституционни. Те бяха подкрепени от близо 20 авторитетни български неправителствени организации. Европейската комисия също следи изкъсо случая. Фондация \"Америка за България\" реагира с позиция, че този закон би подкопал евроатлантическите ценности и приятелството между САЩ и България.", "date": "2017.07.19", "title": "С въздишки по Орбан парламентът гласува спирането на парите за магистратските организации"}
