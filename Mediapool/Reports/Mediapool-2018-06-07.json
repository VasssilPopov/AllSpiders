{"url": "https://www.mediapool.bg/radev-kam-borisov-za-razlika-ot-drugi-az-nyamam-nachalnitsi-nito-v-bulgaria-nito-v-chuzhbina-news280016.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа разлика от други, аз нямам началници нито в България, нито в чужбина, каза президентът Румен Радев в  четвъртък.\r\n\tТака той отговори на премиера Бойко Борисов, който преди ден , че лидерът на БСП Корнелия Нинова е \"шеф\" на държавния глава. Според Борисов президентът не е надпартиен и критикува само правителството.\r\n\t \r\n\t\"Критикувам там, където се вземат решения и се разпределят финансови средства. Ако започне и опозицията да го прави, тогава ще критикувам нея“, каза държавният глава.\r\n\t \r\n\t\"Разбира се имам само един началник и това е българският народ, който ме е избрал и на когото съм се заклел да служа\", добави той.\r\n\t \r\n\tРадев коментира, че проектът за строителството на АЕЦ \"Белене\" няма как да се случи без участието на руските конструктори, които са произвели реакторите и гарантират ядрената безопасност.\r\n\t \r\n\tВ отговор на въпрос той каза, че казусът е бил обсъден по време на работната му визита в Москва и Сочи.\r\n\t \r\n\t\"Що се отнася до вдигането на мораториума, приветствам го. Има заявен инвеститорски интерес и българското правителство има своите варианти и рационални идеи и нека да го оставим да събере необходимата информация, да проведе съответните преговори, да направи разчети, да ги представи и едва тогава да съдим рационален ли е проектът, безопасен ли е, изгоден ли е финансово за България и т.н. Затова призовавам да оставим правителството спокойно да си свърши работата“, посочи Румен Радев.", "date": "2018.06.07", "title": "Радев към Борисов: За разлика от други, аз нямам началници нито в България, нито в чужбина"}
{"url": "https://www.mediapool.bg/za-edna-treta-ot-balgarite-demokratsiyata-ne-e-nai-dobrata-forma-na-upravlenie-news279993.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо една трета от българите не смятат, че демокрацията е най-добрата форма на управление. Все пак делът на хората, които са на мнение, че по-добра алтернатива няма, е по-голям. Той обаче спада със 7% за три години. Въпреки че мнозинството вярва в демокрацията, хората масово се чувстват непредставени в демократичните институции и смятат, че законите не се прилагат еднакво за всички, не са справедливи и са неясни и неразбираеми.\r\n\tТова показва проучване на институт \"Отворено общество\", което беше представено в четвъртък по време на откриване на фонд \"Активни граждани\" (Active Citizens Fund) в България. Фондът е част от Финансовия механизъм на Европейското икономическо пространство и чрез него страните донори – Норвегия, Исландия и Лихтенщайн – ще подкрепят граждански инициативи, насочени към насърчаване на демократичното участие, защита правата на човека и овластяване на уязвимите групи в обществото.\r\n\tСпоред националното представително проучването на \"Отворено общество\" 45% от анкетираните смятат демокрацията за най-добрата форма на управление. Сред по-образованите, сред хората под 45 г., сред работещите и сред хората с по-високи доходи, има по-високо доверие в демокрацията, отколкото е средното за страната.\r\n\tПреди седмица бяха представени резултатите за България и от друго мащабно проучване - , според което над 82% от анкетираните отговарят, че демокрацията е \"много добра\" или \"доста добра\" форма на управление. И тогава изводът беше, че българинът като цяло харесва демокрацията, но има сравнително слабо доверие в нейните институции.\r\n\tПреобладаващата част от анкетираните (над 2/3) продължават да бъдат уверени, че техните основни граждански права са защитени. Около 75% смятат, че няма вероятност през следващата година да бъдат хвърлени в затвора без съд и присъда, а 67 на сто са на мнение, че няма вероятност да станат жертва на полицейско насилие.\n\n\r\n\t\r\n\t\"Представителната демокрация и равенството на всички пред закона обаче остават незавършен проект в очите на мнозинството български граждани. Големи обществени групи не се чувстват представени в изборните органи на държавната и местната власт, не членуват в партии или организации и не са съгласни с твърдението, че законите в страната се прилагат еднакво за всички\", посочват от \"Отворено общество\".\r\n\tЕдва 8% от хората са съгласни, че законите у нас се прилагат еднакво за всички. На противоположното мнение са почти десет пъти повече. Само около една трета смятат, че законите са справедливи. На обратното мнение са двойно повече хора. Само 14% са съгласни, че законите са ясни и разбираеми (67% са на противоположното мнение).\r\n\tПовечето анкетирани (60%) не виждат в парламента нито един народен представител, на когото да се доверят или който да защитава техните интереси. На обратното мнение са едва една пета от запитаните.\r\n\tОще по-слабо представени в общинските съвети и в Народното събрание се чувстват ромите, младите, по-ниско образованите и безработните.\r\n\t\r\n\t\"Бедността, безработицата и ниската образованост са фактори за изключване на големи обществени групи от участие в демократичния процес, но дискриминацията също играе значителна роля – на местни изброи 70% не биха гласували за кандидат за кмет, който е български гражданин от ромски произход, 65% не биха гласували за кандидат за кмет, който е гей, 63% не биха гласували за български гражданин от турски произход\", отбелязват от \"Отворено общество\".\r\n\tНад половината от хората съобщават, че са чували в публичното пространство реч на омразата. Най-често като обект на тази реч се възприемат ромите. В последните години има и двойно покачване на дела на хората, които казват, че са чували реч на омразата, насочена срещу хомосексуални - 42% през 2018 г. в сравнение с 21% през 2016 г.\r\n\t\r\n\tГражданското участие в организираните форми на обществен живот остава силно ограничено, отчита проучването. Четирима от всеки пет анкетирани заявяват, че не членуват в никакви обществени организации.\r\n\tУчастие в инициативи на неправителствени организации през последните 12 месеца съобщават около 5% от хората, а тези, които заявяват, че през същия период са положили доброволен труд, са под 9 на сто.\r\n\t\"За сравнение, близо 80% от гражданите в Норвегия членуват в поне една гражданска организация и около половината от тях полагат доброволен труд годишно\", каза Георги Стойчев, изпълнителен директор на институт \"Отворено общество\". Според него като нова държава членка на ЕС България има нужда от продължаваща подкрепа за преодоляване на различията с по-развитите държави в Западна Европа не само по отношение на доходите и икономиката, но и по отношение на демократичната култура и гражданското участие.\r\n\t\"Отворено общество\" управлява фонда \"Активни граждани\" в партньорство с фондация \"Работилница за граждански инициативи\" и фондация \"Тръст за социална алтернатива\". Той ще действа до 2024 г. и е на стойност от 15.5 млн. евро. Фондът ще финансира на конкурсен принцип български граждански организации, работещи в обществена полза.\r\n\tВ България има регистрирани близо 15 000 неправителствени организации в обществена полза, като най-много от тях работят в сферата на спорта, образованието, културата, здравеопазването и социалните услуги.\r\n\tДоверие в неправителствените организации изразяват близо 22% от анкетираните в изследването на \"Отворено общество\". Този дял отговаря приблизително на 1.3 млн. пълнолетни граждани на страната. Недоверие към неправителствените организации изразяват 30% от анкетираните, а най-голям дял – 48% не могат да преценят или нямат отговор на въпроса.\r\n\tОсновните причини гражданите да имат доверие в неправителствените организации са положителна информация за тях в медиите, преки положителни впечатления от дейността им, както и тяхната независимост от държавните институции. Недоверието се дължи основно на липса на информация за дейността им. С повишаването на възрастта доверието в неправителствените организации спада. По-голяма вяра в тях имат образованите, активните, хората с по-високи доходи.", "date": "2018.06.07", "title": "За една трета от българите демокрацията не е най-добрата форма на управление"}
{"url": "https://www.mediapool.bg/vss-shte-kupi-50-novi-avtomobila-13-ot-tyah-vzima-za-sebe-si-news279994.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПленумът на Висшия съдебен съвет (ВСС) обяви обществена поръчка за купуване на 50 автомобила, от които 13 ще вземе за себе си, а останалите ще раздаде на другите институции в системата. Заложената средна цена на автомобил е 40 500 лв, колкото струва приличен автомобил в средния клас. Това означава, че ВСС ще похарчи над 2 милиона лева за автомобили през тази година.\r\n\tПредставляващият член на ВСС Боян Магдалинчев обясни, че най-вероятно новите автомобили ще излязат по-евтино от заложената цена.\r\n\tПричината съдебната власт да си купува нови коли е, че автопаркът е остарял – средната възраст на автомобилите в система била над 10 години. След като новите бъдат купени, старите автомобили, които все още стават за нещо, ще бъдат разпределени на съдилища и прокуратури, които имат нужда от тях.\r\n\tЧленовете на ВСС използват Фолксваген Пасат на малко над 5 години и имат шофьори.\r\n\tВ началото на май ВСС се хвана да пише стратегия как да подобри енергийната ефективност на съдебната система. Това включва от поставяне на соларни панели върху покривите на съдебните палати до покупка на електрически автомобили. Една от причините е, че пътуването с коли с двигател с вътрешно горене излизало много скъпо. За 40 500 лв без ДДС обаче е невъзможно да се купи електрически автомобил, който да има размера на колите с конвенционални двигатели.", "date": "2018.06.07", "title": "ВСС ще купи 50 нови автомобила, 13 от тях взима за себе си"}
{"url": "https://www.mediapool.bg/patnata-agentsiya-shte-pusne-targovete-za-magistralata-prez-kresnenskoto-defile-news279991.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредстои стартиране на тръжните процедури за избор на изпълнители за проектиране, строителство и за надзор на най-сложния участък от магистрала \"Струма\" през Кресненското дефиле. Това съобщи инж. Светослав Глосов, член на Управителния съвет на Агенция \"Пътна инфраструктура\" пред БНТ.\r\n\tТой припомни, че на 23 май Върховният административен съд е отхвърлил жалбите срещу Доклада за оценка на въздействието на околната среда, в който е предложен източният вариант на трасе на магистралата.\r\n\tИзграждането на другите две отсечки от магистрала \"Струма\" – от Кресна до Сандански и между Благоевград и Крупник - върви по график, каза Глосов. Той обеща участъкът от Кресна до Сандански да бъде пуснат предсрочно през октомври.\r\n\tАрхеолозите, които обследват трасето на магистрала \"Струма\" в района на Благоевград край село Покровник, трябва да приключат работата си до 20 юли и да се произнесат за откритите находки, каза Глосов.\r\n\tИзразеното досега от тях становище е, че ценните артефакти може да се изнесат встрани и изграждането на магистралата да продължи. В момента в участъка, в който се извършват проучвания, строителни работи няма, каза той.\n\n\r\n\tЖители на Благоевград поискаха трасето на магистралата да бъде изместено заради разкриването на останките на древното селище Скаптопара.\r\n\tНапредва и изграждането на участъка от магистрала \"Хемус\" между Ябланица и пътен възел \"Боаза\", което започна в края на март тази година. Досега са изпълнени над една пета от строителните работи. Предвиждаме до края на лятото на 2019 г. близо 10-километровата отсечка да бъде завършена, каза Глосов.\r\n\tТой съобщи още, че през август се предвижда да започне и строителството на още една отсечката от \"Хемус\" - между пътен възел \"Белокопитово\" и село Буховци. Предстои оценяване на разработения технически проект, издаване на разрешението за строеж и започване на същинските строителни дейности.\r\n\tПо повод ремонтите на съоръженията на старите участъци от магистрала \"Хемус\", които не са обновявани от построяването им преди повече от 30-35 години, Глосов обясни, че те са наложителни, за да се осигури безопасността на движението.\r\n\t\"Зимата е невъзможно да се работи на виадуктите. В тежко състояние са и някои от елементите им са в предаварийно състояние. В момента пътуващите по магистралата не виждат работници и техника в района на виадукт \"Коренишки дол\" и при \"Витиня\", но на тях се работи много сериозно по колоните на съоръженията, т. нар. долно строене\", каза Глосов.\r\n\tТой обясни, че движението по мостовете е спряно, за да се осигури безопасността и на пътуващите, и на работещите екипи.\r\n\tШофьорите, които желаят да избегнат участъка в ремонт от магистрала \"Хемус\" и пътуват към Враца, Монтана и Видин могат да ползват пътя през Искърското дефиле, където няма ремонтни дейности.\r\n\tЗа облекчаване на лекотоварния трафик по магистрата товарните камиони над 12 тона се пренасочват при пътен възел \"Витинска река\" на магистрала \"Хемус\" по обходен маршрут по първокласния път София - Ботевград.\r\n\tДо края на месеца се очаква да приключат ремонтните работи и в участъка между Шумен и Варна на магистрала \"Хемус\", за да не се затруднява трафикът през активния туристически сезон. Във Варненска област се работи на два участъка с обща дължина от 10 км.\r\n\tПрез следващата седмица завършва и ремонтът на 22-километровия участък в отсечката Пловдив – Чирпан на магистрала \"Тракия\". В момента на трисменен режим се работи в платното за София, каза Глосов.\r\n\tТози участък е в експлоатация от 1995 г. и досега не е ремонтиран. За повишаване на безопасността в средната разделителна ивица в участъка от 134-ти км до 156-ти км на магистрала \"Тракия\" се поставя двойна ограничителна система.", "date": "2018.06.07", "title": "Пътната агенция ще пусне търговете за магистралата през Кресненското дефиле"}
{"url": "https://www.mediapool.bg/zhefko-paketat-mobilnost-nyama-da-promeni-pazara-news279985.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовото европейско законодателство в областта на транспорта, т.нар. пакет \"Мобилност\", няма да доведе до промени в пазара. Целта е да бъде приложена политика на по-справедливо заплащане. Това коментира Жером Шевроле, регионален мениджър за Балканите и генерален мениджър за България и Румъния на \"Жефко\" (Gefco) - глобален доставчик в индустриалната логистика и европейския лидер в автомобилната. Поводът беше опасенията на български превозвачи, че целта на промените е западните фирми да изтласкат източните от пазара.\r\n\tСпоред Шевроле новото еврозаконодателство в сектора ще повлияе върху цените на предлаганите услуги и дружествата ще трябва да адаптират дейността си спрямо него. Компаниите в бранша обаче не трябва да се страхуват от бъдещето, каза Шевроле. Той отбеляза, че в цяла Европа има недостиг на работна ръка. Това означава, че пазарите растат, а индустриалните компании имат нужда от шофьори и камиони, каза Шевроле.\r\n\tТой посочи, че \"Жефко\" прилага политиката на справедливи заплати и очаква от партньорите си да правят същото.\r\n\tПо повод недоволството на българските превозвачи срещу забраната шофьорите да почиват в кабината, Жером Шевроле попита: \"Кой би желал да пътува три седмици в Европа и да спи в камион?\".\r\n\tВ началото на следващата седмица транспортните министри на ЕС предстои да договорят направените промени по пакета \"Мобилност\". Българската позиция е срещу искането на всеки три седмици шофьорите да се връщат у дома си, почивката им да бъде в хотел или мотел, както и заплащането им да е обвързано с местното законодателство, ако са повече от 72 часа в дадена страна.\n\n\r\n\tТази седмица транспортната комисия в ЕП прие нов вариант, с който отпадна задължителното връщане у дома на шофьора. Според превозвачите обаче е бил прокаран друг текст предвиждащ камионът да се връща в страната, която е регистриран след три седмици, което е още по-лошо за тях. \r\n\t\r\n\tМеждународната логистична компания открива свое дъщерно дружество в България преди 7 години. От тогава бизнесът им се развива във възходяща тенденция. Оборотът на компанията за миналата година достига 22.7 млн. евро, което е ръст от 13 на сто спрямо година по-рано. Българският офис на френската компания работи с 640 клиенти.\r\n\tТова нарежда \"Жефко България\" на пета позиция на българския логистичен пазар, отбеляза Жером Шевроле и добави, че възходящият тренд на компанията остава и за първите пет месеца на годината.\r\n\tВъпреки че ръстът на оборота е само 13%, българският офис на \"Жефко\" е увеличил персонала си с 40%. Това се дължи на отличните качества на българските служители, част от които работят по проекти на цялата група, каза Шевроле. По думите му това означава, че компанията иска да расте заедно с хората тук и вярва, че България ще успее.\r\n\tЗа \"Жефко България\" работят 91 специалисти, като 80 на сто от тях са преминали през обучение, а част от тях вече обучават други служители.\r\n\tОколо 44 на сто от постъпленията на \"Жефко България\" идват от автомобилната логистика. Това се равнява на около 40 000 превозени автомобили през миналата година. Най-голям ръст обаче отбелязва сухопътния транспорт, който носи 30% от приходите на българския офис. Останалите 26 на сто идват от морски и въздушен транспорт.\r\n\tБлизо две трети (61%) от клиентите на българския офис на компанията са вносители на автомобили и търговци на автомобилни части. Над една трета (35%) са индустриалните производители, а около 4 на сто са търговците на дребно, предимно на хранителни стоки, като тук има потенциал за развитие, отбеляза Жером Шевроле. \r\n\t\r\n\tБизнес моделът на работа на компанията е да сключва договори с превозвачи и да организира цялата логистика. \"Жефко\" няма своя транспортна компания и не притежава камиони, с изключение на едно дъщерно дружество в Италия.\r\n\tБългарският ѝ офис има сключени договори с 20 превозвача. Тъй като проблем са били празните курсове на шофьорите, компанията е разработила специален пакет, наречен Gefko Management fleet, който гарантира фиксиран месечен приход, каза Крум Дончев, мениджър \"Продажби и маркетинг\" на българския офис.\r\n\tРазработени са два варианта – къс и дълъг в зависимост от дестинацията, на която искат да работят превозвачите.\r\n\tКак се намаляват празните курсове? Заради голямата мрежа на компанията автовозите товарят в София и разкарват стоката до различни центрове във вътрешността на страната. Например София – Русе или София – Плевен.\r\n\tОттам се насочват празни до румънския град Питещ, където се произвеждат автомобилите \"Дачия\". \"Жефко\" транспортира 80% от обемите на румънския автомобил в Европа. След това автовозите се насочват за доставка към Италия, Швейцария и Белгия. Там стоката се сменя с други автомобили, които поемат към Испания, Франция, Белгия и Словения. И от там се връщат отново в България, обясни разработения модел Дончев.\r\n\tПо думите му краткият маршруг е с дължина 4500 км и отнема около седмица и половина на шофьори, който за месец трябва да навърти около 10 500 км. Дългият, зависи от престоя му в западните страни, които са по-предпочитана дестинация, заради по-високото заплащане.", "date": "2018.06.07", "title": "\"Жефко\": Пакетът \"Мобилност\" няма да промени пазара"}
{"url": "https://www.mediapool.bg/izkustvo-v-chasha-kafe-late-i-reklama-na-fitnes-po-priyatniyat-obraz-na-kim-chen-un-v-yuzhna-koreya-news279986.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаради ракетните изпитания, ядрените заплахи и безмилостното унищожаване на противници образът на севернокорейския лидер Ким Чен-ун досега зловещо тегнеше над Юга.\r\n\tВ последно време обаче посетителите на кафене в централната част на Южна Корея виждат как ликът на Ким Чен-ун ги гледа от чашите им с кафе.\r\n\t \r\n\tСлед като през април Ким, широко усмихнат, се срещна с южнокорейския президент Мун Дже-ин, в кафенето \"Ин енд аут\" в град Чонджу (на три часа път от столицата Сеул в южна посока) се сервират латета с лицата на двамата лидери, изрисувани върху пяната от мляко.\r\n\t \r\n\tВ заведението има и надпис, че на клиентите се предлага възможност да се снимат и след това лицето им да бъде изрисувано върху пяната редом до тези на Мун и Ким.\r\n\t \r\n\t\"Гледах по телевизията междукорейската среща и бях много впечатлен\", каза собственикът на кафенето Ким Чен-ир, който по случайност се казва по същия начин като бащата на Ким Чен-ун. \"Заведението ми се казва \"Ин енд аут\" (на английски \"Вътре и вън\") и направих латето, молейки се за мир, с надеждата някой ден да можем да от Южна Корея да ходим до Северна и да се връщаме.\"\r\n\t \r\n\tНяма много други стопански обекти, които да рискуват да използват образа на Ким, но след срещата на върха през април, на която Ким се показа като приветлив млад човек, все повече южнокорейци променят отношението си към този лидер, заплашвал преди това да унищожи Сеул.\r\n\t \r\n\tСлед като дойде на власт през 2011 г., Ким сипеше нападки срещу Южна Корея и нейното ръководство, но беше и че е наредил убийствата на чичо си и своя полубрат, както и на десетки функционери, заподозрени в нелоялност.\r\n\t \r\n\tСпоред публикувано на 1 юни проучване на \"Галъп Корея\" добронамереното отношение към Ким сред южнокорейците е нараснало от 10 процента през март до 31 процента през май. Предишно изследване на същата социологическа агенция, направено след срещата през април, сочеше, че след нея 65 на сто от запитаните вече са имали по-положително мнение за Ким.\r\n\t \r\n\tВ навечерието на срещата на върха следващата седмица с президента на САЩ Доналд Тръмп в Сингапур популярността на севернокорейския лидер в Южна Корея вероятно се е повишила още повече.\r\n\t \r\n\tНа втората междукорейска среща на върха през май Мун каза на Ким, че севернокорейският лидер \"в последно време се е сдобил с доста голяма популярност в Южна Корея\", на което Ким отвърна: \"Това е облекчение\".\r\n\t \r\n\tВ миналото южнокорейските власти блокираха някои страници в интернет и арестуваха, дори подлагаха на съдебно преследване граждани по силата на закон, забраняващ \"възхваляването, подпомагането и пропагандирането\" на дейността на севернокорейските институции.\r\n\t \r\n\tПрез 2013 г. по този закон са арестувани над 100 души, макар че според спонсорираната от американското правителство организация \"Фрийдъм хаус\" миналата година този брой е спаднал на седем.\r\n\t \r\n\tПоради тази причина, както и заради репутацията на Ким, много стопански обекти може да се замислят, преди да се опитват да печелят от подобни моди.\r\n\t \r\n\tНо в сеулския фитнес и кикбокс клуб \"Джим 88\" от две години се използва портрет на Ким, макар и по не особено ласкателен начин.\r\n\t \r\n\t\"Трябва да свалиш няколко килограма\" пише на рекламния транспарант на клуба, на който има снимка на пълничкия севернокорейски лидер, застанал до жена по бикини.\r\n\t \r\n\tТреньор в клуба, който пожела анонимност, заяви, че въпреки закона и отношението към Ким, досега към клуба не е имало критики заради транспаранта. \r\n\t \r\n\tСпоред анализаторите при последните си публични прояви Ким е положил особени усилия да премахне враждебността. Консултантът по пиар Пак Юн-сил заяви, че севернокорейският лидер \"се е възползвал по най-ефективния начин от силата на усмивката на междукорейската среща на върха\".\r\n\t \r\n\tКим Чен-ун \"стратегически избра да покаже, че въз основа на взаимното доверие психологически вече се чувства по-близък с Мун\", посочи тя.\r\n\t \r\n\tНе всички на Юг се радват на по-положителния образ на Ким.\r\n\t \r\n\tСевернокорейският лидер е \"демон\", каза Ким Сан-джин, бивш южнокорейски военнослужещ, протестиращ срещу Севера.\r\n\t \r\n\tЮжнокорейското правителство и преса \"заблуждават гражданите\" и наблягат само на приятната страна на Ким само и само да се състои американско-севернокорейската среща на върха и да се разиграе \"някакво фалшиво шоу за мир\", заяви той.\r\n\t \r\n\tВ кафенето си в Чонджу Ким Чен-ир каза, че някои антикомунистически настроени хора са се оплакали от тематичното лате с лика на Ким Чен-ун. Като цяло обаче отзивите били положителни и всеки ден по около 20 души идвали, специално за да пият лате с лика на Ким.", "date": "2018.06.07", "title": "Изкуство в чаша кафе лате и реклама на фитнес: по-приятният образ на Ким Чен-ун в Южна Корея"}
{"url": "https://www.mediapool.bg/ukrainskiyat-parlament-odobri-sazdavaneto-na-nov-antikoruptsionen-sad-news279995.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУкраинският парламент (Върховната рада) прие закон за създаването на специален антикорупционен съд. Това е е важна стъпка за правителството в усилията му да осигури повече средства от Запада, необходими за справянето с нарастващия държавен дълг, предаде Ройтерс.\r\n\tЧрез приемането на антикорупционния закон властите в Украйна изпълняват и основното условие на Международния валутен фонд (МВФ) за отпускане на следващи траншове от финансовата помощ за Киев.\r\n\tЗаконът има за цел да предпазва решенията на съда от политически натиск или подкупи. Доверени международни експерти ще помагат за проверката на избраните съдии.\r\n\tПрезидентът Петро Порошенко определи вота като важен тест за способността на страната да се пребори с корупцията, а след като законът бе одобрен, го нарече победа за Украйна.\r\n\tВсе още не е ясно дали законът, който е претърпял 2000 изменения, ще бъде добре приет от МВФ, който подкрепя украинската икономика с пакет от 17,5 милиарда долара срещу реформи.\n\n\r\n\tУкраинските законодатели обявиха, че Киев е договорил компромисна формула с чуждестранните партньори за ветото, което ще имат международните експерти върху неподходящите кандидати.\r\n\tНе всички са били убедени в това преди вота и един от законодателите дори е предложил да се свържат с МВФ и Венецианската комисия - надзорния орган, чието становище бе поискано, за да потвърдят пряко, че законът отговаря на изискванията на МВФ.\r\n\tДори ако МВФ одобри закона, правителството все още трябва да изпълни други изисквания, сред които е и овладяването на покачващата се цена на газа. То може да изпита трудности да изпълни поставената от МВФ цел за бюджетен дефицит от 2,5 процента, тъй като през следващата година предстоят избори.", "date": "2018.06.07", "title": "Украинският парламент одобри създаването на нов антикорупционен съд"}
{"url": "https://www.mediapool.bg/zhenite-v-novoto-ispansko-pravitelstvo-sa-pochti-2-pati-poveche-ot-mazhete-news279987.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанското правителство на социалиста Педро Санчес - което е с ярко изразен проевропейски характер и най-голям брой жени в историята на страната – положи в четвъртък клетва пред крал Фелипе Шести, предаде Франс прес.\r\n\tВ кабинета влизат 11 жени, някои от които са на ключови постове (икономика, финанси, отбрана, правосъдие), и шестима мъже освен министър-председателя.\r\n\t\r\n\tПравителството на малцинството на Санчес е кабинетът с най-малка парламентарна подкрепа след възстановяването на демокрацията в Испания и анализатори предричат, че ще му е трудно да остане на власт до следващите парламентарни избори през 2020 г. Социалистическата партия има едва 84 депутати в 350-членната долна камара на парламента.\r\n\t\r\n\tВ разгара на подготовката за Брекзита и на фона на формирането на популистко правителство в Италия, новият испански кабинет е подчертано проевропейски, отбелязва Франс прес. Показателно за това е поверяването на отговорността за четвъртата икономика в еврозоната на висш кадър на Европейската комисия.\r\n\t\r\n\tНовото правителство дойде на власт след вота на недоверие, гласуван на консервативния кабинет на премиера Мариано Рахой. То ще трябва да търси подкрепата на радикалната лява партия \"Подемос\" \"Ние можем\", баските националисти и каталунските сепаратисти, благодарение на които правителството на 63-годишния Рахой падна от власт, отбелязва Франс прес.\n\n\r\n\tСанчес, на 46 години, няма управленски опит. Вторият човек в новото правителство е вицепремиерът Кармен Калво. Експерт по конституционно право, 60-годишната Калво е била министър на културата в периода 2004-2007 г. Тя ще оглави и възстановеното министерство на равноправието - три месеца след извънредната \"обща феминистка стачка\" в Испания.\r\n\t\r\n\tНовият министър на външните работи каталунеца Жозеп Борел - бивш председател на Европейския парламент, който е против отцепването на североизточната област от Испания.\r\n\t\r\n\tНадя Калвиньо, генерален директор за бюджета в Европейската комисия от 2014 г., бе назначена за министър на икономиката.\r\n\t\r\n\tПедро Дуке - първият испански астронавт - стана министър на науката, иновациите и университетите.\r\n\t\r\n\tБившият антитерористичен прокурор Долорес Делгадо оглави министерството на правосъдието, а бившият съдия от Върховния съд Маргарита Роблес - това на отбраната.\r\n\tНовият испански премиер назначи толкова много жени на министерски постове, че в печата се появи въпросът дали Съветът на министрите не трябва да бъде преименуван на Съвета на министърките, отбелязва Франс прес.\r\n\tЖозеп Борел, убеден каталунски европеец начело на дипломацията\r\n\tБивш председател на Европейския парламент, 71-годишният Жозеп Борел, назначен за министър на външните работи в испанското правителство на Педро Санчес, е убеден европеец и каталунец, който твърдо се противопоставя на независимостта на своя регион, пише Франс прес в отделен материал, посветен на новия шеф на испанската дипломация.\r\n\tНазначаването на този белокос социалист бележи връщането на преден план на човек, който през 1999 г. се отказа от бляскавата си национална кариера заради финансов скандал.\r\n\t\r\n\tПрез 1984 г. той бе назначен за държавен секретар по финансовите въпроси в правителството на социалиста Фелипе Гонсалес, а през 1991 г. стана министър на транспорта и благоустройството.\r\n\t\r\n\tБорел е представител на лявото крило на Испанската социалистическа работническа партия (ИСРП), През април 1998 г. той привлече вниманието на медиите, когато с подкрепата на първичните организации, съблазнени от чара му, се кандидатира срещу лидера на партията във вътрешнопартийните избори за кандидата на социалистите за премиер на парламентарните избори през 2000 г.\r\n\t\r\n\tВъзходът му бе кратък, защото през май 1999 той се оттегли от политическата сцена, след като беше опетнен в скандал за данъчни измами, в които бяха замесени двама негови бивши сътрудници от държавния секретариат по финансите.\r\n\t\r\n\tСлед като не постига успех на националната сцена Борел - любител на дългите туристически преходи, който често казва за себе си, че е \"бегач на дълги разстояния\" - се насочва към европейската проблематика.\r\n\t\r\n\tПредставител на испанския парламент през 2002 г. в Европейския конвент за бъдещето на Европа, той става председател на Европейския парламент и заема този пост от 2004 до 2007 г.\r\n\tТози каталунец демонстрира през последните години много силното си противопоставяне на движението за независимост в Каталуния и миналата година държа речи в Барселона на демонстрации за единството на Испания.\r\n\t\"Това е война, в която не може да се използва оръжие, но в сърцевината ѝ е пропагандата\", каза той през октомври пред чуждестранни журналисти в Мадрид. Застъпниците на независимостта \"я използват много добре, а испанското правителство - много лошо\".\r\n\t\r\n\t\"Отровата вече е насадена в умовете на хората по такъв начин, че смятат другите за \"испански боклуци\". Отнасят се с другите като към чужденци, които подценяват. Говорят за революция на усмивката, но в социалните мрежи насилието е ужасно\", добавя той.\r\n\t\r\n\tБорел е и съавтор на книга, публикувана през 2015 г. \"Цената на независимостта и детските приказки за нея\", в която громи политическите и икономическите аргументи на радетелите за независимост.\r\n\t\r\n\tТе подкрепиха в парламента новия премиер Педро Санчес, за да бъде свален Мариано Рахой, но бяха разочаровани от назначаването на Борел на водещ пост в изпълнителната власт.\r\n\t\r\n\t\"Това ли е жестът, с който искате да ни изпратите послание за деескалация?\", реагира в понеделник в Туитър бившият председател на изпълнителната власт в Каталуния Карлес Пучдемон, като го обвини, че подхранва \"омразата\" на каталунците.\r\n\t\r\n\tРоден на 24 април 1947 г. в Побла де сегур - селце в каталунските Пиренеи, Жозеп Борел е син на хлебар и често придружавал баща си, докато разнася на гръб хляба по селата.\r\n\t\r\n\tПолучава много стипендии и е блестящ студент. След като завършва авиационно инженерство в Мадрид, получава магистърска степен в университета \"Станфорд\" в САЩ, магистърска степен от Френския институт за петрола и новите енергийни източници и докторска степен по икономика.\r\n\t\r\n\tБаща на две деца от първия си брак с французойка, която е срещнал, докато работи в кибуц в Израел, Борел живее от 20 години със социалистката и бивш министър на околната среда Кристина Нарбона.\r\n\t \r\n\tБивша високопоставена европейска служителка става министър на икономиката\r\n\t\r\n\tДосегашният генерален директор по бюджета в Европейската комисия Надя Калвиньо Сантамария, която е на този пост от май 2014 година, беше назначената за министър на икономиката. Тя притежава технократски профил, който би могъл да очарова Европейския съюз и пазарите, коментира Франс прес.\r\n\t\r\n\tНадя Калвиньо няма политически опит, но от 2006 година се е доказала в брюкселската йерархия като заместник-генерален директор по въпросите на конкуренцията, а след това - по вътрешния пазар и услугите към Европейската комисия по време на мандатите на консерваторите Жозе Мануел Барозу и Жан-Клод Юнкер като председатели на комисията.\r\n\t\r\n\tВестник \"Паис\" я определя като \"социал-либерал\" и \"политически неутрална\". По-рано е заемала технически постове в испанското министерство на икономиката в правителствата на социалиста Хосе Луис Родригес Сапатеро и на консерватора Хосе Мария Аснар.\r\n\t\r\n\tС Надя Калвиньо, която е родена в северозападния град Ла Коруня и е завършила икономика в мадридския университет Комплутенсе, Педро Санчес иска да изпрати сигнал за стабилност на фона на слабата парламентарна подкрепа за правителството му.\r\n\t\r\n\tМинистър-председателят вече обеща, че ще спази поетите от Испания бюджетни ангажименти към ЕС и че няма да променя държавния бюджет, изготвен от бившето дясно правителство на Мариано Рахой.\r\n\t\r\n\tДруг признак за приемственост е, че с европейския си технически и не особено политически профил тя напомня за предшествениците си - Роман Есколано, останал едва три месеца на поста, и Луис де Гиндос (декември 2011- март 2018 година), баща на оздравителните мерки на драстични икономии на консервативното правителство на Мариано Рахой.\r\n\t\r\n\tВпрочем, в края на 1990-те години тя е работила за Луис де Гиндос, преди влизането му в политиката.\r\n\t\r\n\tВключването на Надя Калвиньо Сантамария в правителството беше приветствано от Брюксел и от икономическите среди.\r\n\t\r\n\tВлиятелната ръководителка на банка Сантандер (Santander) Ана Ботин вижда в назначението ѝ \"гаранция, че Испания ще продължи да увеличава тежестта си в европейските институции\". Бившият ръководител на европейската дипломация Хавиер Солана похвали нейната \"енергичност и съсредоточеност\", а Оливие Байи, директор на кабинета на еврокомисаря по икономическите и валутните въпроси Пиер Московиси я определи като \"твърд поддръжник на европейския проект\".", "date": "2018.06.07", "title": "Жените в новото испанско правителство са почти 2 пъти повече от мъжете"}
{"url": "https://www.mediapool.bg/nato-otkloni-zhelanieto-na-katar-da-se-prisaedini-kam-pakta-news279996.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНАТО отклони желанието на Катар да се присъедини към пакта. В чл. 10 от Вашингтонския договор е записано, че сме съюз на държави от Европа и Северна Америка, отбеляза генералният секретар на НАТО Йенс Столтенберг, цитиран от БТА.\r\n\tКатарският министър на отбраната Халид бин Мохамед ал Атия заяви вчера, че дългосрочните стратегически амбиции на страната му предполагат присъединяване към алианса.\r\n\tНАТО не се страхува, но трябва да направи необходимото да остане най-успешният съюз в историята - това означава да отговаря на съществуващите предизвикателства, посочи Столтенберг, попитан от кого алиансът се страхува, за да предприеме допълнително укрепване на силите си. Може отново да се наложи да участваме в големи военни операции, добави той.\r\n\tГенералният секретар отбеляза, че на започващата двудневна среща на министрите на отбраната от пакта се предвижда да бъде одобрено допълнително укрепване на силите за сдържане. Министрите ще обсъдят и въпроса за улесненото придвижване на военни сили в Европа.\r\n\tТрябва да разполагаме с необходимите сили своевременно. Движението на военни сили може да бъде част от сътрудничеството с ЕС, трябва да установим и премахнем пречките в тази област, заяви Столтенберг. Европейската комисия вчера предложи в бюджета на ЕС до 2027 г. да бъдат отделени 6,5 млрд. евро за развитието на транспортна инфраструктура с гражданско-военно (двойно) предназначение.\n\n\r\n\tСтолтенберг съобщи, че на срещата на държавните и правителствените ръководители от НАТО идния месец се очаква да бъде взето решение силите за сигурност в Афганистан да бъдат финансирани поне до 2024 година. Той приветства обявеното от афганистанските власти временно примирие и призова талибаните да сложат оръжие и да преговарят. Талибаните нямат да спечелят на бойното поле, затова трябва да участват в мирните преговори, коментира той.\r\n\tГенералният секретар отбеляза, че военните министри от НАТО ще обсъдят тазгодишните данни за военните разходи. Той за пореден път настоя тежестта на тези разходи да бъде поделяна справедливо.", "date": "2018.06.07", "title": "НАТО отклони желанието на Катар да се присъедини към пакта"}
{"url": "https://www.mediapool.bg/parnoto-poskapva-ot-1-yuli-neyasno-s-kolko-news279990.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦената на парното и топлата вода ще поскъпнат от 1 юни, заради повишаването на цената на природния газ. Към момента обаче не може да се каже с колко точно.\r\n\tПричина за това е, че \"Булгаргаз\" ще внесе окончателното си искане за промяна на действащите цени на природния газ след 11 юни. Това стана ясно по време на общественото обсъждане на цените, което се проведе в Комисията за енергийно и водно регулиране (КЕВР).\r\n\tОкончателното решение за цените на природния газ, топлинната и електрическата енергия ще бъде взето на 1 юли, каза председателят на КЕВР Иван Иванов. Той посочи, че очаква повишение на цената на природния газ, което ще се отрази на цената на парното и топлата вода.\r\n\t\"Ще се постараем да вземем справедливо решение, но не можем да променим цени, по които природният газ достига до територията на страната и са от външен доставчик\", каза Иванов. Той допълни, че на международните пазари цените на суровия петрол и на природния газ поддържат твърде високи нива.\r\n\tНа 11 май \"Булгаргаз\" внесе в КЕВР предложение за повишение на прогнозната цена на природния газ за третото тримесечие на 2018 г. с 15.69 на сто. Тази цена обаче отчита влиянието на ценообразуващите фактори към 10 май 2018 г. и е неокончателна, посочиха тогава от държавната компания.\n\n\r\n\tПоради тази причина и заради липсата на време за провеждане на ново обществено обсъждане от гражданските организации, които присъстваха на днешното обществено обсъждане, поискаха отлагане на приемането на окончателното решение.\r\n\tСпоред проекторешението на КЕВР най-драстично парното и топлата вода ще поскъпнат в Бургас – с 9 на сто от 1 юли.\r\n\tУвеличение на цената на парното и водата за третото тримесечие на годината ще има още в Плевен (6.12%), Перник (4.16%), Русе (3.33%), Сливен (3.19%) и София (1.44%).\r\n\tВ три града е заложено цените на парното и топлата вода да бъдат намалени. Това са Пловдив (4.22%), Велико Търново (0.29%) и Враца (0.04%).\r\n\tТези цени са разчетени при искано повишение на цената на природния газ от 15.69%. В случай, че \"Булгаргаз\" поиска по-голямо увеличение и то бъде одобрено от регулатора, то тогава цените ще се променят.\r\n\tРазчетите на енергийните комисари, които са посочени в проекта на решение за утвърждаване на цени в сектор \"Електроенергетика\" за периода 1 юли 2018 г. - 30 юни 2019 г., показват, че токът за абонатите на ЧЕЗ ще поскъпне с около 1.7 на сто, за абонатите на ЕВН - с 1.81 на сто, а за тези на \"Енерго Про\" - с 2.6 на сто.\r\n\tОкончателното решение и по този въпрос ще бъде взето на закрито заседание на КЕВР на 1 юли.", "date": "2018.06.07", "title": "Парното поскъпва от 1 юли неясно с колко"}
{"url": "https://www.mediapool.bg/masachuzetskiyat-tehnologichen-institut-otnovo-e-nai-dobar-universitet-v-sveta-news279997.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМасачузетският технологичен институт (MIT) за седми пореден път оглави рейтинга на най-добрите университети в света в класацията на британската компания \"Куакуарели Саймъндз\" (Quacquarelli Symonds - QS), публикувана за 15-и път. В нея са включени почти хиляда най-добри световни висши учебни заведения.\r\n\tMIT е коронясана за седми пореден път, превишавайки рекорда на Харвардския университет. Следващите три вуза също са американски - Станфордският университет (2), споменатият вече Харвардски университет (3) и Калифорнийският технологичен институт (4).\r\n\tСледват двата прочути британски университета - Оксфорд (5) и Кембридж (6), които тази година сменят местата си.\r\n\tЕдинственият друг от топ 10, който не е американски или британски, е Швейцарският федерален технологичен институт в Цюрих, който е 7-и, подобрявайки класацията си с три места. Останалите три в десятката са лондонският Имперски колеж (Imperial college), Чикагският университет (САЩ) и лондонският Университетски колеж (University college).\r\n\tНай-високо в класацията от азиатските вузове е Националният университет на Сингапур (11). За първи път от 2006 г. в топ 20 влиза китайският Университет Цинхуа, скочил от 25-о на 17-о място.\n\n\r\n\tОт руските университети в първата стотица влиза Московският - \"Ломоносов\" - на 90-о място, подобрявайки рейтинга си с 5 места. Санкт-Петербургският университет е 235-и в класацията, следван близо от Новосибириския и Томския.\r\n\tОт българските вузове единствен сред първите 1000 е Софийският университет \"Св. Климент Охридски\", който дели местата от 800 до 1000 в обща група от 200 вуза от най-различни страни.\r\n\tQS публикува този рейтинг от 2004 г., като оценява вузовете по шест критерия. Сред тях са академичната репутация (40 процента от общия бал), съотношението между преподавателския състав и броя на студентите (20 процента), индексът на цитиране (20 процента), репутацията сред работодателите (10 процента), делът на чуждестранните студенти (5 процента) и делът на чуждестранните преподаватели (5 процента).", "date": "2018.06.07", "title": "Масачузетският технологичен институт отново е най-добър университет в света"}
{"url": "https://www.mediapool.bg/satelitni-snimki-pokazvat-che-severna-koreya-e-razrushila-ploshtadka-za-raketni-izpitaniya-news279998.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмерикански убесайт съобщи, че според сателитни снимки Северна Корея е разрушила някои съоръжения, използвани за изпитания на балистични ракети, след като обяви, че прекратява ядрените опити и изстрелването на ракети, предаде Асошиейтед прес.\r\n\t\r\n\tСпоред експерта по Северна Корея Джоузеф Бърмюдес площадка за пробно изстрелване на ракети е била разрушена миналия месец близо до град Кусон, в северозападната част на страната. АП уточнява, че става въпрос за съоръжение за тестване на началната фаза от изстрелването.\r\n\t\r\n\tАнализ на експерта е публикуван на сайта \"38 Норт\" (38 North), който следи развитието на оръжейните програми на Пхенян.\r\n\t\r\n\tПрез април севернокорейският лидер Ким Чен-ун обяви, че страната му преустановява изпитанията на балистични ракети и ядрените опити, проправяйки път за преговори със САЩ.\r\n\t\r\n\tПрез май Северна Корея разруши тунели и сгради на свой обект за ядрени опити в присъствието на журналисти, припомня АП.", "date": "2018.06.07", "title": "Сателитни снимки показват, че Северна Корея е разрушила площадка за ракетни изпитания"}
{"url": "https://www.mediapool.bg/ataka-iska-da-kupim-ruski-iztrebiteli-news279988.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът е на път да одобри на първо четене многомилионните военни проекти за покупка на изтребители и бронирани машини, след като ГЕРБ, БСП и ДПС обявиха в четвъртък, че ще ги подкрепят. Очаква се те да получат и подкрепата на \"Обединени патриоти\", въпреки че от \"Атака\" оспориха проекта за нов тип изтребители по време на дебата преди гласуването, което остана за петък. \r\n\tВъпреки че само преди два дни  при обсъждането на проектите в парламентарната военна комисия, сега те обявиха, че ще ги подкрепят. \r\n\t \r\n\tВ същото време обаче те заподозряха, че проектът за нов тип изтребители е предопределен отсега и изразиха много резерви и към този за бронираните машини. \r\n\t \r\n\tОчаква се депутатите от партията на Веселин Марешки да гласуват срещу военните разходи, след като в аванс поискаха мораториум върху тях и референдум за излизането от НАТО. \r\n\t \r\n\tДвата проекта са на обща стойност над 3.2 млрд. лева с ДДС, а до седмици се очаква МО да подготви и проекта за купуването на два нови патрулни кораба, който с ДДС ще се доближи до 1 млрд. лева. \r\n\t \r\n\t\r\n\t \r\n\tПозицията на \"Атака\", която е коалиционен партньор на военния министър Красимир Каракачанов в \"Обединени патриоти\", остава под съмнение, след като депутатът от партията Десислав Чукалов критикува остро проекта за нов тип изтребители.\r\n\t \r\n\tТой оспори мотивите на проекта и попита защо се изключва придобиването на руски изтребители, които щели да излязат по-изгодно за България. \r\n\t \r\n\t\"Излиза, че ще купим самолети, защото в Сирия има война срещу ИД и Украйна води война срещу собствения си народ. Ние ще се включим в тези конфликти ли?\", каза Чуколов. \r\n\t \r\n\tТой разви и добре познатата теза, че тези средства биха могли да бъдат насочени към пенсионерите. \r\n\t \r\n\tОчаквано съпартийците на военния министър Красимир Каракачанов подкрепиха проектите. \r\n\t \r\n\tБорис Вангелов от \"Обединени патриоти\" успокои, че двата проекта, които ще се плащат разсрочено, няма да затруднят финансово България. \r\n\t \r\n\tВладимир Тошев от ГЕРБ пък попита Чукалов как точно руснаците могат да ни осигурят техника, съвместима със стандартите на НАТО. Колегата му от \"Атака\" отговори, че могат.\r\n\t \r\n\t\r\n\t \r\n\tКольо Милев от БСП подкрепи модернизацията по принцип, но критикува остро двата проекта. \r\n\t \r\n\tПо думите му се \"чувства лобиране за определен тип самолет\". Още по време на дебата във военната комисия от БСП се позоваха на медийна информация, че проектът е предрешен.\r\n\tОт там визират коментарите, че фаворит е предложението на Израел за изтребители втора ръка F 16. \r\n\t \r\n\t\"Ще подкрепим тези проекти, въпреки че и двата имат много слабости и минуси\", каза генералът от резерва Милев.\r\n\t \r\n\tКолегата му Петър Витанов посочи, че двата проекта нямат обща структура. Освен това проектът за самолетите е много детайлно разписан, а за бронираните машини е в телеграфен стил.\r\n\t \r\n\tВ крайна сметка от БСП обявиха, че ще подкрепят проектите, но си запазват правото отново да преосмислят позицията си. \r\n\t \r\n\t\r\n\t\tПо-рано лидерът на БСП Корнелия Нинова се обяви срещу увеличаването на разходите за отбрана, но въпреки това депутати от БСП открито подкрепяха проектите за нова техника.\r\n\r\n\t \r\n\t\r\n\t \r\n\tОсновните защитници на двата проекта бяха депутатите от ГЕРБ и ДПС. \r\n\t \r\n\tПредседателят на парламентарната военна комисия Константин Попов (ГЕРБ) посочи емоционално, че депутатите трябва да одобрят проектите или ще бъдат забравени от историята.\r\n\t \r\n\t\"Армията ни трябва да бъде модерна. Имаме задължения към нея, тя ни пази. Хората в армията искат нова бойна техника. Те са отговорни пред държавата, пред която са се клели. Призовавам да бъдем отговорни поне колкото тях“, каза Константин Попов.\r\n\t \r\n\tСимеон Симеонов от ДПС коментира, че трябва да се спре противопоставянето на секторите на отбраната и здравеопазването, което определи като \"евтин популизъм\". \r\n\t \r\n\tИ Попов, и Симеонов са генерали от резерва и бивши началници на отбраната.", "date": "2018.06.07", "title": "\"Атака\" иска да купим руски изтребители"}
{"url": "https://www.mediapool.bg/putin-nova-svetovna-voina-mozhe-da-slozhi-krai-na-tsivilizatsiyata-news279992.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазбирането, че Третата световна война ще е край на цивилизацията трябва да ни сдържа от опасни действия на международната арена, коментира руският президент Владимир Путин. \r\n\tВ четвъртък той отговаря на живо по телевизията на въпроси на граждани – една от най-популярните му медийни акции. Обикновено \"пряката връзка\" продължава няколко часа и има за цел да покаже, че режимът на Путин е открит към руските граждани. Традиционно обаче събитието се превръща в мощен пиар за руския президент, който наскоро стъпи в четвърти мандат.\r\n\t \r\n\tПутин обясни на руснаците, че животът им ще се подобри, нападна САЩ по няколко теми, предупреди Киев, че е готов да накаже \"провокациите му\" и съобщи, че засега не обмисля руските сили да се оттеглят от Сирия.\r\n\t \r\n\t\r\n\t \r\n\t\"Страхът от взаимно унищожение винаги е сдържал водещите държави от резки движения и ги е принуждавал да се уважават взаимно\", каза Путин.\r\n\t \r\n\t\"Не знам с какви оръжия ще се води Третата световна война, но в четвъртата ще се бият с камъни и дървета\", цитира той Алберт Айнщайн.\r\n\t \r\n\tПутин каза, че Западът гледа на Русия като на заплаха и конкурент, но тя трябва да защитава интересите си и да се стреми към компромиси, предадоха световните агенции.\r\n\t \r\n\t\"Тази западна политика е погрешна\", каза Путин.\r\n\t \r\n\tПо думите му санкциите са начин за сдържане на Русия, а безкрайните обвинения създават база за прилагане на мерки, сдържащи, както си мислят тези, които прибягват до такива средства, развитието на Русия. \r\n\t \r\n\tТой смята, че западните партньори постепенно започват по необходимост да нормализират отношенията си с Русия.\r\n\t \r\n\tЛидерът на Русия посочи също, че оттеглянето на САЩ от договорите за контрол на оръжията е заплаха и че САЩ разпростират юрисдикцията си извън границите си, включително и в Европа.\r\n\t \r\n\tТрябва не да сдържаш когото и да било, включително Русия, а да установяваш конструктивно взаимодействие, каза Путин.\r\n\t \r\n\t\r\n\t \r\n\tПутин посочи, че бившият двоен агент Сергей Скрипал и дъщеря му Юлия не са били отровени с бойно отровно вещество, защото в противен случай двамата щели да загинат на място. \r\n\t \r\n\tСлава Богу, това не се случи, каза Путин. \r\n\t \r\n\tВеликобритания обаче посочи именно Русия за най-вероятният извършител на нападението срещу Скрипал.\r\n\t \r\n\t\r\n\t\tПутин отново настоя Русия да бъде допусната до разследването на случая Скрипал и подчерта, че докато това не стане, Москва няма да може да коментира причината за заболяването на бившия двоен агент и дъщеря му и да отговаря на обвиненията. \r\n\t\r\n\t\t \r\n\t\r\n\t\t\r\n\t\t\t\r\n\t\t\r\n\t\t\t \r\n\t\t\r\n\t\t\tПутин заяви, че твърденията за намеса на Русия в изборите в САЩ през 2016 г. са нелепи и че той може да ги окачестви единствено като шега.\r\n\t\t\r\n\t\t\t \r\n\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\t\r\n\t\t\r\n\t\t\r\n\t\t\t \r\n\t\t\r\n\t\t\tПутин призова и правителството в Киев да спазва Минските споразумение и да не засилва напрежението преди предстоящите избори в Украйна. Той изрази съмнение, че сегашните украински власти са в състояние да решат проблема с проруските сепаратисти, отцепили територии в Източна Украйна. \r\n\t\t\r\n\t\t\t \r\n\t\t\r\n\t\t\tСъщевременно президентът на Русия декларира, че Москва прави всичко по силите си да реши украинската криза в рамките на Минските споразумения. \r\n\t\t\r\n\t\t\t \r\n\t\t\r\n\t\t\tПутин изрази надежда, че по време на световното първенство по футбол в Русия няма да има военни провокации от украинска страна, но предупреди, че ако ги има, това ще доведе до \"тежки последствия за украинската държавност като цяло\".", "date": "2018.06.07", "title": "Путин: Нова световна война може да сложи край на цивилизацията"}
{"url": "https://www.mediapool.bg/broyat-na-zaginalite-ot-vulkana-v-gvatemala-dostigna-99-dushi-news279969.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБроят на жертвите от изригването на вулкана Фуего в Гватемала вече достига 99 души, като за изчезнали се смятат близо 200 по най-нови данни, съобщиха властите в централноамериканската страна, цитирани от Франс прес. Досега се говореше за 84 загинали.\r\n\tСпасителните работи в околностите на вулкана, разположен на около 40 км югозападно от едноименната столица на Гватемала, бяха спънати от нови експлозии и изхвърляния на лава три дни след първото мощно изригване.\r\n\t\"Активността продължава и не отслабва, за което говорят редица физически признаци. По-слаби експлозии се констатират средно по 4-5 в час, като не се изключват и по-мощни в близките часове или дни\", отбеляза гватемалският институт по вулканология и предупреди хората да не остават в засегнатата зона.\r\n\tПосочва се и възникналата опасност от земни свличания поради силните валежи снощи. До момента освен загиналите и изчезналите има 46 ранени, а евакуираните от зоната са близо 12 100, съобщи националният координационен център за борба с природни бедствия. От стихията са засегнати около 1,7 млн. гватемалци. В страната е обявен тридневен траур.", "date": "2018.06.07", "title": "Броят на загиналите от вулкана в Гватемала достигна 99 души"}
{"url": "https://www.mediapool.bg/vulkan-na-havaite-izrigna-otnovo-lava-zalya-tsyal-kvartal-i-go-premesti-na-800-m-news279999.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНово изригване на вулкана Килауеа на Хаваите снощи бе съпроводено със силен земен трус с магнитуд 5,6, при което кратерът изхвърли стълб от пепел и скали на над 3000 м в небето, предаде Асошиейтед прес. Местните власти предупредиха, че снощното изригване може да засипе с прах някои населени райони на архипелага, включително градовете Волкейно и Пахала.\r\n\tТрусът бе регистриран само няколко часа, след като сеизмологът Уенди Стоувал от Геологическия институт на САЩ каза, че ново изригване е неминуемо, и то като характерните за този вулкан \"експлозивни изригвания\".\r\n\tТрусът не предизвика цунами, посочиха местни служители. Пряко предаваща видеокамера, разположен на върха, показва, че от кратера се издигат вулканични газове и пепел.\r\n\tНяколко часа преди това мощни потоци лава заляха и почти напълно унищожиха цял район с две жилищни зони, наречен \"Вакейшънленд\", от Големия хавайски остров, погребвайки стотици домове. Лавата бе толкова много, че запълни почти целия залив пред квартала, изливайки се в океана, и го превърна в нова земя, вдадена на 800 м навътре пред досегашния бряг.\r\n\tЗа жертви не се съобщава, тъй като всички хора от района отдавна са евакуирани. Сеизмологът Стоувал каза, че \"Вакейшънленд\", който досега бе много популярен сред туристите и особено сред сърфистите, вече не съществува, останали са само няколко къщи покрай брега.\n\n\r\n\tСпоред местни служители, цитирани от АП, в района е имало 279 къщи и почти всички се смятат за унищожени, което предстои да се потвърди. Така общият брой на сградите, унищожени при продължаващото вече дни наред изригване на Килауеа достига около 400.", "date": "2018.06.07", "title": "Вулкан на Хаваите изригна отново, лава заля цял квартал и го премести на 800 м"}
{"url": "https://www.mediapool.bg/v-belgiya-be-zadarzhan-islyamist-gotov-da-premine-kam-deistvie-news280000.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелгийските сили за сигурност задържаха Фуад Бенан, за когото се предполага, че е радикализирал Бенжамен Ерман - терориста, убил преди седмица трима души в Лиеж.\r\n\t\r\n\tБенан е осъждан многократно за различни престъпления, свързани с насилие. В последните дни и той, както Ерман, е бил в затворнически отпуск. Отбелязва се, че Бенан е в списъците на контраразузнаването с \"доморасли терористи\" - хора с крайни възгледи, които никога не са участвали в бойните редици на джихадистите в Сирия или Ирак.\r\n\t\r\n\tСпоред службите Бенан е бил \"готов да премине към действие\" всеки момент. Според надзиратели подобни на него са десетки в белгийските затвори.\r\n\t\r\n\tБенан е сред причините Ерман да смени вярата си и да приеме исляма приживе. Ерман бе застрелян от белгийските специални части, след като уби две полицайки и случаен минувач. Отговорност за действията му пое \"Ислямска държава\".\r\n\t\r\n\tБенан и Ерман произхождат от района на Вервие, където преди три години бе разбита първата терористична клетка в Белгия в последните десетилетия. Следствието установи, че участниците в тази клетка са били направлявани от организатора на последвалите атентати в Париж Абделхамид Абауд.", "date": "2018.06.07", "title": "В Белгия бе задържан ислямист, готов да премине към действие"}
{"url": "https://www.mediapool.bg/pozhar-gorya-v-hotel-v-london-nyama-postradali-news279971.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 120 пожарникари и 20-ина пожарни коли успяха да потушат зрелищен пожар, избухнал снощи в 5-звездния лондонски хотел \"Мандарин Ориентъл\", намиращ се в близост до френското посолство и магазина за луксозни стоки Хародс, предадоха Асошиейтед прес и Франс прес. Над сградата се извиха кълба от гъст черен дим.\r\n\tСигналът е бил подаден в 15:55 ч. (17:55 ч. българско време). Огнеборците се отзоваха само за броени минути и час по-късно димът вече бе значително по-рядък. Намиращите се вътре хора и служители - близо 300 души - бързо бяха изведени в съседния Хайд парк. Там им се раздаваха храна и вода в очакване на инструкции. Пожарникарите с противогази претърсиха цялата 12-етажна сграда, но не откриха вътре останали хора.\r\n\tХотелът разполага със 198 стаи и апартаменти. Причината за пожара не е ясна. Едно от предположенията е, че той е започнат от виещи се по фасадата на 116-годишната сграда растения. Един свидетел, цитиран от АП, каза, че работници са вършили нещо на покрива на хотела, който неотдавна бе основно ремонтиран.\r\n\tУлицата пред луксозния хотел в централния и престижен лондонски район Кенсингтън бе затворена, което причини силни автомобилни задръствания в района по време на пиковите часове.", "date": "2018.06.07", "title": "Пожар горя в хотел в Лондон, няма пострадали"}
{"url": "https://www.mediapool.bg/sasht-vodyat-tiha-diplomatsiya-za-imeto-na-makedoniya-news279970.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският помощник държавен секретар за Европа и Евразия Уес Мичъл заяви, че САЩ продължават да водят \"тиха дипломация\" в процеса на решаване на македонско-гръцкия спор за името на Македония, предаде агенция МИА.\r\n\t\"Част от нашия екип в момента работи по този въпрос, а САЩ продължават да играят \"тиха\" роля заедно с ЕС, Германия и останалите, насърчавайки намирането на решение за името, за да видим Македония като членка на НАТО\", каза Мичъл вчера в реч пред фондация Херитидж, в която представи стратегията на президента Доналд Тръмп за Европа.\r\n\tМичъл изтъкна, че САЩ всеки ден изразходват време, енергия и ресурси за проблемите на Западните Балкани. Той оцени, че някои от проблемите в региона, които съществуват от години, не се очаква да се решат в близко бъдеще, но все пак се постига напредък.\r\n\tПо-рано постоянният представител на САЩ в НАТО Кей Бейли Хъчинсън заяви, че алиансът ще направи всичко възможно, за да защити Македония от руско влияние, въпреки че процедурата за приемане на страната в НАТО още не е започнала заради нерешения въпрос за името.\r\n\t\"Имаме близки работни отношения с Македония и в НАТО ще направим всичко възможно да ѝ помогнем да се противопостави на пагубното влияние от страна на Русия, било то хибридна война или каквато и да е друга дейност\", каза Хъчинсън на брифинг за журналисти в сряда.", "date": "2018.06.07", "title": "САЩ водят \"тиха дипломация\" за името на Македония"}
{"url": "https://www.mediapool.bg/zapochva-glasuvaneto-v-izborite-za-prezident-na-turtsiya-news279974.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочва гласуването на турските гласоподаватели зад граница за изборите за президент и парламент, които ще се състоят на 24 юни.\r\n\tЗа първи път на този вот ще има избирателни секции в Сърбия, в Малта и в Молдова. \r\n\t \r\n\tТурските гласоподаватели в България ще може да гласуват в периода 16-18 юни в дипломатическите представителства в София, в Бургас и в Пловдив, съобщи БНР. \r\n\t \r\n\tГласуването зад граница ще приключи на 19-и, но бюлетините ще бъдат преброени след приключване на изборния ден в Турция на 24 юни.", "date": "2018.06.07", "title": "Започва гласуването в изборите за президент на Турция"}
{"url": "https://www.mediapool.bg/trima-sa-postradali-sled-konflikt-mezhdu-dve-romski-familii-v-kyustendil-news279972.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима души са ранени, а двама – в ареста, след конфликт между две ромски фамилии в Кюстендил.\r\n\tИнцидентът е възникнал в сряда около 23.00 часа. Пострадали са мъж, жена и 14-годишно дете. Мъжът е с наранявания от нож. Той е бил участник в сбиването.\r\n\tЖената е с огнестрелна рана в рамото. Тя е 65-годишна и е случайно ранена, прибирайки се към дома си. По първоначални данни, няма опасност за живота им.\r\n\tДетето е леко пострадало, с рана на главата. То също е било в близост до инцидента, придвижвайки се с колело.\r\n\tПо информация на Дарик радио, повод за напрежението е станала демонстрация с нов автомобил и размяна на реплики в центъра на кв. Изток.", "date": "2018.06.07", "title": "Трима са пострадали след конфликт между две ромски фамилии в Кюстендил"}
{"url": "https://www.mediapool.bg/moskov-sofiya-e-s-poveche-bolnitsi-ot-tsyala-avstriya-a-horata-iskat-da-se-lekuvat-v-avstriya-news279973.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t. Това коментира бившият здравен министър Петър Москов в четвъртък пред бТВ в коментар на приетата от правителството нова национална здравна карта.\r\n\t, заяви Москов.\r\n\tПо думите му колкото и пари да се вложат в такъв тип дефинирана система, отново ще има недоволни с изключение на няколко крупни икономически играчи във фармацевтичния и болничния бизнес.\r\n\t, посочи той.\r\n\t, коментира Москов по повод тежкото финансово състояние на болниците във Враца и Ловеч. По думите му обаче съществуваването на тези болници е въпрос на цялостна държавна политика, а не на мерки на парче.\n\n\r\n\tТой е категоричен, е парите за заплати, които ще бъдат дадени, за да не протестира персоналът на болниците в Ловеч и Враца, е ход на парче и няма да спаси системата. „Това е решение, което ще даде глътка въздух за 2-3-5 месеца. , заяви Москов.\r\n\tМосков обясни, че здравната карта по никакъв начин не закотвя гражданина на Враца например във Враца., посочи Москов.\r\n\t, каза още той.\r\n\t, каза още Москов.", "date": "2018.06.07", "title": "Москов: София е с повече болници от цяла Австрия, а хората искат да се лекуват в Австрия"}
{"url": "https://www.mediapool.bg/tramp-melaniya-preodolya-malko-premezhdie-i-veche-se-chuvstva-chudesno-news279976.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървата дама на САЩ Мелания Тръмп \"се чувства чудесно\", каза президентът Доналд Тръмп снощи, докато съпругата му седеше редом с него по време на брифинг, съобщиха Асошиейтед прес и ДПА. \r\n\tТова бе първата публична медийна поява на 48-годишната Мелания след бъбречната операция, която тя претърпя на 14 май. Отсъствието ѝ от публичен взор още от няколко дни преди операцията породи спекулации къде е първата дама. \r\n\t \r\n\t\"Тя преодоля малко премеждие, но вече се чувства чудесно\", каза президентът, представяйки я като \"нашата славна първа дама\". \"Хората те обичат, благодаря ти, мила моя\", добави той. \r\n\t \r\n\tБрифингът, на който тя седна редом до съпруга си, бе посветен на плановете на Федералната агенция за извънредните ситуации по подготовка за предстоящия сезон на тропическите бури. \r\n\t \r\n\tПо-рано днес президентът се оплака в Туитър, че медийните спекулации по повод отсъствието на съпругата му са били \"толкова несправедливи и злобарски\". \r\n\t \r\n\t\"По време на следоперационното възстановяване писаха какво ли не - че тя е едва ли не на смъртно легло, че си е правила фейслифтинг, че е напуснала Белия дом (т.е. мене) и е заминала за Ню Йорк или Вирджиния, или че е била малтретирана. Всичко това са фалшиви новини, а тя се чувства наистина добре!!\", подчерта президентът в Туитър.", "date": "2018.06.07", "title": "Тръмп: Мелания преодоля малко премеждие и вече се чувства чудесно"}
{"url": "https://www.mediapool.bg/rosatom-gotova-za-nezabavni-pregovori-za-aets-belene-news279968.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуската компания \"Росатом“, която е изпълнител на спрения все още строеж на АЕЦ \"Белене“, е готова да започне незабавни преговори с българската държава за реализацията на проекта и евентуалното му финансиране. Нека обаче първо да стане факт решението на парламента относна проекта и точната му формулировка, заяви Вадим Титов, който отговаря за проектите на \"Росатом“ в Централна и Югоизточна Европа.\r\n\tТой не пожела изрично да каже дали руският държавен ядрен концерн е готов да стане стратегически партньор на \"Националната електрическа компания“ или акционер в планираната от правителството проектна компания с активите и пасивите на АЕЦ \"Белене“. Потвърди обаче, че вариант е отпускането на заем по финансовия модел на унгарската АЕЦ \"Пакш 2“. Унгарското правителство взе такъв заем за финансиране на 80% от стойността на разширението на ядрената централа. Той е с фиксирана лихва, под пазарните нива, по думите на Титов, и ще се връща от дейността на мощностите.\r\n\t \r\n\t\"Предстоят парламентарни дебати за бъдещето на проекта. Да изчакаме решението и формулировката му, за да видим как точно си представя българската страна реализацията му“, каза Титов пред журналисти по време на 15-тото издание на Българския атомен форум, провеждащ се традиционно край Варна.\r\n\tПроектът бе спрян през март 2012 г. първо с правителствено решение. После бе прието и парламентарно решение, което в обществото се приема като мораториум върху АЕЦ \"Белене“, но на практика е само за прекратяване на работата по строежа и търсене на начин за реализация на доставеното ядрено оборудване и търсене на инвеститор за парогазова централа на площадката на спрения атомен проект край Белене.\r\n\tВ четвъртък в пленарната зала ГЕРБ, Обединените патриоти и \"Воля“ подкрепиха приетото ден по-рано в парламентарната енергийна комисия проекторешение да се препоръча на правителството да отмени своето решение за спиране на проекта и да се възложи на енергийния министър Теменужка Петкова да започне подготовката на процедура за избор на стратегически инвеститор. По думите на депутата от ГЕРБ и зам.-шеф на комисията Валентин Николов това означава до 31 октомври 2018 г, да се обяви процедура за партньор в строежа.\r\n\tВ нея обаче не се предвиждат никакви държавни гаранции и изкупуване на тока от бъдещата централа. В същото време обаче в сряда висш представител на Китайската държавна ядрена корпорация, която е смятана за сериозен кандидат-инвеститор и проведе редица разговори с правителствени представители през последната година, каза, че \"предстои дълбока дискусия с правителството по въпроса за държавна гаранция“.\r\n\t \r\n\tТитов ,както и други участници в ядрения форум, посочи, че никъде в света няма напълно частна АЕЦ и държавното участие е необходимо. \"Предстои да се види каква ще формата на това участие“, каза той.\n\n\r\n\t\"След решението на парламента ще подготвим своето официално решение“, добави представителят на \"Росатом“. По думите му руският концерн е готов в кратки срокове да проведе преговори с българското правителство за реализацията на проекта.\r\n\t\"Ние неведнъж в разговорите си на различни нива сме потвърдили, че сме готови да работим по АЕЦ \"Белене“, защото проектът е наш и е логично да го довършим. Не мога да коментирам готовност за инвестиции, след като не сме говорили за това с българската страна. За дялове и размер инвестиции не сме говорили. Много е рано,“ посочи Титов.\r\n\tТой отбеляза, че руската компания има опит в подобни преговори, но всички детайли трябва да се обсъждат последователно след парламентарното, респективно и правителственото решение.\r\n\tПредставителят на \"Росатом“ отбеляза още, че компанията е успешна, има достатъчно пари, тъй като в последните години приходите ѝ възлизат на милиарди евро. \"Безусловно сме заинтересовани проектът да се реализира и двата блока да работят“, каза той и отбеляза, че със заеми от руска страна се строят ядрени проекти и в Бангладеш, Беларус, Индия и Египет.\r\n\tОсвен като кредитор, компанията има опит и като акционер в два проекта, като моделите са различни.\r\n\t\"В турската АЕЦ \"Аккую“ инвестираме свои средства. 100 процента притежаваме проекта, но имаме дългосрочен договор за изкупуване на електроенергията от държавата. В процес сме на търсене на партнори за реализация на проекта. Във финландската АЕЦ \"Ханхикиви“ държим 34 на сто, като там съакционери са ни крупни потребители на електроенергия, с които имаме споразумение да ползват тока. В Турция държавата ще купува, а във Финландия частни потребители ще купуват“, обясни Титов.\r\n\tТой се пошегува, че \"винаги сме приветствали четвъртия начин - възложителят плаща сто процента на изпълнителя, както е в Китай“. \r\n\tТочно такъв трябваше да е и моделът за реализация на АЕЦ \"Белене“, но той се провали след като първото правителство на Бойко Борисов не можа да се договори с \"Росатом“ за крайната цена на проекта, а накрая установи, че не разполага с поисканите от руснаците твърди близо 7 млрд. евро.\r\n\tСега вече според оценки на предишни консултанти на проекта и на БАН, неговата цена е 10 млрд. евро и именно за това ще се търси частен инвеститор.\r\n\tДосега се говореше, че интерес официално са обявили от Китайската държавна ядрена корпорация (CNNC), от \"Росатом“ (както се вижда с известни условности) и от френската \"Фраматом“. В четвъртък обаче представител на френската компания обяви, че нейният интерес е да участва като доставчик на оборудване, но не и като инвеститор.\r\n\t\"Интересът на компании като CNNC и \"Фраматом“ означава, че проектът е изключително привлекателен“, коментира Титов. Според него е рано да се говори за \"алианси, консорциуми и споразумения с други компании кандидат-инвеститори\".\r\n\t\"Нас конкурси, търгове, съревнования не ни плашат и доказателство за това е фактът, че имаме най-голямото портфолио от ядрени поръчки в чужбина. Което показва, че успешно се справяме със състезания и предлагаме добри условия на клиентите си“, каза той.", "date": "2018.06.07", "title": "\"Росатом“ готова за незабавни преговори за АЕЦ \"Белене“"}
{"url": "https://www.mediapool.bg/edin-investitor-po-malko-framatom-s-interes-kam-aets-belene-samo-kato-dostavchik-news279975.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Фраматом“ има интерес към АЕЦ \"Белене“ само като доставчик, не и като инвеститор или акционер в проекта, заяви представителят на френската компания за България Станислав Георгиев пред журналисти в четвъртък.\r\n\tЗа интереса на \"Фраматом“ като инвеститор в ядрения проект, който е напът да бъде възобновен от правителството, бе  от пресцентъра на Министерството на енергетиката след участие на министър Теменужка Петкова в международния ядрен форум, организиран от руската \"Росатом“, който тази година се проведе в Сочи в средата на май.\r\n\tГеоргиев обаче отрече \"Фраматом“ да иска да влага средства в проекта и обясни, че интересът ѝ е само като доставчик. \r\n\t\"Арева“, която в момента е акционер във \"Фраматом“, беше подизпълнител на руския изпълнител на ядрения строеж \"Атомстройекспорт“. Тя имаше споразумение за изграждане на електрическите системи на ядрената централа, нейното управление и вентилация, както и част от пасивните системи за защита на мощността. Поради тази причина тя запазва интереса си за участие в проекта, като е готова да осигури и финансиране за своята част от доставките за проекта, но ще очаква след това да ѝ бъде платено за извършените дейности, обясни Георгиев.\r\n\t\"Това не означава да е инвеститор или да стане акционер“, допълни той. Според него финансирането за дейностите на \"Фраматом“ може да дойде през експортна банка или по друг начин, но всичко зависи от условията, които ще постави българската държава в бъдещата процедура за избор на стратегически партньор в АЕЦ \"Белене“.\n\n\r\n\tГеоргиев потвърди, че има разговори от страна на правителството за промяна на част от техническите параметри на стария проект на \"Атомстройекспорт“, но ако това се случи, ще трябва лицензирането на променения проект да тръгне отначало -  както с екооценката на площадката край Белене, така и на разрешителното за проектиране и строеж и дори с нотификацията пред Европейската комисия. Това означава проектът да се върне в самото начало. Три години отне лицензирането на 95 на сто от проекта от страна на Агенцията за ядрено регулиране, припомни Георгиев.\r\n\tТака реално потенциалните инвеститори остават Китайската държана ядрена корпорация CNNC и руската \"Росатом“ и то под условия, макар от страна на правителството да обясняват, че кандидат акционерите са четирима.\r\n\tПреди ден представителят на китайците Сие Дзядзие повдигна въпроса за предоставяне на държавни гаранции за реализацията на поректа и призна, че корпорацията му има итерес да инсталира у нас и китайска ядрена технология. \"Това е една от опциите“, каза Дзядзие.\r\n\tПредставителят на руснаците Вадим Титов пък посочи, че \"Росатом“ има интерес да финансира проекта със заем, но не се ангажира изрично за инвестиция и акции. И обясни, че трябва да се изчака процедурата и условията ѝ, но компанията е готова за незабавни преговори за възобновяване на проекта, тъй като \"безусловният интерес“ и на \"Росатом“ , и на българкото правителство бил двата реактора на АЕЦ \"Белене“ да работят.\r\n\tСпоред неофициална информация китайците имат две оферти към българското правителство – да инсталират беленските реактори в Китай, а у нас да сложат свои технологии, както и да достроят сегашния руски проект и да поискат да сложат още два китайски реактора на площадката край Белене. Това при всички положения означава тежки лицензионни процедури на национално и европейско ниво, коментира председателят на Агенцията за ядрено регулиране Лъчезар Костов.\r\n\tОтносно четвъртия инвеститор в АЕЦ \"Белене“, обявен преди дни от вицепремиера Томислав Дончев, без да се каже името му, от ядрения бранш твърдят, че става въпрос за американската \"Дженерал Електрик“, която обаче не искала да отделя пари за проекта, а да стане доставчик и да вземе свой дял от ядрените разходи. Това обаче отново означава промяна на техническите параметри на ядрения строеж, което вероятно и обяснява защо енергийният министър Теменужка Петкова и депутати от ГЕРБ говорят за това, че АЕЦ \"Белене“, определян преди време от тях като корупционен проект, вече не бил същият проект, а нов.\r\n\tСпоред Тим Йео, председател на базирания в Лондон Нов ядрен институт, в който членуват световни ядрени оператори, довършването на АЕЦ \"Белене“ в сегашния му вариант и пари от държавата е най-евтиният вариант.\r\n\tЦената от сега обявяваните 10 млрд. евро, която според някои специалисти ще расте допънително, няма как да бъде променена. Но при правилно финансово структуриране на капитала на проектната компания във времето капиталовите разходите за построяването на централата могат да бъдет по-ниски, каза Йео.\r\n\tИзцяло частна инвестиция търси възможно най-високата вазвръщаемост на капитала, което означава по-високи цени на електроенергията, за да се изплатят разходите по посторяването и да се покрие инвестиицонният риск, коментира Йео. Реално 2/3 от цената на тока от ядрена централа отива за покриване на разходите по изграждането ѝ, останалата част е за поддръжката и експлоатацията, посочи той.\r\n\tТака според него, ако държавата финансира сама АЕЦ \"Белене“, себестойността на елекроенергията ще е с 25 процента по-ниска. Цената на тока дори може да падне с 2/3, ако държавата не сложи лихва върху своя капитал, вазвръщаемостта започне след въвеждането на мощността в експлоатация и срокът за построяването бъде максимално кратък, което е възможно в случая с АЕЦ \"Белене“, допълни той.\r\n\tТакъв финансов модел обаче ще подлежи на стриктен контрол от страна на Брюксел за предоставяне на държавна помощ и ще трябва одобрение, стана ясно от думите му.\r\n\t\"Възможно е проектът да бъде реализиран и без държани гаранции, но това ще е по-трудно зарадивисокия риск за инвеститора“, каза още Йео.", "date": "2018.06.07", "title": "Един \"инвеститор\" по-малко: \"Фраматом\" с интерес към АЕЦ \"Белене\" само като доставчик"}
{"url": "https://www.mediapool.bg/vtori-den-na-protesti-sreshtu-koalitsiya-krazhba-mezhdu-bsp-i-gerb-news279977.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЗа втори пореден ден над 150 души се събраха пред парламента преди началото на пленарния ден в знак на протест срещу намеренията на управляващите и опозицията от БСП да бъде рестартиран проектът АЕЦ “Белене”.\r\n\tС викове \"Оставка\" и \"Долу коалиция \"Кражба\" между ГЕРБ и БСП\" те посрещнаха народните представители, които започнаха работа в четвъртък с обсъждане на проект за решение за размразяване на строеж на втора ядрена централа.\r\n\tАкцията, както и в сряда, бе инициирана от обединението \"Демократична България\", в което влизат \"Да, България\", ДСБ и \"Зелените\".\r\n\tЛидерите на партиите водеха протеста, който започна пред паметника \"Цар Освободител\" и след това се премести пред служебния вход на парламента малко след старта на заседанието в 9 ч. Там те посрещаха парламентаристите с викове “Оставка”.\r\n\tОбединението е пресметнало, че АЕЦ \"Белене\" ще струва по около 7000 лв. на всеки българин.\n\n\r\n\tПротестиращите припомниха, че решението на правителството за рестарт на АЕЦ \"Белене\" е обжалвано във Върховния административен съд. Те настояха, че не може да има решение за размразяване на проекта преди произнасянето на магистратите.\r\n\t\"Всичко се прави заради Путин. Истината лъсва\", обяви лидерът на ДСБ Атанас Атанасов. Според него премиерът Бойко Борисов се страхува от руската агентура у нас и се държи като Борис III - \"Винаги с Германия, никога срещу Русия\".\r\n\tЛидерът на \"Да, България\" Христо Иванов изтъкна, че извънпарламентарните сили ще продължават да се съпротивляват срещу решението и няма да позволят рестартирането на проекта да се случи.\r\n\tПред парламента бяха дошли и хора от Никопол, които обявиха, че регионът е против проекта.\r\n\tКъм тях се обърна бившият депутат от РБ Петър Славов: “Колко ще струва хранилището за депозиране на ядрени отпадъци? Кое българско село ще гласува на референдум да поеме ядрени отпадъци? Колко точно ще струва целият проект? Вътре тези неща няма да ги чуете, само ще чуете как се карат кой колко ще открадне”.\r\n\tВ края на демонстрацията организаторите обявиха, че ще има още протести пред Министерския съвет, тъй като парламентът бил само гумен печат.", "date": "2018.06.07", "title": "Втори ден на протести срещу “коалиция „Кражба“ между БСП и ГЕРБ”"}
{"url": "https://www.mediapool.bg/ek-predlaga-vsyako-dete-v-evropa-veche-da-uchi-pone-dva-ezika-osven-materniya-news279978.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕК има нова инициатива, според която всяко европейско дете вече трябва да учи поне два езика освен майчиния си, каза в четвъртък във Варна зам.-министърът на образованието и науката Деница Сачева преди откриването на двудневното изнесено заседание на Комитета по образование към Съвета на ЕС.\r\n\tДомакин на форума, който се провежда в рамките на българското председателство, е Икономическият университет в крайморския град. В заседанието участват експерти от министерствата на образованието на всички държави от ЕС.\r\n\tНа форума ще бъде дискутирана възможността за взаимното признаване на дипломи и на крайни резултати от обучението, обясни Сачева. По думите ѝ целта на общоевропейските ангажименти не е да се уеднаквят системите на държавите от ЕС, а те да работят по еднакви цели. Основните сред тях са намаляване броя на отпадналите деца и повишаване на компетентностите им с акцент върху грамотността, математиката, науката, дигиталните технологии и предприемачеството, обясни Сачева.\r\n\tПо време на форума ще бъде дискутиран и проблемът с децата от мигриращи в рамките на ЕС семейства, допълни зам.-министърът. Идеята е държавите да започнат по-сериозен информационен обмен, тъй като в момента има малчугани, които пътуват със своите родители, местят се от държава в държава и остават необхванати от нито една от образователните системи.\r\n\tСачева уточни, че този проблем на общоевропейско ниво е поставен от Българското председателство. Сега предстои да се направи изследване колко деца са засегнати от него. След това ще се търсят конкретни решения, които биха могли да са възможности за дистанционно обучение и взаимно признаване на дипломи, обясни Сачева. По думите ѝ дискутира се и вариант, когато семейството напуска някоя страна да се изисква документ, че детето ще бъде записано на училище в другата държава.\n\n\r\n\tНа форума ще бъде обсъдено и предложението на ЕК финансирането на програмата \"Еразъм плюс\" да достигне до 30 милиарда евро през периода 2021-2025 г., допълни Сачева. Идеята е да се увеличат средствата за мобилност на преподаватели, студенти, учители.", "date": "2018.06.07", "title": "ЕК предлага всяко дете в Европа вече да учи поне два езика освен матерния"}
{"url": "https://www.mediapool.bg/topkata-za-aets-belene-veche-e-v-poleto-na-kabineta-news279979.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът напълно очаквано одобри в четвъртък предложението на ГЕРБ и Обединените патриоти относно възобновяването на АЕЦ \"Белене“ и отхвърли далеч по-конкретните текстове на БСП за действия по ядрения проект.\r\n\tС одобрението на 172 депутати, при въздържали се двама и 14 против, бе прието решение, с което парламентът оставя отговорността за всички бъдещи решения по АЕЦ \"Белене“ на правителството на ГЕРБ. Така Министерският съвет трябва да отмени своето решение от март 2012 г. за спиране на строежа на АЕЦ \"Белене“, да предприеме действия по отделяне на активите и пасивите на ядрения проект от \"Националната електрическа компания“ (НЕК) и до 31 октомври 2018 г. да подготви процедура за избор на стратегически инвеститор.\r\n\tТака ще бъде направен опит за оползотворяване на направените вече инвестиции за 3.5 млрд. лв., но без държавни гаранции за кредити, договори за изкупуване на тока от централа или за покриване на разликата с пазарните цени, както и без прилагане на други непазарни механизми.\r\n\tПарламентарното решение за спиране на проекта, взето също през март 2012 г. малко след правителственото като двойно подсигуряване, обаче остава. БСП искаше и неговата отмяна, за да може да се пристъпи към пълноценни разговори с потенциалните кандидат-инвеститори, които по думите на социалистите при половинчато размразяване на проекта няма да прояват сериозен интерес.\r\n\tСпоред депутата от ГЕРБ и зам.-шеф на енергийната параламентарна комисия Валентин Николов парламентарното решение за стопиране на проекта може да бъде свалено след като се обяви процедура за търсене на инвеститор.\n\n\r\n\tПредставители на ядрения бранш обаче смятат, че взетото сега решение за отмяна само на правителственото решение може да породи юридически казуси и да бъде оспорвано от противниците на АЕЦ \"Белене“.\r\n\tСлед гласуването на парламентарното решение министърът на енергетиката Теменужка Петкова посочи пред журналисти, че то позволява търсенето на стратегически инвеститор и че ядрената централа може да бъде изградена до седем години.\r\n\tТя повтори твърдението си, че до момента има четирима кандидат инвеститори, които проявавали сериозен интерес.\r\n\tДен по-рано Китайската държавна ядрена корпорация и руската \"Росатом“ потвърдиха интереса си да инвестират в АЕЦ \"Белене“. Първите обаче повдигнаха въпроса за държавни гаранции, а вторите казаха, че чакат да видят какво точно ще реши парламентът.\r\n\tОт френската \"Фраматом“ отрекоха да искат да стават акционери в проекта и обясниха, че интересът им е да са само доставчици. Четвъртият инвеститор се пази в тайна от правителството, но според представители на ядрения бранш става дума за американската \"Дженерал Електрик“, която обаче също имала интерес да влезе в проекта само като доставчик, но не и като инвеститор.\r\n\tРешението за размразяване на АЕЦ \"Белене“ бе взето след тричасов дебат, в който ДПС потвърди позициите си против ядрения проект, а БСП се опита да убеди пленарната зала да приеме нейното предложение за отмяна и на двете решения за спиране на строежа. От ГЕРБ пък опитваха да лавират между коренно различните си позиции в годините. Така парламентарната група на управляващите опитваше да обясни, че решението на НС не е за рестартиране на проекта, а само за проучване ″дали е жизнен“.\r\n\tГЕРБ защити ″феникса″ Белене: Колайдерът на ЦЕРН – по-евтин \r\n\tЗаместник-председателят на парламентарната група \"БСП за България\" Жельо Бойчев се опита безуспешно да убеди колегите си, че, запазвайки парламентарното решения за спиране на строежа, връзват ръцете на правителството в преговорния процес за търсенето на инвеститор.\r\n\t\"Решението на ГЕРБ аз го чета само по един начин – като липса на доверие към вас, към българското правителство, което трябва да проведе тези преговори и след това да представи вариантите за реализация. И тогава ще преценяваме кое е изгодно и кое не е изгодно за държавата, но да ви дадат мандат да водите преговори, да ви вържат ръцете… всичко друго, но това за мене е бламиране, а да не се отмени решението на парламента от март 2012 година – е лицемерие, колеги от ГЕРБ“, заяви Бойчев от паралемнтарната трибуна.\r\n\tАлександър Ненков от ГЕРБ отрече това да е така, но призна, че подходът на управляващите е предпазлив. Според него обаче решението дава ясни граници за преговори.\r\n\t\"И вярваме, че ако бъдещите инвеститори наистина имат сериозно желание и виждат сериозен потенциал – икономически и финансов, то те биха били склонни да поемат по-големия риск, без да твърдим с гръмки заглавия как рестартираме проекта. Нищо не рестартираме. Даваме просто мандат за следващите пет месеца да се направят евентуално проучвания какъв би бил истинският инвеститорски интерес“, каза Ненков.\r\n\tВ подкрепа на решението на ГЕРБ се обявиха от \"Обединени патриоти\" и \"Воля\". БСП, макар и с критики, също деклалира подкрепата си за решението на ГЕРБ, за да се направела първата решителна крачка към рестарта на енергийния проект.\r\n\tВ нашия проект за решение доминира пазарната верификация - съгласни сме да се провери пазарната сила на този проект, обяви пък председателят на правната комисия Данаил Кирилов (ГЕРБ). Той обясни, че парламентът няма как да отмени решението си от 2012 г., тъй като то е било обусловено от решение на МС. В крайна сметка, изказването му, което трябваше да прозвучи в защита на рестарта на ″Белене″, прозвуча като негова яростна критика.\r\n\t\"... За тоя феникс, който очакваме да възникне, моля да съобразявате, нека този проект да си провери икономическата адекватност\", призова Кирилов. Той припомни оценки на БСП, че АЕЦ \"Белене\" ще струва 6 милиарда, а колайдерът в ЦЕРН струвал 4.5 милиарда евро.\r\n\tДПС: Списъкът с неправилните решения е дълъг\r\n\tРамадан Аталай (ДПС) посочи основните аргументи на Движението срещу изграждането на АЕЦ \"Белене\" - липса на стратегия за енергетиката и визия, която да покаже с хоризонт 2030 г. какъв ще е растежът на икономиката, потреблението и как това ще бъде съобразено с нуждата от нови енергийни мощности, пречупено през диверсификацията на енергийните източници и енергийната ефективност. Освен това - от какъв тип ще са тези мощности: ядрена, парогазова, иновативна, и дали изобщо ще има нужда от нови.\r\n\t″Поканихме премиера Бойко Борисов с ясната цел, не да дойде, за да го унижим, а да дойде в парламента и да обясни какво се случи в Москва и какви договорености са постигнати, и да поеме към следващата лента за рязане″, заяви Аталай. Смятах, че ГЕРБ вече са приключили списъка с неправилните решения. Явно, че списъкът още е дълъг, добави той.\r\n\t″Вие спряхте проекта″, обърна се Аталай към ГЕРБ. И продължи: ″Сега какво ново се случи? В този проект, без разрешението на \"Атомекспортстрой\", без разрешението на Путин не можете да правите абсолютно нищо. Явно след срещата при Путин се е решило: трябва да създадем една нова тема в обществото и пускаме обществото да дъвче ядрената енергетика, защото имаме два реактора на площадката и се чудим какво да ги правим\".\r\n\tПо думите на Аталай неясно е как така е преценено, че апортната вноска в едно бъдещо дружество, която държавата ще направи, е 30%, нито е ясно какво ще се случи с отработеното ядрено гориво и затова ДПС няма как да подкрепи \"неясния изход от едно решение\".", "date": "2018.06.07", "title": "Топката за АЕЦ \"Белене“ вече е в полето на кабинета"}
{"url": "https://www.mediapool.bg/krizata-sas-zagadachnite-razbolyavaniya-na-amerikanski-diplomati-se-razrastva-news279980.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКризата със загадъчните случаи на разболяване на американски дипломати и членове на техните семейства - най-напред в Куба, а наскоро и в Китай, се разрасна, след като Държавният департамент евакуира още най-малко двама американци от Китай, пише в. \"Ню Йорк таймс\".\r\n\tЕвакуираните американци са работили в консулството на САЩ в китайския град Гуанчжоу, а техни колеги и роднини са изследвани от медицински екип на Държавния департамент, заявиха служители, цитирани от изданието.\r\n\tНе е ясно колко от тях показват симптоми, но говорителка на американското външнополитическо ведомство каза, че няколко души са изпратени в САЩ за по-нататъшни изследвания.\r\n\tОт месеци САЩ се тревожат, че техни дипломати са подложени на целенасочени атаки, включващи странни звуци, водещи до симптоми като тези \"след мозъчно сътресение или леко травмиращо нараняване на мозъка\", каза Държавният департамент.\r\n\tСлучаите в Китай засилиха медицинската мистерия, започнала през 2016 г., когато служители на американското посолство и членове на техните семейства започнаха да се разболяват в Хавана. Общо 24 от тях бяха засегнати от главоболие, гадене, загуба на слуха и други проблеми, след като са чули странни звуци.\n\n\r\n\tТози въпрос обтегна отношенията с Куба, която веднага попадна под подозрение, и накара САЩ да изгонят кубински дипломати.\r\n\tНо след като сега подобни симптоми се наблюдават при американци в Гуанчжоу, САЩ започват да подозират дали е възможно да са виновни други страни, вероятно Китай или Русия.\r\n\tТова със сигурност ще усложни отношения и с двете страни, които и без това са обтегнати заради различни въпроси, свързани с икономиката, политиката и сигурността. Русия е обвинявана, че се е намесила в президентските избори в САЩ през 2016 г., а с Китай избухват търговски спорове и американски служители се тревожат, че китайците подкопават отношенията със Северна Корея преди планираната за следващата седмица среща между американския президент Доналд Тръмп и севернокорейския лидер Ким Чен-ун.\r\n\tНовите разболявания в Китай се разкриват броени седмици след като американски служители съобщиха за откриването на първия случаи в Гуанчжоу. Някои американски служители в града живеят в апартаментни комплекси, пълни с други чужденци и богати китайци; именно там разболелите се служители са били подложени на необичайни звуци.\r\n\tОстава обаче неясно дали въобще разболяванията са резултат от атаки. Други теории включват отровни вещества, подслушвателни устройства, случайно излъчили вредни звуци, или дори масова истерия, отбелязва \"Ню Йорк таймс\".", "date": "2018.06.07", "title": "Кризата със загадъчните разболявания на американски дипломати се разраства"}
{"url": "https://www.mediapool.bg/britanskiyat-varhoven-sad-otkaza-da-se-proiznese-po-zakona-za-abortite-v-severna-irlandiya-news279981.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният съд на Великобритания - най-висшата съдебна инстанция в Обединеното кралство, отказа да се произнесе по законосъобразността на почти пълната забрана на абортите в Северна Ирландия, като се мотивира с процедурни основания, предаде Франс прес.\r\n\tКомисията за правата на човека в Северна Ирландия беше сезирала съда с искане да се произнесе дали забраната в случай на изнасилване, кръвосмешение или сериозни увреждания на плода е съвместима с Европейската конвенция за правата на човека, но мнозинството от върховните съдии са преценили, че комисията няма право да сезира съда.\r\n\tЧетирима от седемте висши магистрати, разгледали казуса, са на мнение, че ако това е било от компетенцията на комисията, са щели да се произнесат, че северноирландското законодателство е \"несъвместимо\" с Европейската конвенция за правата на човека при изнасилване, кръвосмешение и смъртоносни увреждания на плода, но не и при тежки увреждания, предаде Ройтерс.\r\n\tДруги четирима върховни съдии обаче са постановили, че комисията няма право да сезира съда с цел либерализиране на закона.\r\n\tЗаконодателното събрание на Северна Ирландия, което има право да прави законови промени, през февруари 2016 г. гласува срещу либерализирането на закона за абортите.\n\n\r\n\tРешението на Върховния съд беше чакано с нетърпение две седмици след референдума в съседната Република Ирландия, където 66,4% от участвалите в гласуването се обявиха за либерализиране на закона за прекъсване на бременността.\r\n\tСлед обявяването на резултатите от ирландското допитване на 25 май британската министър-председателката Тереза Мей е поставена под натиск от депутати и от опозицията, и от управляващите партии да инициира промени в закона. Мей обаче заяви, че въпросът е от юрисдикцията на северноирландските власти.\r\n\tВ Северна Ирландия е в сила един от най-репресивните закони за абортите в цяла Европа. Прекъсването на бременността е незаконно, освен ако не застрашава живота на майката - за разлика от останалите части на Обединеното кралство, където това е разрешено от 1967 г.\r\n\tВ Северна Ирландия нарушителките може да получат доживотен затвор по силата на закон от 1861 г.\r\n\tБританският министър за Северна Ирландия каза, че би се радвала законът да бъде променен, но жителите на британската провинция трябва да се произнесат по въпроса.", "date": "2018.06.07", "title": "Британският Върховен съд отказа да се произнесе по закона за абортите в Северна Ирландия"}
{"url": "https://www.mediapool.bg/irak-nanese-udar-sreshtu-islyamska-darzhava-v-siriya-news279982.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрак нанесе въздушен удар срещу цел на групировката \"Ислямска държава\" в Сирия, заяви армията, цитирана от Ройтерс в четвъртък.\r\n\tПри атаката изтребители \"Ф-16\" са разрушили сграда, използвана от лидери на \"Ислямска държава\".\r\n\t\r\n\tГрупировката, която преди време контролираше една трета от иракската територия, е до голяма степен разгромена в Ирак, но все още представлява заплаха по границата със Сирия.\r\n\t\r\n\t\"Иракски изтребители \"Ф-16\" бомбардираха днес сутринта т.нар. команден и контролен център, в който е имало лидери и бойци на терористичната банда Даеш (\"Ислямска държава\") в Хаджин на сирийска територия\", съобщи иракската армия.\r\n\t\r\n\tОт миналата година иракските военновъздушни сили са нанесли няколко удара срещу \"Ислямска държава\" в Сирия с одобрението на правителството в Дамаск и оглавяваната от САЩ коалиция, която води борба с групировката.", "date": "2018.06.07", "title": "Ирак нанесе удар срещу \"Ислямска държава\" в Сирия"}
{"url": "https://www.mediapool.bg/sled-sluchaya-s-otneti-detsa-bulgaria-i-norvegiya-shte-se-konsultirat-vzaimno-news279983.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед репортажите за отнети българчета от социалните служби в Норвегия вицепремиерът и министър на външните работи Екатерина Захариева се срещна с Лиз Николин Клевен Гревстад, посланик на Кралство Норвегия в България. Това съобщиха от пресцентъра на министерството.\r\n\tГ-жа Гревстад прие поканата на първия ни дипломат за среща, на която да бъдат обсъдени възможностите за сътрудничество между правителствата и институциите на двете държави в разрешаването на случаите на проблеми на български граждани със службите за социална защита и закрила на детето в Норвегия, се казва в писмото до медиите.\r\n\t\"Децата са на първо място в нашата култура и народопсихология и тяхното място е в семейството“, подчерта Захариева в началото на разговора. \"Разбираме, че всяка държава се опитва да защитава правата на децата според собствените си правила. Казусите с отнети от родителите си деца – български граждани обаче силно ни притесняват. Неразбираемо е за нас и разделянето на стотици километри на брат и сестра и забраната да виждат майка си и да разговарят с нея, което неминуемо ще ги откъсне както един от друг, така и от техните корени и майчин език. Затова искаме да работим в тясно сътрудничество с вашите институции, за да помогнем на засегнатите семейства“, допълни още тя.\r\n\tВ подкрепа на думите си Захариева връчи на посланик Гревстад писмо до министъра на външните работи на Кралство Норвегия г-жа Ине Мари Ериксен Сьорейде, с което предлага провеждането на съвместни консулски консултации между министерствата на външните работи на двете държави.\r\n\tПосланикът на Норвегия благодари за поканата и за положителния подход на българската страна в тази трудна ситуация, като подчерта, че противно на тезите, тиражирани в медиите, тя открива много сходства в системите за закрила на децата в нашите две държави – и в Норвегия, както и в България концепцията е, че семействата трябва да бъдат подпомагани от институциите да решават проблемите си и едва, когато това се окаже невъзможно, да се стига до отнемане на децата от техните родители като съвсем крайна мярка.\n\n\r\n\tПосланик Гревстад разясни накратко механизмите, по които функционира норвежката система за закрила на децата и предложи наред с консултациите, да бъдат организирани в България работни семинари, на които норвежки експерти да работят заедно със семействата, с неправителствения сектор и с българските компетентни институции в разясняването на процедурите, се казва още в съобщението на външно министерство.\r\n\tЗахариева и Гревстад се договориха посолството на Кралство Норвегия в Букурещ да съдейства за организирането на консулските консултации и работни семинари във възможно най-кратки срокове.", "date": "2018.06.07", "title": "След случая с отнети деца България и Норвегия ще се консултират взаимно"}
{"url": "https://www.mediapool.bg/ek-e-gotova-da-izslusha-vsyako-predlozhenie-svarzano-s-migratsiyata-news280003.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия е открита за всякакви предложения по въпросите на миграцията. Това заяви говорител на институцията в отговор на въпрос на пресконференция, свързан с идеите на Дания, Австрия и Италия мигрантите, които искат убежище в ЕС, да бъдат държани в лагери извън Европа.\r\n\t\r\n\tОткрити сме за нови идеи от държавите в ЕС. За нас е важно идеите да съответстват на основните европейски ценности, добави говорителят.\r\n\t\r\n\tИма много предложения, които се обсъждат в последните години. Досега постигнахме огромен напредък в преговорите. Очакваме Европейският съвет този месец да даде политически насоки по чувствителните въпроси, промените се подготвят от осем години, отбеляза говорителят. По неговите думи е за предпочитане действията да се предприемат на европейско равнище, съвместно.\r\n\t\r\n\tВ последните дни, освен предложенията на посочените три държави, Белгия настоя мигрантите да бъдат прогонвани, преди да достигнат ЕС. Белгийският държавен секретар по убежището и миграцията Тео Франкен поиска прилагането на този подход, известен и като \"австралийски\".\r\n\t\r\n\tЕврокомисарят по вътрешните работи Димитрис Аврамопулос отговори, че това никога няма да се случи, защото ЕС прилага Женевската конвенция. В последвал отговор Франкен призова конвенцията да бъде заобиколена и коментира, че \"лицемерието е смазката\" на европейските институции.", "date": "2018.06.07", "title": "ЕК е готова да изслуша всяко предложение, свързано с миграцията"}
{"url": "https://www.mediapool.bg/es-otchita-narastvane-na-upotrebata-na-kokain-news279984.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската агенция за наркотиците представи годишния си доклад, в който се отчита нарастваща употреба на кокаин в ЕС, предаде БТА от Брюксел.\r\n\tОтчита се, че европейският пазар на наркотици бързо се приспособява към постоянните промени в законодателството, насочени към пресичане на употребата на дрога. През 2016 г. около 1,3 млн. граждани на ЕС са били лекувани за употреба на наркотици.\r\n\tКокаинът остава най-често употребяваният наркотик в Европа. В последната година това вещество е било ползвано от 2,3 млн. млади хора (на възраст между 15 и 34 години) в ЕС. Въпреки че цената на кокаина не се променя, през 2016 г. чистотата на продавания на дребно наркотик достига най-високо равнище през последното десетилетие. За същата година в ЕС са били иззети 70,9 тона кокаин. Най-голямо е разпространението на кокаин в Западна Европа (Белгия, Холандия, Испания и Великобритания).\r\n\tДанните в доклада показват, че все по-често употребяваните в ЕС наркотици се произвеждат на място, вместо да се внасят, като същевременно се разширява европейското производство на синтетични наркотици за износ. Според европейската агенция пазарът на наркотици в ЕС може да бъде повлиян от това, че в много страни по света употребата на канабис вече не се преследва и наказва от закона. По официални данни един процент от европейците на възраст 15-64 години пушат марихуана всекидневно.\r\n\tМиналата година в ЕС са били установени 51 нови психоактивни вещества - приблизително по едно на седмица. Агенцията изразява особена загриженост от синтетичните видове хероин и морфин, които са с много по-голяма сила от добитите от растения упойващи вещества.\n\n\r\n\tВ доклада се посочва, че продажбата на наркотици \"на ръка\" остава основно търговско средство, а в интернет стотина сайта предлагат опиати. Значението на интернет и социалните мрежи за продажбата на наркотици нараства, пише в документа.\r\n\tВ последните четири години в ЕС нарастват смъртните случаи от свръхдоза. През 2016 г. в ЕС, Турция и Норвегия са отчетени над 9000 подобни случая, предизвикани главно от злоупотреба с хероин. Агенцията отбелязва \"неотложната необходимост\" да се преразгледа политиката за препарата \"Налоксон\" - противоотрова срещу свръхдоза хероин. Препоръчва се да се разшири обучението сред употребяващите наркотици и здравните работници по този въпрос.", "date": "2018.06.07", "title": "ЕС отчита нарастване на употребата на кокаин"}
{"url": "https://www.mediapool.bg/nova-greshka-na-tramp---obvinil-kanada-v-podpalvaneto-na-beliya-dom-prez-1814-g-news280001.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп погрешно обвинил Канада за пожара в Белия дом през 1814 г. в напрегнат телефонен разговор с канадския министър-председател Джъстин Трюдо на 25 май за новите мита, наложени от САЩ върху вноса на стомана и алуминий от Канада, заявиха запознати източници, цитирани от телевизия Си Ен Ен.\r\n\tСпоред източниците Трюдо настоял Тръмп да каже как може да оправдае митата като въпрос, свързан с \"националната сигурност\", на което американският президент отвърнал: \"Не изгорихте ли вие Белия дом?\", имайки предвид Британско-американската война от 1812 г.\r\n\tПроблемът с коментара на Тръмп е, че всъщност британските войски са изгорили Белия дом по време на войната, по-точно на 24 август 1814 г. Според историците британската атака срещу Вашингтон е била в отговор на американското нападение срещу Йорк, Онтарио, на територия, която впоследствие станала Канада, която тогава била британска колония.\r\n\tПопитан дали коментарът е бил приет като шега, един от източниците каза: \"Доколкото човек може въобще да приеме това, което се казва, за шега. Въздействието върху Канада и в крайна сметка върху работниците в САЩ няма да е повод за смях.\"\r\n\tБелият дом отказа коментар, а Съветът за национална сигурност не отговори на запитване за изявление по въпроса, посочва Си Ен Ен.\n\n\r\n\tПопитан за състоянието на отношенията между САЩ и Канада, директорът на Националния икономически съвет Лари Кудлоу призна, че има известни краткосрочни напрежения, но каза, че според него връзките между двете страни остават \"много добри\".\r\n\t\"Не се съмнявам, че САЩ и Канада ще останат непоколебими приятели и съюзници, каквито и краткосрочни разногласия да се появяват\", заяви той.\r\n\tТрюдо, който тази седмица ще бъде домакин на среща на върха на Г-7 в Квебек, открито осъжда оправдаването на новите мита с \"националната сигурност\".\r\n\t\"Представата, че ние по някакъв начин сме заплаха за националната сигурност на САЩ, често казано, е обидна и неприемлива\", заяви той по телевизия Ен Би Си.\r\n\tКанадската външна министърка Кристия Фрийланд постави под въпрос решението на американското правителство.\r\n\t\"А аз просто бих казала на всички американски приятели на Канада, които са толкова много: сериозно ли? Наистина ли смятате, че Канада, че вашите съюзници в НАТО, представляват заплаха за националната ви сигурност?\", заяви тя по Си Ен Ен.\r\n\tВисш правителствен служител отказа да обсъжда конкретни подробности от разговора между Тръмп и Трюдо, но призна, че някои от разговорите на американския президент с чуждестранни лидери по въпроса за търговията са изпълнени с конфронтация.\r\n\tПопитани за изказването на Тръмп, че канадците са изгорили Белия дом, сътрудници на американския президент и на канадския премиер отказаха коментар, отбелязва Си Ен Ен.", "date": "2018.06.07", "title": "Нова грешка на Тръмп - обвинил Канада в подпалването на Белия дом през 1814 г."}
{"url": "https://www.mediapool.bg/napadatelyat-s-kamion-v-stokholm-be-osaden-na-dozhivoten-zatvor-news280002.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоддръжникът на групировката \"Ислямска държава\" Рахмат Акилов бе осъден на доживотен затвор за нападението с камион в Стокхолм, при което миналата година загинаха петима души, съобщиха световните агенции.\r\n\t\"Съдът намира, че обвиняемият виновно е извършил терористичен акт, като е извършил пет убийства и е създал заплаха за обществеността\", заяви Стокхолмският окръжен съд.\r\n\tТой бе признат за виновен и за 119 опита за убийство.\r\n\tСъдът разпореди, че при евентуално излизане от затвора Акилов ще бъде експулсиран от Швеция и ще има окончателна забрана да стъпва на шведска територия. Доживотните присъди в Швеция обикновено биват смекчавани. На практика лицата, получили най-тежката присъда по наказателния кодекс на Швеция, лежат средно по 16 години в затвора.\r\n\tВ показанията си по време на делото 40-годишният етнически узбек, кандидат за убежище, каза, че е искал да накаже Швеция за присъединяването ѝ към коалицията срещу \"Ислямска държава\". На 7 април 2017 г. той открадна камион за бира и прегази хора на оживена пешеходна улица, отнемайки живота на трима шведи, включително 11-годишно момиче, един британец и една белгийка. Ранени бяха 14 души.\n\n\r\n\t\"Ислямска държава\" така и не пое отговорност за този атентат.", "date": "2018.06.07", "title": "Нападателят с камион в Стокхолм бе осъден на доживотен затвор"}
{"url": "https://www.mediapool.bg/obshtinata-predlaga-svrahpriem-v-sofiyskite-detski-gradini-news280004.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ яслите и детските градини в София да могат да се приемат повече от максималния брой деца, определени от Министерството на образованието и науката. Това предлага Столичната община с промени в наредбата за прием в общинските учебни заведения. Те се отнасят и за подготвителните групи в училищата и са пуснати за обществено обсъждане.\r\n\tСвръхприемът трябва да става по правила, утвърдени от кмета Йорданка Фандъкова. Комисия ще решава кои деца могат да влязат в градините над определените бройки.\r\n\tСпоред проект за правилата за надпланов прием, публикуван на страницата на Съюза на българските учители, извън електронната система ще могат да се приемат деца в неравностойно положение. От тази възможност обаче ще могат да се възползват и служителите в общинските ясли, детски градини и училища.\r\n\tРодителите ще трябва да предоставят пред специалната комисия документи, които да удостоверяват, че отговарят на някой от критериите. Тя пък ще преценява дали да запише децата.\r\n\tИзвън е-системата ще се записват деца, останали без родителска грижа, жертви на насилие и злоупотреби, деца с увреждания или страдащи от заболявания, които трудно се лекуват, без да е посочено какво означава това. Освен това извънредно ще се приемат деца на дипломати, които са пристигнали на служба в България, както и такива, чиито родители страдат от тежки заболявания.\n\n\r\n\tАко измененията бъдат приети, отново може да се стигне до ситуация на свръхприем в градинските и яслени групи. За следващата учебна година общината декларира, че ще се съобрази с максимума деца в тях, определен от образователното министерство, след като години наред не го правеше. До това се стигна след настояване на родители.\r\n\tДосега обаче надплановия прием идваше основно от записването на деца с хронични заболявания, които се приемаха извън електронната система. Според родители това е начин за влизане в градина по \"втория начин\". За същото свидетелства и уволнена директорка на градината в Горна баня. Така се стигна до ограничаване на броя на децата с хронични заболявания на до 5 в група.\r\n\tПрекратяването на практиката в групите да се приемат повече деца от допостумото обаче създаде друг проблем - драстично увеличение на недостига на места основно за децата до 3 години. При първото класиране за детските градини и яслите с прием от септември стана ясно, че децата в яслена възраст са с около 5000 повече от местата. Подобен недостиг при градинските групи (за малчугани над 3 години) няма или е минимален, твърдят от общината.\r\n\tТогава зам.-кметът по образованието Тодор Чобанов обясни, че недостигът на места за яслените групи е по-голям от миналата година, тъй като министерството на образованието намалило с 5 максималния брой на децата в тях. В същото време по желание на родителите общинският съвет ограничи до 5 приетите над тази бройка. Така, вместо около 3500, недостигащите места станали 5000.\r\n\tПо данни от есента на миналата година в една четвърт от софийските детски градини групите са препълнени. От общината обаче не смятаха, че това създава сериозен проблем, тъй като реалната посещаемост рядко достига 100%.\r\n\tС промените на наредбата за прием в градините се предлага и увеличаване на дела на децата, които могат да бъдат приети по социални критерии. За тази кампания той беше 30 на сто. Сега се предлага да се увеличи на до 40% от нормативно определения брой за всяка група. По социални критерии кандидатстват освен деца в неравностойно положение и близнаците, децата с малка разлика, тези с брат или сестра в същата градина, многодетните семейства.", "date": "2018.06.07", "title": "Общината предлага свръхприем в софийските детски градини"}
{"url": "https://www.mediapool.bg/patriotite-iskat-ostavkata-na-shef-na-komisiya-ot-volya-news280008.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентарната група на \"Обединени патриоти\" поиска в четвъртък оставката на Андон Дончев (\"Воля) като председател на Комисията по политиките за българите в чужбина. Мотивът на националистите е, че той уронвал авторитета на Народното събрание и на България.\r\n\tДепутатът от \"Обединени патриоти\" Красимир Богданов разказа в декларация от парламентарната трибуна случай от откриването на културно-информационен център на българите в с. Звонци в Сърбия. Дончев приветствал присъстващите българи с думите \"народа на Югославия\", обяснил им, че нямат нужда от членство в НАТО и ЕС, а в България в скоро време щял да се проведе референдум за излизане от НАТО, каквато кампания са поели от партия \"Воля\". Като заключение Дончев е обявил, че \"местните хора не трябва да очакват нищо от България\" и не е казал и една дума за правата на българите в Сърбия.\r\n\tБогданов каза още, че на събитието са присъствали сръбски медии, които могат да използват превратно неговите думи.\r\n\tКатегорично не приемам основанията на \"Обединени патриоти\", отговори Дончев. \"По време на официалните ни срещи в Сърбия в своето изказване се съгласих с преждеговорещите. Допълних техните изказвания, като изразих ползите и вредите от членството на България в НАТО\", оправда се той.\r\n\tДончев заподозря \"патриотите\", че търсят тема, с която да атакуват \"Воля\". Причината, по думите му е била позиция на партията срещу модернизацията на армията.", "date": "2018.06.07", "title": "Патриотите искат оставката на шеф на комисия от ″Воля″"}
{"url": "https://www.mediapool.bg/pohitenata-evropa-otnovo-v-tsentara-na-sofiya-sled-15-godini-news280009.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСкулптурата \"Похитената Европа\" на Георги Чапкънов беше върната на мястото си в центъра на София, съобщиха от администрацията на район \"Средец\".\r\n\tПроизведението беше откраднато преди 15 години, а миналата година стана ясно, че е намерено и е стояло с години в І РПУ като веществено доказателство.\r\n\tСкулптурата беше поставена отново върху чешмата на пл. \"Райко Даскалов\".\r\n\tОт район \"Средец\" припомнят, че са издирили скулптурата и са я \"освободили\" от полицията. Когато е намерена, композицията е била осакатена - без глава и без ръка. Тя е реставрирана в ателието на Чапкънов, а със средства от Столичната община е направен и ремонт на чешмата.", "date": "2018.06.07", "title": "\"Похитената Европа\" отново в центъра на София след 15 години"}
{"url": "https://www.mediapool.bg/verigite-hayat-i-mariot-s-interes-da-investirat-po-chernomorieto-news280005.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвете големи хотелски вериги \"Хаят\" (Hyatt) и \"Мариот\" (Marriot), които изграждат първите си хотели в София, са заявили интерес за инвестиции и по българското Черноморие. Това обяви министърът на туризма Николина Ангелкова на инвестиционния, който се проведе в столицата.\r\n\tХотел \"Хаят\" край паметника на Васил Левски, ще отвори врати в края на 2019 г., а \"Мариот\" - през 2020 г.\r\n\tИзграждането и хотел \"Хаят\", който се строи на мястото на бившия \"Сердика\", се забави. Причината бяха откритите археологически находки при изкопните работи, но сега всичко върви по план и той ще отвори врати в края на 2019 г. Това каза Такуя Аояма, представител на веригата за Югоизточна Европа, който участва в инвестиционния форум в София. С този обект България ще стане част от групата на веригата в Източна Европа заедно с хотели в Армения, Гърция, Русия, Турция и Украйна.\r\n\tХотелът на \"Хаят\" се изгражда в партньорство с българската \"Тера тур сървисиз\" ЕООД, зад която стои шефът на \"Лукойл България\" Валентин Златев. Според плановете хотелът Hyatt Regency ще има 190 стаи и три ресторанта. Той ще разполага с бар на покрива, фитнес и спа център.\r\n\tПрез последните години тенденцията е да се увеличават хотелите от висока категория – с четири и пет звезди. За последните четири години леглата в такива хотели са се увеличили с около една четвърт – от 121 хил. през 2014 г. на около 150 хил. през 2017 г. Броят на хотелите с четири и пет звезди пък е достигнал 418 през миналата година при 369 през 2014 г., съобщи министърът на туризма Николина Ангелкова.\n\n\r\n\tПо думите ѝ това са местата, които се изчерпват най-бързо при резервациите, а вече дори се правили резервации за лято 2019 г.\r\n\tКато дял в общия брой места за настаняване с над 10 легла, хотелите с четири и пет звезди са около 43 на сто.\r\n\tАнгелкова посочи, че все по-сериозен дял от туристите у нас избират места за настаняване, които предлагат висококачествени услуги. През 2017 г. пренощувалите в обекти с 4 и 5 звезди са били над 3.7 млн. души, което е с близо една трета повече спрямо 2014 г.\r\n\tС такъв ръст са и реализираните нощувки за този период, а приходите от тях през 2017 г. са над 919 млн. лв., което е ръст с близо с 49% спрямо 2014 г., каза Ангелкова.\r\n\tТя подчерта, че за туристическата администрация е изключително важно да работи в пряк диалог с браншовите организации и големите международни туроператори, които са и сред водещите инвеститори в сектора - като Hyatt, Marriot, Review Pro, Avvio, Choice hotels, Louvre hotels, IDeaS a SAS Company, STR и др., които взеха участие в инвестиционния форум.\r\n\tБългария е интересна не само с природата и културата си, но и като място за правене на бизнес, за което нашето законодателство предвижда редица данъчни облекчения и стимули за значими инвестиции, каза министърът та туризма.\r\n\tТя припомни рекордните резултати в отрасъла, които са доказателство за устойчивост. През 2017 г. България е посетена от близо 8.9 млн. чужди туристи, което е повече от населението ѝ и над 7% ръст спрямо рекордната до момента 2016 г. Поставихме много добро начало и на 2018-а и очакваме поне 5% ръст на туристите спрямо миналогодишните рекорди, каза още Ангелкова.\r\n\tВъпреки тези \"рекордни\" резултати представителят на \"Хаят\" Такуя Аояма посочва, че българският пазар не е достатъчно голям и хотелите нямат голяма заетост.\r\n\t\"Заетостта на хотелите в София не е голяма – 60-65%. Подобно е положението в Москва и Киев. В Букурещ и Будапеща заетостта достига 80%. Когато заетостта достигне 80% значи хотелите са пълни. Тук не е така. Трябва да се направи нещо по въпроса. Икономическият растеж в България е налице и това ще доведе до увеличение на заплатите. Хората ще започнат да пътуват. Вижте например румънците, които идват по българското Черноморие. Затова и регионалните пазари са много важни\", казва Аояма пред", "date": "2018.06.07", "title": "Веригите \"Хаят\" и \"Мариот\" с интерес да инвестират по Черноморието"}
{"url": "https://www.mediapool.bg/politsiyata-shte-globyava-za-shuma-mezhdu-23-ch-i-8-ch-news280006.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията вече ще има достатъчно правомощия, за да се бори с шума на открито в тъмните часове на деня.\r\n\tТова стана ясно от обясненията на вицепремиера Валери Симеонов при гласуването на първо четене в комисиите по здравеопазване и околна среда на внесените по негова инициатива . Неотдавна той обяви приемането на текстовете за своя лична кауза и обеща да сложи \"край на шумните оргии, от които страда цяла България\".\r\n\tМиналата година Симеонов лично проведе няколко  в Слънчев бряг, като се стигна до изземване на тонколони и арести на диджеи. Вицепремиерът възнамерява да държи под око контрола и през новия летен сезон. Междувременно, докато Симеонов защитаваше закона си в парламента, от едно от най-популярните заведения в Слънчев бряг - комплекса \"Какао бийч\", заявиха, че в петък смятат да открият сезона с \"култови имена от цяла Европа ще застанат зад пулта и ще забавляват дискофеновете\" с \"взривяващ микс в стил техно, а следващата нощ партито ще избухне в хаус вариант\". От управата на комплекса обаче увериха, че всички заведения на Южния плаж в комплекс \"Какао бийч\" са реконструирани и изцяло шумоизолирани съгласно новите изисквания на закона. \"Те са преградени с прозрачни стени, изградени чрез най-модерните технологии и висококачествени звукоизолиращи материали\", се казва в съобщението.\r\n\t\r\n\tНай-голямата промяна в закона е, че правомощията по контрола върху спазването на нормите за шума се възлагат на Министерството на вътрешните работи (МВР). Досега това се правеше от регионалните здравни инспекции (РЗИ), раязсни пред депутатите Симеонов. По думите му досега процесът по налагане на санкциите е бил бавен и тромав.\n\n\r\n\t\"От опитите за въвеждане на някакъв ред се оказа, че едно заведение не може да бъде санкционирано за три месеца, тоест за целия летен сезон\", посочи вицепремиерът. По думите му благодарение на лошата законова уредба нарушителите \"потретвали\" и \"почетвъртвали\" опитите си да газят закона, а инспектиращите органи се \"деморализирали\". \"Сега съставяме констативен протокол и след 30 минути музиката пак кънти\", каза Симеонов.\r\n\tПолицията и в момента участва в проверките в тъмната част на денонощието, каза Симеонов в отговор на въпрос на БСП дали МВР разполага с достатъчно полицаи да покрие и тези нови правомощия. \"Не може една женица от РЗИ с шумомер да обикаля нощем заведенията без поне двама полицаи, защото отсреща има агресия\", каза Симеонов.\r\n\tСпоред внесения от патриотите законопроект МВР ще може да разпореди спиране на музиката, затваряне на заведението до 7 дни и изземване в полза на държавата на тонколоните и другите музикални инструменти, които вдигат шум. При повторно нарушение в рамките на годината заведението ще може да бъде затваряно до 30 дни.\r\n\tПроектът на патриотите не предвижда определяне на парти зони с по-либерален режим по отношение на шума. Забраната за шум на открито между 14 ч. и 16 ч., а също и между 23 ч. и 8 ч. се отнася за жилищни, рекреационни зони и зони със смесено предназначение. На търговски или производствени обекти в жилищни сгради пък се забранява да работят или да се зареждат между 23 ч. и 8 ч. Изключение от забраната има при провеждането на обществени мероприятия на открито.\r\n\t\r\n\tСъс законопроекта на патриотите почти двойно се завишават .\r\n\tФирмите например ще плащат между 5 000 лв. и 10 000 лв. при първо нарушение на забраната за шум на открито през нощта, докато сега санкцията беше между 1 000 лв. и 3 000 лв. При повторно нарушение наказанието ще е между 10 000 лв. и 20 000 лв.\r\n\tЗам.-министърът на здравеопазването Светлана Йорданова коментира, че ведомството ѝ подкрепя законопроекта, защото около 20% от населението на ЕС страда от неприемливи нива на шум. През 2017 г. на телефон 112 204 973 сигнала за нарушение на обществения ред, от които около 79 000 сигнала са се отнасяли до обекти за обществено хранене и други заведения.\r\n\tВ крайна сметка законопроектът, иницииран от Симеонов, бе одобрен от комисията по околна среда с 13 гласа \"за\", 0 \"против\" и 7 \"въздържали се\".\r\n\tНа заседанието нямаше представители нито на сдружението на общините, нито на туристическия бизнес. Валери Симеонов заяви, че тъкмо преставители на туристическия бранш го сезирали за проблемите с шума, защото имало стотици претенции към западни туристически компании от туристи, които се жалват, че не са отпочинали у нас заради шума, което водело до връщане на цялата сума за екскурзията им.", "date": "2018.06.07", "title": "Полицията ще глобява за шума между 23 ч. и 8 ч."}
{"url": "https://www.mediapool.bg/turtsiya-prekrati-sporazumenieto-si-za-readmisiya-s-gartsiya-news280007.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурция прекрати споразумението си за реадмисия с Гърция в отговор на решението на Атина да освободи осемте избягали превратаджии от Турция, заяви турският външен министър Мевлют Чавушоглу, цитиран от Анадолската агенция.\r\n\tЧавушоглу подчерта, че позицията на гръцката страна противоречи на нормите на международното право.\r\n\tТой посочи, че Гърция познава по-добре от всяка друга страна негативните последици от военните преврати. \r\n\tПравителството на Гърция в действителност искаше да разреши проблема, но ние станахме свидетели на натиск върху Атина от страна на редица държави в Западна Европа. Натиск бе оказан и върху правосъдните органи в Гърция, които се оказа, че не са независими, посочи турският външен министър.\r\n\tЧавушоглу не изключи, че Турция може да предприеме нови стъпки спрямо Гърция.\n\n\r\n\tИзявлението на Чавушоглу бе направено, след като Гърция освободи от затвора всичките осем турски войници, които избягаха в Гърция след опита за преврат през 2016 г.", "date": "2018.06.07", "title": "Турция прекрати споразумението си за реадмисия с Гърция"}
{"url": "https://www.mediapool.bg/uoltopiya-ofitsialno-podkrepi-sofiya-praid-news280010.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tЗнамето на дъгата – международно признатият флаг на движението в подкрепа на правата на лесбийки, гей мъже, бисексуални, трансджендър и интерсекс хора (ЛГБТИ) с дължина 21 метра украсява фасадата на офис сградата на \"Уолтопия\" в \"София Тех Парк\".\r\n\tИнициативата е първата по рода си и е знак на съпричастност от ръководството и администрацията на \"Уолтопия\" за единадесето издание на \"София Прайд\" – мирно шествие на ЛГБТИ и техните близки и приятели.\r\n\t\"Разговарях със сина си, когато засегнахме темата дали ЛГБТИ трябва да имат право да осиновяват деца. Дадох си сметка, че те се чувстват неприети и заради трудната си ситуация се опитват да намерят щастието по свой начин. Ето защо решихме да подкрепим София Прайд – хората не трябва да се страхуват да бъдат себе си, независимо какви са\", казва Ивайло Пенчев, изпълнителен директор на световния лидер в производство на изкуствени катерачни стени \"Уолтопия\".\r\n\tКомпанията подкрепя официално \"София Прайд\" не само като издига официалния символ на хората с различна сексуална ориентация и полова идентичност, но и чрез финансово дарение.\n\n\r\n\tСлужителите на компанията организирано ще посетят \"София Прайд\", за да заявяват подкрепа си за борбата срещу дискриминацията.\r\n\t\"Искрено благодарим на Ивайло Пенчев и целия екип на \"Уолтопия\" за подкрепата и смелостта да го направят. Символичният жест е още един начин да повишим видимостта за ЛГБТИ общността в столицата и е знак за приемственост. Надяваме се, че по-често ще ставаме свидетели на подобни жестове от страна на бизнес организациите у нас, които ще припознаят съществуването на нехетеросексуални граждани не само покрай прайда\", казва Венета Лимберова от организационния комитет на \"София Прайд\".\r\n\tСтоличното заведение Skaptobara също подкрепи \"София прайд\" по нетрадиционен начин. На фейсбук страницата си то пусна реклама на бургер с манго на фона на знамето на дъгата.\r\n\tНе закъсняха и заплахите. Общинският съветник от ВМРО Карлос Контрера написа, че е интересно да се провери какво се върши в това заведение.", "date": "2018.06.07", "title": "\"Уолтопия\" официално подкрепи \"София прайд\""}
{"url": "https://www.mediapool.bg/es-ulesnyava-sabiraneto-na-neplateni-patni-taksi-news280013.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавите от ЕС искат да улеснят проследяването на собствениците на чуждестранни превозни средства с неплатени пътни такси чрез взаимно предоставяне на достъп до националните данни за регистрация на превозни средства.\r\n\t\r\n\tСъветът на ЕС съобщи в четвъртък, цитиран от БТА, че е приел общ подход по променени правила за електронно пътно таксуване, които включват правно основание за подобен обмен на данни.\r\n\t\r\n\tВъзможните административни или правни последици ще зависят от националното право на държавата, в която не е била платена пътната такса.\r\n\t\r\n\tНовите правила биха подобрили и съвместимостта на електронните системи за пътно таксуване в ЕС чрез премахване на административните пречки, например местните технически изисквания, и чрез предоставяне на по-лесен достъп на доставчиците на услуга за електронно пътно таксуване до пазара за събиране на тези такси.\r\n\t \n\n\r\n\tЦелта е участниците в движението да могат да пътуват в ЕС и да плащат електронните пътни такси чрез оперативно съвместими бордови устройства, с един договор и една фактура.", "date": "2018.06.07", "title": "ЕС улеснява събирането на неплатени пътни такси"}
{"url": "https://www.mediapool.bg/darzhavata-shte-poema-spetsializatsiyata-na-meditsite-sreshtu-angazhiment-za-rabota-u-nas-news280012.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбучението, квалификацията, преквалификацията, придобиването на специалност и продължителното обучение за цял живот на медиците да бъдат за сметка на държавния бюджет, при условие, че те поемат отговорност за определен период от време да работят в България. Такава заявка направи здравният министър Кирил Ананиев пред парламентарната здравна комисия в четвъртък в отговор на въпрос на депутата от ДПС д-р Нигяр Джафер.\r\n\tПо думите на Ананиев се водят разговори с министъра на финансите това да стане възможно с бюджета за 2019 г.\r\n\tПо-късно неговият заместник Бойко Пенков обясни пред журналисти, че идеята е държавата да поеме заплатите и обучението на специализантите в дефицитни специалности като патоанатомия, педиатрия, микробиология, обща медицина срещу задължението да подпишат договор, че ще работят поне три години в болницата, в която са специализирали. Възможна е и опция сам да си плащаш специализацията и да не бъдеш обвързван с договор.\r\n\tСега болниците трябва да поемат по 2, 3 или 4 заплати на специализантите в различните специалности, но проблемът е, че много от тях нямат пари за заплати на специализанти и съответно не обявяват места. Пенков даде пример, че в годината преди да влезе условието, че болниците ще плащат на специализантите, са били поискани места за 500 души, а когато разбрали, че те ще им плащат заплати, лечебните заведения редуцирали бройката до 200 души.\r\n\tПаралелно с това все още завършват хора по заварения стар ред, при който на специализантите не се плащаше, а отделно те плащаха такса всеки месец за обучението си.\n\n\r\n\tВсе още не е ясно дали в разговорите на Ананиев и финасовия министър се предвижда държавата да поеме напълно и таксите за обучение на студентите по медицина.\r\n\tОт ДПС изразиха готовност да подкрепят новия ред, при който държавата да поеме напълно обучението, квалификацията и преквалификацията на медиците срещу определен ангажимент за работа у нас, за да започнат да се решават проблемите с недостига на кадри в определени специалности и региони.\r\n\tПред депутатите Ананиев даде заявка електронната рецепта да влезе в сила до края на годината, а до средата на 2019 година – единната информационна здравна система.\r\n\tТой обясни, че при поемането на ръководството на ведомството екипът му е имал забележки към техническото задание на системата, в което всеки модул е бил сам за себе си и затова то е било променено, като се очаква в края на юни да бъдат обявени обществените поръчки за отделните модули.\r\n\tЗа да няма забавяне заради обжалвания, МЗ е помолило Комисията за защита на конкуренцията да разглежда с приоритет жалбите по обществените поръчки на ведомството.\r\n\tАнаниев съобщи още, че се очаква утре Надзорният съвет на НЗОК да разгледа писмото за удължаването на болничния лист на управителя проф. Камен Плочев и след това да го препрати на парламента, който да вземе решение дали да прекрати предсрочно правомощията му.\r\n\tЗаконът за здравното осигуряване дава възможност за предсрочно прекратяване на правомощията на управителя на НЗОК при обективна невъзможност да изпълнява задълженията си за срок, по-дълъг от три месеца. Тази опция в закона ще бъде ползвана, тъй като Плочев отказва сам да си подаде оставката.", "date": "2018.06.07", "title": "Държавата ще поема специализацията на медиците срещу ангажимент за работа у нас"}
{"url": "https://www.mediapool.bg/zamestnichkata-na-ivancheva-se-okaza-uvolnena-predi-reshenieto-na-sada-news279989.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗам.-кметицата на столичния район \"Младост\" Биляна Петрова, обвиняема за подкуп заедно с кметицата Десислава Иванчева, се оказа уволнена от поста още преди апелативният спецсъд да е произнесъл окончателното решение по искането на спецпрокуратурата за отстраняването на двете.\r\n\tТова стана ясно от заповед на временно и.д. кмет на квартала арх. Румен Русев от 4 юни, която бе донесена в съдебната зала в четвъртък следобяд от старши юрисконсултът на общината Йоан Андреев.\r\n\tПетрова отказа да я приеме, посочвайки, че документът не може да ѝ бъде връчен докато е в отпуска, нито пък в извънработно време на общинската администрация. Независимо от това, магистратите я приложиха по делото и прекратиха производството по отношение на заместничката на Иванчева.\r\n\tСлед това тя бе изведена против волята ѝ от залата. Всичко това бе съпроводено от викове на активисти на \"Зелен Младост\", някои от които бяха изгонени от съдебния състав. Иванчева пък бе глобена с 200 лева за неспазване на реда в залата.\r\n\tПреди това Биляна Петрова демонстративно се отказа от услугите на адвокатката си Ирен Савова за това заседание, заявявайки, че то е предрешено и може да я представлява резервният защитник, който така и така е назначен от държавното обвинение. Освен това настоя за отводи на всички съдии от апелативния спецсъд, което бе отхвърлено от магистратите.\n\n\r\n\tПреди началото на заседанието двете с Иванчева обявиха пред медиите, че спецпрокуратурата манипулира протоколи от записаните със специални разузнавателни средства (СРС) разговори по делото за подкуп срещу тях и бившия кмет на квартала от ГЕРБ Петко Дългеров.\r\n\tПреди два дни Иванчева и Петрова показаха пред медиите  по делото си, от които ставаше ясно, че основният свидетел срещу тях Александър Ваклин и Дюлгеров обсъждат, че ако кметицата не вземе парите, .\r\n\tСпоменаваха се и инициалите на премиера Бойко Борисов и заместника му в ГЕРБ Цветан Цветанов в контекста на това, че Ваклин се чуди, как двамата търпят Иванчева. След което с Дюлгеров се съгласяват, че трябва да вземат мерки срещу нея, защото пречи на строителството.\r\n\tСлед като двете разгласиха тези записи във вторник, апелативният спецсъд им даде още два дни отсрочка, за да се запознаят с нови 4 тома с материали, представени от спецпрокуратурата. В четвъртък обаче двете бяха доведени в съдебната зала с вързани с белезници зад гърбовете им ръце, така че да не могат да показват пред медиите други свои записки от СРС-та.\r\n\t, заяви Петрова пред журналистите.\r\n\tПомолена да уточни кои са изтритите реплики на строителния предприемач, осигурил белязаните 70 000 лева, открити в колата на двете, зам.-кметицата на \"Младост\" уточни, че срещу името на Ваклин вече пишело основно . По думите ѝ заплахите към Иванчева (Ваклин).\r\n\t(Ваклин)(Иванчева) , каза още заместничката ѝ.\r\n\tТя отново разказа и за записан разговор на Ваклин с неназован инвеститор, в който неизвестният мъж споделя, че имал оферта от прокуратурата срещу 15 000 лева разследващите да се справят с  Иванчева.\r\n\t, продължи Петрова.\r\n\tНа въпрос дали в протоколите са видели реплика, че кметицата е  Ваклин, както твърдеше наблюдаващият прокурор по делото Илиян Рангелов, двете отрекоха.\r\n\t, отговори Иванчева.\r\n\tСлед това служителите на съдебната охрана изведоха от залата операторите и фотографите, за да започне заседанието по искането за отстраняването на двете от длъжност. В момента апелативният спецсъд разглежда само искането спрямо Иванчева.", "date": "2018.06.07", "title": "Заместничката на Иванчева се оказа уволнена преди решението на съда"}
{"url": "https://www.mediapool.bg/bez-probiv-v-dogovaryaneto-na-pravilata-za-mezhdunarodnite-prevozi-news280014.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяма пробив в преговорите за новите правила за международните пътни превози, т.нар. пакет \"Мобилност\". Това отчетоха Европейската комисия и Съвета на ЕС, след днешното заседание на ресорните министри на транспорта в Люксембург, предаде БТА.\r\n\tС оглед на съществуващите големи различия в позициите на държавите в ЕС, не беше възможно постигане на съгласие по време на българското председателство, заяви българският министър Ивайло Московски, който председателства заседанието.\r\n\tОткрити остават въпросите свързани с каботажа (превоза на стоки извън основния международен курс на камионите), седмичната почивка на шофьорите в кабините на камионите, връщането им у дома на три седмици, поставянето на цифрови тахографи във всички камиони, прилагането на правилата за командироването на работници и за шофьорите след определен срок. Това съобщи еврокомисарят по транспорта Виолета Булц. Тя определи темата като изключително трудна.\r\n\tВече две председателства на Съвета на ЕС се занимават с пакета \"Мобилност\", който беше предложен от Франция.\r\n\tПо време на българското председателство текстовете на предложенията бяха подобрени, за да е възможно в бъдеще усилията да се насочат към решението на откритите въпроси, каза Московски. Той отбеляза, че председателството, ЕК и държавите са вложили изключително големи усилия за да бъде постигнат напредък.\n\n\r\n\tМосковски отбеляза, че обсъжданите промени ще се отразяват пряко на цените на превозите и на европейския пазар.\r\n\tСпоред еврокомисаря по транспорта Виолета Булц е необходимо да се вземе политическо решение.", "date": "2018.06.07", "title": "Без пробив в договарянето на правилата за международните превози"}
{"url": "https://www.mediapool.bg/dnsk-shte-napravi-nova-proverka-na-premestvaemite-obekti-v-slanchev-bryag-news280015.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДирекцията за национален строителен контрол (ДНСК) ще направи нова проверка на над 100 преместваеми обекта на трите плажа в Слънчев бряг. Това е разпоредил министърът на регионалното развитие и благоустройството Николай Нанков, съобщиха от ведомството му.\r\n\tСъобщението на МРРБ за новата проверка на Слънчев бряг идва ден след като вицепремиерът Валери Симеонов обяви, че държавата трябва да премахне 11 незаконни обекта на Слънчев бряг и сезира за това \r\n\tЕкспертите от ДНСК ще проверяват дали отговарят на изискванията за преместваем обект или са строежи по смисъла на Закона за устройство на територията, както се посочва в подадения на 1 юни сигнал от вицепремиера Валери Симеонов списък с обекти. Проверката ще продължи до 15 юни.\r\n\tРегионалният министър посочи, че преместваемите обекти са от компетентността на местната власт. Те са поставени по съгласувана от Министерството на туризма схема и според разпоредбите на наредба на община Несебър.\r\n\tДНСК е участвала на добра воля в предишната проверка, каза Нанков. Докладът от нея ще бъде допълнен с информация за това кои от преместваемите обекти или части от тях са от по-висока категория, каквито съмнения има. Ако се установи, че има такива, тогава ДНСК ще бъде компетентна да вземе отношение, заяви регионалният министър.\n\n\r\n\tВ момента ДНСК не е компетентна да премахва преместваеми обекти, ако те са поставени в разрез с одобрената схема или с наредбата на община Несебър, коментира още Николай Нанков. Не излизаме от правомощията си по Закона за устройство на територията и няма да ги превишим, допълни той.\r\n\tГрупа депутати внесоха промени в закона, които предвиждат на ДНСК да бъдат дадени правомощия да контролира и премахва незаконно поставени преместваеми обекти, напомни той. Даваме становища във връзка с плажовете в националните курорти. Не бягаме от тази отговорност, но към момента нямаме разписана такава, каза още Нанков.\r\n\tВ началото на март  съобщи, че е започнала проверка за частни имоти в рамките на плажната ивица на курорта Слънчев бряг. Повод за проверката бяха изказвания в медиите на министъра на туризма Николина Ангелкова, че институциите са безсилни пред павилионите в курорта, защото са разположени върху частни терени на плажа.\r\n\tТази проверка е приключила без да са установени нарушения, каза ръководителят на ВАП Ася Петрова пред Mediapool.\r\n\tТя обясни, че ВАП е възложила на Министерството на регионалното развитие и благоустройството (МРРБ) да провери дали има нарушения, защото МРРБ е отговорно за държавната собственост.\r\n\tЗа централния плаж на Слънчев бряг не са били констатирани нарушения. За северния плаж е била отстранена явна фактическа грешка. За южния плаж са били извадени територии, заради влезли в сила съдебни решения. Това е установила направената от МРРБ проверка, се казва в отговора на ведомството изпратен до ВАП на 11 април, каза Ася Петрова, ръководител на ВАП, пред Mediapool. \r\n\tВ него е било посочено още, че джобовете не са част от морските плажове, но не става ясно какво точно се има предвид под това определение.", "date": "2018.06.07", "title": "ДНСК ще направи нова проверка на преместваемите обекти в Слънчев бряг"}
