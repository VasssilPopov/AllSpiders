{"url": "http://www.mediapool.bg/kosovo-shte-ima-svoya-armiya-do-kraya-na-godinata-obyavi-prezidentat-hashim-tachi-news269331.html", "text": "До края на годината Косово ще има своя армия в партньорство със САЩ, НАТО и ЕС, обяви косовският президент Хашим Тачи по телевизия РТК, цитиран от БГНЕС.\r\n\t„Определено се очаква армията да бъде формирана до края на годината. Може да направим промени в Конституцията и силно ги подкрепяме. Ще изградим модерна, многонационална и професионална армия и ще създадем перспектива за членство в НАТО“, посочи президентът.\r\n\tПо думите на Хашим Тачи целият този процес ще протича в партньорство със САЩ, НАТО и ЕС.", "date": "2017.09.16", "title": "Косово ще има своя армия до края на годината, обяви президентът Хашим Тачи"}
{"url": "http://www.mediapool.bg/germanskata-politsiya-zadarzha-kamion-s-51-migranti-17-ot-koito-detsa-news269334.html", "text": "Германската полиция задържа до границата с Полша камион с натъпкани вътре 51 мигранти, сред които 17 деца, съобщи в събота Асошиейтед прес.\r\n\tКамионът, спрян на магистрала А12 близо до източногерманския град Мюлрозе, бил с турска регистрация. Шофьорът, 46-годишен турски гражданин, бил задържан по подозрение за трафик на хора. \r\n\tПолицията заявила, че някои от хората вътре били обезводнени, а всички били гладни и жадни. Те били откарани до близкия град Франкфурт на Одер, където получили храна, напитки и медицинска помощ. По първоначални данни, повечето от мигрантите били от Ирак.", "date": "2017.09.16", "title": "Германската полиция задържа камион с 51 мигранти, 17 от които деца"}
{"url": "http://www.mediapool.bg/oktoberfest-be-otkrit-za-184-i-pat-news269333.html", "text": "Култовият празник на бирата в Мюнхен – Октоберфест, започна в събота за 184-и път, предават световните информационни агенции.\r\n\tПо традиция точно на обед кметът на баварската столица Дитер Райтер заби канелката на първото буре със специален чук и думите \"О'цапфт ис\" (от немски - приблизително \"отворено е\"), давайки начало на празненствата. Премиерът на Бавария Хорст Зеехофер традиционно получи първата халба бира. \r\n\tЛюбопитен факт бе, че Райтер отвори бурето със само два удара на чука. Броят на ударите всяка година е тема за оживени обсъждания на Октоберфест. Най-добрият резултат е на бившия кмет Кристиан Уде, който години наред успяваше да се справи със задачата със също два удара, а най-лошият – на Томас Вимер, който през далечната 1950 г. има нужда от цели 19 удара. \r\n\tЧасове преди откриването пред главния вход на фестивала се изви дълга опашка. Сгрявайки се с кафе и други топли напитки, най-преданите почитатели на бирата още през нощта се появиха в района Терезиенвийзе, където са павилионите на пивоварните. Мнозина от тях, включително чужденци, дойдоха в баварски носии, отбелязва БТА. \r\n\tТази година Октоберфест минава при засилени мерки за сигурност – на Терезиенвийзе е забранено да се внасят големи сакове и раници, контролът на входовете е засилен. Редът се осигурява от около 650 полицаи или с 200 повече от тези през миналата година.\n\n\r\n\tПразникът се чества от далечната 1810 г., когато е организиран за първи път по случай баварска кралска сватба. Той се счита за най-големия фестивал на бирата в света и е бил отменян едва 22 пъти заради войни, холера или хиперинфлацията от 20-те години на миналия век. \r\n\tОктоберфест е и значителен източник на доходи, като всяка година гостите харчат над 1 млрд. евро за бира, закуски и сувенири, хотели и таксита. Броят на посетителите обикновено надминава 6 милиона души, като рекордът е поставен през 1985 г. – 7.1 милиона, допълва ДПА. \r\n\tЗаради лошото време и страха от терористични атаки миналата година посетителите бяха само 5.6 милиона. Въпреки това те са изпили 6.6 милиона литра бира, изяли са 367 000 печени пилета, 116 вола и 58 телета, наред с 28 тона печени бадеми. Октоберфест осигурява работа за около 8000 постоянни служители и 5000 нещатни сътрудници.", "date": "2017.09.16", "title": "Октоберфест бе открит за 184-и път"}
{"url": "http://www.mediapool.bg/nad-700-katalunski-kmetove-se-sabraha-v-barselona-za-da-podkrepyat-referenduma-news269332.html", "text": "Над 700 от 948-те кметове на Каталуния се събраха в събота в Барселона, за да изразят решителността си да организират референдум за независимост на испанската област, въпреки че Констутиционният съд замрази процедурата докато разглежда иск на централното правителство, предаде Франс прес.\r\n\tНад 2/3 от каталунските кметове вече заявиха, че ще предоставят общински помещения за насрочения за 1 октомври вот.\r\n\tВ сряда главната прокуратура на Испания нареди на прокурорите в Каталуния да изпратят призовки на кметовете, които смятат да съдействат за \"организирането на това незаконно гласуване\" и да им повдигнат обвинения. Ако кметовете не се явят на призовката, те може да бъдат арестувани.\r\n\tВ демонстрацията участваха шефът на каталунското правителство Карлес Пучдемон и кметицата на Барселона Ада Колау, отбелязва Асошиейтед прес.\r\n\tВ петък премиерът Мариано Рахой заяви по адрес на сепаратистите: \"Не подценявайте силата на испанската демокрация. Правовата държава работи.\" \"Не подценявайте силата на каталунския народ\", отвърна му Пучдемон в събота.\n\n\r\n\tСепаратистите разполагат с мнозинство в регионалния парламент на Каталуния от 2015 г., но каталунците са силно разделени по въпроса за независимостта, отбелязва Франс прес. На регионалните избори прди две години сепаратистите получиха 47.6% от гласовете, а партиите, които искат Каталуния да остане в Испания – 51.28%.\r\n\tЗатова пък мнозинството жители на Каталуния искат да могат да изразят мнението си за бъдещето на областта чрез референдум. Лявата кметица на Барселона, където сепаратистите са малцинство, изрази в събота солидарността си с подкрепящите референдума кметове, като ги прие в кметството на града.\r\n\tАда Колау и кметството на Барселона избягват да се месят пряко в организацията на референдума, но тази седмица обявиха, че жителите на града ще могат да гласуват на 1 октомври. Пучдемон впоследствие обяви, че е постигнал споразумение за това с градските власти на Барселона.", "date": "2017.09.16", "title": "Над 700 каталунски кметове се събраха в Барселона, за да подкрепят референдума"}
{"url": "http://www.mediapool.bg/rumanski-voinik-beshe-ubit-pri-samoubiystven-atentat-v-afganistan-news269315.html", "text": "Румънски войник беше убит и двама ранени при самоубийствен атентат с кола бомба в Южен Афганистан, предаде Асошиейтед прес, цитирайки румънското министерство на отбраната.\r\n\tВ кратко изявление въоръжените сили на САЩ потвърдиха нападението, но не съобщиха националността на ранените военнослужещи. Нападението бе извършено близо до столицата на провинция Кандахар. \r\n\tРумънското министерство на отбраната идентифицира загиналия военнослужещ като 41-годишния ефрейтор Мадалин Стоица. Ранените румънски войници са евакуирани за лечение.\r\n\tВ южен Афганистан са разположени международни войски от САЩ, Австралия, Германия, България, Полша и Румъния, напомня АП. \r\n\tВчера талибаните поеха отговорността за нападението в послание до медиите, изпратено по \"Уотсап\", съобщава Франс прес. Техният говорител Кари Юсуф Ахмади заяви, че са загинали \"седем души от силите на нашествениците\". Бунтовниците редовно преувеличават успехите си, отбелязва АФП.\r\n\tТова нападение показва, че талибаните \"нямат никакъв интерес към мира\", заяви в декларация командващият на войските на САЩ и НАТО в Афганистан генерал Джон Никълсън.", "date": "2017.09.16", "title": "Румънски войник беше убит при самоубийствен атентат в Афганистан"}
{"url": "http://www.mediapool.bg/sblasatsi-v-seint-luis-sled-kato-sadat-opravda-politsai-zastrelyal-chernokozh-news269313.html", "text": "Полицията в Сейнт Луис, щата Мисури, използва лютив спрей срещу участници в масови протести, които избухнаха, след като съдът оправда бившия полицай Джейсън Стокли, който през 2011 г. застреля чернокожия Антъни Ламар Смит, съобщи Асошиейтед прес.\r\n\tТринадесет души са били задържани, тъй като замеряли органите на реда с бутилки и други предмети и хвърляли камъни срещу полицейските коли. Четирима полицаи са ранени.\r\n\tНякои от протестиращите носят оръжия, което е законно в Мисури, посочва АП. Засега няма съобщения някой да е стрелял. Като цяло протестите са мирни, само на моменти се стигна до напрежение, съобщи полицията в Туитър.\r\n\tИнцидентът, заради който чернокожите в Сейнт Луис излязоха на улиците, стана през декември 2011 г. Стокли и партньорът му заподозрели Смит за разпространение на наркотици и се опитали да го задържат. След гонитба с коли Стокли прострелял пет пъти Смит.\r\n\tПред съда бившият полицай обясни, че заподозреният е държал пистолет преди гонитбата и той се е почувствал в опасност, поради което е стрелял. Обвинението твърдеше, че Стокли е подхвърлил оръжието в колата на Смит, но съдията заяви, че не са представени убедителни доказателства в подкрепа на това твърдение.", "date": "2017.09.16", "title": "Сблъсъци в Сейнт Луис, след като съдът оправда полицай, застрелял чернокож"}
{"url": "http://www.mediapool.bg/tramp-pak-zaplashi-phenyan-s-efektivni-i-sakrushitelni-voenni-varianti-news269312.html", "text": "Американският президент Доналд Тръмп отправи в събота поредно предупреждение към режима на Ким Чен-ун в Северна Корея, че САЩ разполагат с \"ефективни и съкрушителни\" военни варианти в отговор на заплаха от Пхенян, съобщи Асошиейтед прес.\r\n\tВ своя реч пред военнослужещи във военната база Андрюс в Мериленд държавният глава подчерта, че Америка и нейните съюзници не могат да бъдат заплашвани.\r\n\t\"Ние ще защитаваме своите народи и страни, начина си на живот от всеки, който се осмели да отправи заплаха. Това включва и Северна Корея, чийто режим отново показа с поредния опит с балистична ракета пълно презрение и пренебрежение към своите съседи и цялата световна общност\", каза Тръмп.\r\n\tКНДР извърши преди ден пореден опит с балистична ракета със среден обсег \"Хвасон\" 12, която прелетя над северния японски остров Хокайдо. Това стана само четири дни след резолюцията на Съвета за сигурност на ООН, с която бяха засилени санкциите срещу режима в Пхенян.\r\n\tДоналд Тръмп посети базата Андрюс, за да отбележи 70-ата годишнина на Военновъздушните сили на САЩ. Той изтъкна пред войниците, че \"това са най-великите сили на земята до този момент\".\n\n\r\n\tПрезидентът обеща, че сегашното правителство на САЩ ще направи всичко възможно да изкорени радикалния ислямски тероризъм от лицето на земята. След това Тръмп наблюдава със съпругата си Мелания демонстрации на военни самолети в базата и се срещнаха със семейства на военнослужещи, преди да заминат за президентския голф клуб в Ню Джърси за уикенда, посочва още АП.\r\n\t\r\n\tНяколко часа по-късно севернокорейската информационна агенция КЦТА съобщи, че целта на опитите с балистични ракети на Пхенян е да установи равновесие с военните сили на САЩ, предаде Ройтерс.\r\n\t\"Нашата крайна цел е да установим равновесие в силите със САЩ и да накараме техните лидери повече да не се осмеляват да заплашват КНДР с военни варианти\", е заявил севернокорейският лидер Ким Чен-ун според съобщението.\r\n\tТой е казал също, че страната му ще завърши ядрената си програма въпреки санкциите, изразявайки задоволство от ракетния тест, който бил проверка за бойната ефективност и надеждността на ракетата.\r\n\tКЦТА цитира думите му, че въпреки безкрайните международни санкции страната почти е успяла да изгради ядрените си сили. Ким е призовал за общодържавни усилия, за да може Северна Корея да постигне целта си да се сдобие с \"възможности за ядрен контраудар, с който САЩ да не могат да се справят\".\r\n\t\"Както целият свят призна, ние постигнахме всичките тези успехи въпреки санкциите на ООН, продължаващи от десетилетия\", е добавил още севернокорейският лидер.\r\n\tМеждувременно китайският посланик в САЩ Цуй Тянкай призова Вашингтон да се въздържа от отправяне на заплахи към Северна Корея, предаде Ройтерс.\r\n\t\"Честно казано, смятам, че САЩ трябва да направят нещо повече от това, което правят, за да има реално и ефективно международно сътрудничество по въпроса. Те трябва да се въздържат от повече заплахи. Трябва да намерят ефективни начини за подновяване на диалога и на преговорите\", подчерта китайският дипломат пред журналисти.\r\n\tЧасове по-рано Съветът за сигурност на ООН отново осъди остро поредния севернокорейски опит с балистична ракета над Япония, определяйки го като \"крайна провокация\" в декларация, одобрена на извънредно заседание при закрити врати, предаде Франс прес.\r\n\tСтава дума за \"скандални действия\", подчертава Съветът за сигурност и отправя призив към Пхенян веднага да спре с тези действия.\r\n\t\"Тези действия са не само заплаха за региона, но също за всички членове на световната организация\", се казва в декларацията, одобрена от 15-те членове на Съвета за сигурност, допълва БТА.", "date": "2017.09.16", "title": "Тръмп пак заплаши Пхенян с \"ефективни и съкрушителни\" военни варианти"}
{"url": "http://www.mediapool.bg/borisov-se-pohvali-s-11-uvelichenie-na-dohodite-prez-2017-g-news269318.html", "text": "Доходите в страната са се увеличили с 11% от началото на тази година, похвали се премиерът Бойко Борисов по време на откриването на реконструирания топлопровод от Беденски бани до Девин в събота.\r\n\t\"Надявам се в Девин да надминат 30%, защото хората го заслужават. Надявам се работодателите в района да направят така че хората да остават тук с по-високи заплати и по-добри доходи. Факт е, че се увеличава туристическият поток, трябва и обслужване, което да отговаря на високите задачи, които си поставяме\", каза министър-председателят, става ясно от видео, качено в профила му във Фейсбук.\r\n\tВ началото на речта си Борисов се обърна първо към присъстващите на церемонията епископ и мюфтия с благодарности, че са дошли, \"за да благословите всеки по своему това начинание\".\r\n\t\"Защото този регион е видял през вековете такива неща, каквито сигурно ние не ги бихме възприели момента. Господ така е отредил да живеем заедно, двете религии да добруваме и се надявам така да продължи за векове\", продължи премиерът.\n\n\r\n\t\r\n\t\"На пръв поглед не е много това, което правим, като пари. Но то има история. Девин имаше фалшив СПА туризъм. Лъжехме хората, че ги лекуваме с минерална вода, а тя – чушмена\", добави Борисов с пожелание Девин да стане световна СПА дестинация.\r\n\t\"Ако се върнете в годините назад, кога са давани такива целеви пари за образование, за инфраструктура, мога да споря много с вас. Мога да ви напомня за учителската стачка, когато двама министри казаха кога ще приключи тая седянка, но няма да се заяждаме\", каза още той.\r\n\tГоворейки за повишените доходи в страната, Борисов за пръв път коментира и възможността управляващите да увеличат заплатите в МВР догодина. По думите му кабинетът ще прегледа бюджета за 2018 г. и ще търси възможности за това. Премиерът обаче не се ангажира с конкретни срокове и проценти. Както е известно, синдикатите в МВР настояват за поне 15-процентно увеличение със задна дата от 1 февруари т.г.\r\n\tПо повод протеста на пожерникари пред парламента в четвъртък, Борисов си припомни пожарникарските години, в които гасил пожари \"само с брезентова мушама и пластмасова каска\".\r\n\t\"Искаме на всички да вдигнем заплатите, но първо трябваше да вземем пенсиите. Трудно е някой пожарникар да излезе и да ми каже – гасил съм повече пожари от Борисов. С пластмасова каска, бризентова мушама и ботуши като градинарите. 12 пъти съм настъпвал пирон. Дефламол вземахме от една тенекия. Имахме само една модерна кола, чъкахме отстрани и й ритахме гумите. Карахме ЗИЛ и \"Шкода\". Ако сега ги кача на тикава, няма да могат да пуснат вода\", тросна се министър-председателят, завършвайки: \"Ми, кажете едно мерси поне за колите!\".\r\n\t\r\n\tПомолен да коментира новообявения от шоумена Слави Трифонов политически проект, който да търси млади хора с управленски амбиции, Борисов коментира: \"На думи е лесно, но като видим хората, ще стане ясно. \"\r\n\t\"Аз винаги пожелавам успех на всеки, който иска да направи политическа партия и тогава става ясно колко трудно става. Ако е голяма партията, например ГЕЕБ има 1200-1300 само общински съветници, областни управители, министри, зам.-министри, депутати, шефове на агенции, зам.-областни управители, кметове, зам.-кметове. От чужбина ли ще ги докараш, откъде ще ги събереш\", продължи премиерът.\r\n\tПо думите му \"един да те издъни, месеци наред се обясняваш. И казват – това е управлението на ГЕРБ. Така че на думи е лесно, но като видим хората, ще стане ясно. Но му пожелавам успех, това е демокрацията\".", "date": "2017.09.16", "title": "Борисов се похвали с 11% увеличение на доходите през 2017 г."}
{"url": "http://www.mediapool.bg/ungariya-mozhe-da-ponese-finansovi-sanktsii-ako-ne-izpalni-kvotata-si-za-bezhantsi-news269319.html", "text": "Унгария може да понесе финансови санкции, ако не изпълни решението на Съда на ЕС, който й нареди да приеме своя дял от квотното разпределение на пристигащите в Европа бежанци. Това заяви германският канцлер Ангела Меркел, цитирана от Ройтерс.\r\n\tТова изказване на Меркел в интервю за в. \"Нордвест цайтунг\" подсказва втвърдяване на позициите на Германия към правителството на Виктор Орбан. То се противопоставя на споразумението, според което всяка страна от ЕС трябва да приеме квота от бежанци.\r\n\t\"Всеки който отхвърля тази солидарност, трябва да приеме, че това няма да остане без последици, включително при преговорите за бъдеща финансова подкрепа\", подчерта Меркел седмица преди парламентарните избори в Германия.\r\n\tПозицията й съвпада с тази на лидера на социалдемократите Мартин Шулц, отбелязва ДПА.\r\n\tМеркел е заявила пред председателя на ЕК Жан-Клод Юнкер, че \"засега не можем да се откажем от контрола на границите си\", се казва в публикувано в събота нейно интервю за медийната група \"Функе\".\r\n\t\"Докато охраната на външните граници не се осигурява така, както си я представяме, ще бъде съвършено правилно да запазваме контрола над важни участъци от вътрешните граници\", подчерта Меркел.\n\n\r\n\tСпоред нея проверките ще продължат, докато има нужда от тях и в момента е трудно да се прогнозират времевите рамки. Австрия и Германия въведоха граничен контрол през септември 2015 г. в разгара на миграционната криза, припомня ТАСС.\r\n\tМеркел посочи, че ислямисткият тероризъм е заплаха за целия свят, а \"сред бежанците има някои, които планират терористични актове\". Поради това е нужно да се запазва бдителност, смята тя. Освен това германският канцлер подкрепя създаването на единни европейски стандарти за приемане на бежанци.", "date": "2017.09.16", "title": "Унгария може да понесе финансови санкции, ако не изпълни квотата си за бежанци"}
{"url": "http://www.mediapool.bg/merkel-iska-da-pritisne-turtsiya-ikonomicheski-zaradi-zadarzhani-germanski-grazhdani-news269320.html", "text": "Германският канцлер Ангела Меркел желае да засили икономическия натиск върху Турция, за да съдейства за обезпечаване на освобождаването на германски граждани, арестувани там, информира агенция ДПА. \r\n\t\"Ще трябва да свием икономическото си сътрудничество с Турция и да поставим проектите ни за преразглеждане\", казва Меркел в интервю за немско издание. \r\n\tТя окачестви като \"възмутителен\" факта, че няколко германски граждани се намират понастоящем в затвори в Турция. \r\n\t\"Предоставяме възможно най-добрата консулска помощ на задържаните, но за съжаление Турция усложнява нещата\", отбеляза Меркел. \r\n\tВ Турция в места за лишаване от свобода се намират повече от 50 граждани на Германия, като в много случаи става въпрос за политически мотивирани арести.", "date": "2017.09.16", "title": "Меркел иска да притисне Турция икономически заради задържани германски граждани"}
{"url": "http://www.mediapool.bg/chavushoglu-obyavi-vaorazhavanevto-na-kyurdite-v-siriya-za-greshna-stapka-news269321.html", "text": "Турският външен министър Мевлют Чавушоглу каза, че всяко оръжие, притежавано от сирийските Сили за защита на народа, представлява заплаха за Турция, предупреждавайки така за предприемането на \"грешни стъпки\" в Сирия, предаде агенция ДПА. \r\n\tЧавушоглу направи изказването си след решението на САЩ да оборудват с оръжие кюрдите от Сирийските демократични сили в борбата срещу \"Ислямска държава\" въпреки възраженията на Турция. Чавушоглу посочи, че САЩ са напълно наясно с турската позиция. \r\n\tТурция е притеснена от американското сътрудничество срещу \"Ислямска държава\" със Силите за защита на народа (СЗН), които съставляват основата на Сирийските демократични сили. Анкара смята СЗН за терористична група, свързана със забранената Кюрдска работническа партия (ПКК).", "date": "2017.09.16", "title": "Чавушоглу обяви въоръжаваневто на кюрдите в Сирия за \"грешна стъпка\""}
{"url": "http://www.mediapool.bg/sinat-na-ubitiya-restorantyor-ot-vinogradets-e-zadarzhan-s-narkotitsi-news269323.html", "text": "Синът на убития във Виноградец Наско Тонкев е бил задържан като част от група от четирима мъже, у които са открити синтетични наркотици и незаконно оръжие, съобщи бТВ.\r\n\tСпециализираната полицейска операция е проведена през нощта срещу събота в Септември и село Виноградец. Част от задържаните са управлявали лек автомобил под въздействие на наркотични вещества.\r\n\tПо информация от разследващите групата е следена повече от месец. У Димитър Тонкев са открити амфетамини. Вече са му повдигнати обвинения.\r\n\tТой е задържан за 72 часа с прокурорско постановление. Арестуван е и приятелят на дъщерята на убития Наско Тонкев. Според близките на арестуваните става въпрос за репресивна мярка срещу хората, които са говорили против бившия председател на Общинския съвет Лазар Влайков.\r\n\tРазследващите обаче уточняват, че групата е следена много преди убийството, което разтърси Виноградец, като Димитър Тонкев ще се разследва като евентуален организатор на наркотрафик.", "date": "2017.09.16", "title": "Синът на убития ресторантьор от Виноградец е задържан с наркотици"}
{"url": "http://www.mediapool.bg/napadatelyat-na-nezryashti-turisti-v-nesebar-na-svoboda-sreshtu-garantsiya-ot-1500-lv-news269325.html", "text": "21-годишният Тодор Маринов, който на 24 юни т.г., нападна незрящи туристи в Несебър, бе пуснат срещу гаранция от 1500 лева.\r\n\tПостановлението за това бе издадено от прокурор Христина Апостолова от Районната прокуратура в Несебър. Мотивът е, че е изтекъл законоустановения двумесечен срок за задържането му, коментира пред Дарик радио Веселина Василева, адвокат на Маринов.\r\n\tДо този момент Тодор бе с мярка за неотклонение „домашен арест”. Той бе задържан за нападението в края на юни, впоследствие бе пуснат под парична гаранция от 3000 лева, а накрая мярката му за неотклонение бе изменена в домашен арест.\r\n\tНа 4 септември т.г. пред Окръжния съд в Бургас обвиняемият заяви, че престоят у дома не му се отразявал добре, наддал килограми, които не се отразявали добре на заболяванията му.\r\n\tПапка с медицинска документация, която се намира в кориците на досъдебното производство и е потвърдена от вещи лица сочи, че Маринов, страда от редица заболявания, сред които и глаукома.\n\n\r\n\t„Не ми се струва много нормално да се прецени, че можеш да биеш с глаукома, а не можеш да лежиш в ареста с глаукома“, коментира саркастично случая главният прокурор Сотир Цацаров.", "date": "2017.09.16", "title": "Нападателят на незрящи туристи в Несебър на свобода срещу гаранция от 1500 лв."}
{"url": "http://www.mediapool.bg/britanskata-politsiya-zadarzha-zapodozryan-za-atentata-v-londonskoto-metro-news269311.html", "text": "Британската полиция задържа 18-годишен младеж, за когото се предполага, че е свързан с атентата в лондонското метро, предадоха Асошиейтед прес и Ройтерс в събота.\r\n\tМъжът е бил арестуван в района на град Дувър, в района на Ламанша, съобщи Нийл Басу, висш национален координатор на контратерористичната дейност.\r\n\t\"Въпреки, че сме доволни от постигнатия напредък, разследването продължава и равнището на заплаха остава \"критично\", подчерта той.\r\n\tМъжът е бил задържан за разпит по силата на законите за борба с тероризма. Не са му предявени официални обвинения и самоличността му не се разкрива.\r\n\tМеждувременно Великобритания вдигна максимално нивото на заплаха от терористично нападение. Така за четвърти път през последните 11 години то е \"критично\", което означава непосредствена опасност от атентат.\r\n\tПремиерът Тереза Мей предупреди в телевизионно изявление, че през следващите дни по улиците ще се движат въоръжени полицаи и военнослужещи.\n\n\r\n\t\"За този период военни ще заменят полицаите при охраната на някои обекти, които не са публично достъпни\", каза Мей, след като свика извънредно заседание на правителствения комитет по сигурността КОБРА.\r\n\tПо думите й решението за повишаване на нивото на заплаха е било взето по съвет на Центъра за анализ на тероризма – независима организация, която определя опасността от тероризъм на базата на разузнавателни данни.\r\n\tПо последни данни 29 души са пострадали от изгаряния от самоделното взривно устройство, което се възпламени във влак на станция \"Парсънс Грийн\". Отговорност за нападението пое джихадистката групировка \"Ислямска държава\".\r\n\tВ момента тече операция по издирванто на извършителите на атентата. Най-високопоставеният британски полицай за борба с тероризма - Марк Роули, заяви късно в петък, че разследването върви добре.\r\n\t\"Преследваме заподозрени\", заяви той и увери, че \"стотици полицаи проследяват множество варианти, като преглеждат стотици часове записи от охранителни камери и говорят със свидетели\". Междувременно \"Парсънс Грийн\" отново бе отворена за пътници - повече от 17 часа след експлозията.", "date": "2017.09.16", "title": "Британската полиция задържа заподозрян за атентата в лондонското метро"}
{"url": "http://www.mediapool.bg/radev-namekna-che-shte-dade-shans-na-noviya-vss-da-potvardi-izbora-na-cholakov-news269317.html", "text": "\"Най-логично е новият председател на Върховния административен съд (ВАС) да се избира от новия състав на Висшия съдебен съвет (ВСС). Старият състав на ВСС вече излъчи своя кандидат, ако му дадем шанс да бъде потвърден от новия, то неговият авторитет ще бъде още по-голям.\"\r\n\tПо този начин президентът Румен Радев коментира в събота темата с указа за назначението на новоизбрания от ВСС в понеделник председател на ВАС Георги Чолаков, който държавният глава все още не е подписал. Той вече веднъж намекна в сряда, че може и да не се съобрази с волята на съдебните кадровици и да върне назначението.\r\n\tПоследното му изявление идва на фона на бавещия се избор на членовете на новия състав на ВСС от парламентарната квота. , по неофициална информация от депутатите лидерът на БСП Корнелия Нинова е обвързала подписването на указа за Чолаков с получаването на гаранции от ГЕРБ, че левицата ще получи четири места в съдебния съвет, а не три, каквато бе първоначалната договорка.\r\n\tСлед конституционните промени членовете на ВСС от квотата на парламента се избират с квалифицирано мнозинство от 2/3 от гласовете на депутатите. Заради това преди лятната ваканция ГЕРБ, БСП, ДПС и \"Обединените патриоти\" постигнаха консенсус да гласуват за номинираните от тях кандидати по формулата 4-3-2-2.\r\n\tГласуването се очакваше да се проведе тази седмица, но не попадна в програмата на парламента, като никой от депутатите така и не обясни каква е причината. По неофициална информация вотът ще се проведе идната седмица, за да имат време депутатите да спазарят окончателно броя на кандидатите от всяка партия, които ще влязат във ВСС.\n\n\r\n\tНито президента Радев, нито Нинова досега са потвърдили или отрекли, че назначението на Чолаков за шеф на ВАС е използвано като разменна монета от социалистите в пазарлъците им с ГЕРБ и ДПС за попълването на новия състав на съдебния съвет.\r\n\tМеждувременно зам.-председателят на ГЕРБ Цветан Цветанов го репликира, заявявайки, че ако президентът е имал някаква визия или предложение по отношение на избора на председател на ВАС, е трябвало да го изрази преди той да стане факт.\r\n\t\"Когато един избор е направен, когато е имал възможността да вземе някакво отношение, щом иска да се изразява като политически говорител и да бъде ментор, смятам, че това може да бъде направено преди, а не след\", заяви Цветанов.\r\n\tСпоред него подобни изказвания на президента водят само до противопоставяне между представителите на съдебната система и президентската институция. Отбеляза и, че изборът на шеф на ВАС е в правомощията на ВСС, въпреки че по закон за назначението се изисква указ на президента.\r\n\t\"В момента най-важното е тези представители, които ще бъдат във Висшия съдебен съвет, да се надяваме да бъдат много достойни, за да могат тези 25 членове на ВСС да започнат да работят от самото начало с конституционните промени, които направихме в 43-я парламент\", каза Цветанов.\r\n\tПо отношение на подготвяното от управляващите и опозицията антикорупционно законодателство държавният глава коментира в събота, че партиите трябва да постигнат консенсус в името на българския народ.\r\n\t\"Очакванията са да има безкомпромисно отношение към корупцията на най-високите етажи на властта. За мен това означава, когато имаме сигнал за корупция и когато имаме крупна обществена поръчка, да имаме орган, който проактивно да събира информация, да проучва нещата, да прави анализ в самата фаза на обществената поръчка като нейна подготовка, реализация, оформяне на критерии, подписване на договори. И при придобиване на достатъчно информация и доказателства – разследване, обвинение и ефективна присъда – това очакват всички\", повтори за пореден път позицията си по темата Радев.\r\n\tТой не пропусна да коментира и работата на парламентарната комисия, проучваща поръчката за нови изстребители. По думите му в случая лобистите успели да постигнат своето и да върнат процедурата в изходната й точка.\r\n\t\"Според мен лобистите постигнаха своето за изтребителите. Конкурсът вече се връща в изходна точка и това застрашава окончателно да приземим 100-годишната си авиация\", заяви президентът.\r\n\tНа въпрос кои са лобистите и кой стои зад тях, държавният глава отговори лаконично: \"Вие ги виждате достатъчно, казвал съм вече. Вижте начина на действие и ще разберете за какво става въпрос\".\r\n\tДобави и, че целта на комисията е била да бъде използвана като трибунал за политически цели. Според него отдавна е трябвало процедурата да бъде в ход, а в момента няма никаква яснота кога ще продължи. \"Ако си решил да не инвестираш в сигурност намираш начин и поводи да протакаш\", обобщи държавният глава.", "date": "2017.09.16", "title": "Радев намекна, че ще даде шанс на новия ВСС \"да потвърди\" избора на Чолаков"}
{"url": "http://www.mediapool.bg/tramp-shte-nasarchi-sayuznitsite-i-shte-plesne-protivnitsite-na-sasht-v-rechta-si-pred-oon-news269316.html", "text": "Американският президент Доналд Тръмп ще използва първата си реч пред Общото събрание на ООН през следващата седмица, за да насърчи съюзниците и да отправи предупреждения към противниците на САЩ, заяви постоянният представител на Щатите в сетовната организация Ники Хейли, цитирана от Асошиейтед прес.\r\n\t\"Ще плесне правилните хора, ще прегърне правилните хора и накрая ще излезе от това много силен\", заяви на специален брифинг в Белия дом Хейли.\r\n\tОбръщението към Общото събрание на ООН е ключов момент за всеки президент на САЩ и особено важен за Тръмп, който е относително нов участник в международната политика, отбелязва АП. Той вече е разтърсвал международната общност с непредвидимостта си.\r\n\tСъветникът по националната сигурност Хърбърт Макмастър подчерта, че Тръмп \"ще призове всички страни да се обединят, за да дадат отпор на големите опасности\", пред които е изправен светът. Северна Корея със сигурност ще бъде в програмата, след като отхвърли както санкциите, така и заплахите на Тръмп. Очаква се президентът на САЩ да обсъди и Иран. Тръмп обвинява Техеран в нарушаване на условията на ядреното споразумение.\r\n\tПо време на брифинга си Ники Хейли съобщи още, че предложението на САЩ за реформиране на ООН се подкрепя от 120 държави. Те ще участват на 18 септември в еднодневна среща на високо равнище в централата на ООН по инициатива на Белия дом. На нея предложенията ще бъдат обсъдени и ще бъде представена за подпис декларация с призив към генералния секретар на световната организация Антониу Гутериш да започне ефективна и целесъобразна реформа.\n\n\r\n\tВ декларацията се настоява за промени в структурата на ООН, съкращаване на излишни работни места и намаляване на разходите, които по мнението на американското правителство са прекалено раздути. Ники Хейли открои две основни теми, които ще се обсъждат на срещата в понеделник – необходимостта от реорганизация на Съвета на ООН по човешките права и намаляването на разходите за миротворчески операции, съобщи ТАСС.\r\n\tПостоянният представител на Русия в ООН Василий Небензя заяви пред журналисти, че Русия може да не подпише предлаганата от Тръмп декларация за реформа на ООН.\r\n\t\"Не съм сигурен, че ще подпишем тази декларация. Много от идеите, които са изложени в нея, разбира се, са важни и са част от предложения, направени от генералния секретар, но ООН не може да се реформира с декларации\", подчерта руският дипломат.\r\n\tТой припомни, че нито САЩ, нито която и да е група страни не могат да проведат реформа в ООН без съгласието на всички държави членки. \r\n\tХейли отказа да разкрие дали Вашингтон ще запази сегашната вноска на САЩ в бюджета на ООН. Но президентът Тръмп неколкократно се оплака, че Вашингтон финансира прекалено голяма част – 22%, от бюджета на организацията и 30 процента от миротворческите операции.\r\n\tАмериканската дипломатка съобщи, че през цялата следваща седмица президентът ще има срещи с лидери от Европа, Азия, Близкия изток и Латинска Америка, но речта му на общите политически дебати във вторник сутринта ще му даде възможност да изложи пред света своята външнополитическа визия.", "date": "2017.09.16", "title": "Тръмп ще насърчи съюзниците и \"ще плесне\" противниците на САЩ в речта си пред ООН"}
{"url": "http://www.mediapool.bg/boris-dzhonsan-ne-si-predstavya-britantsite-da-plashtat-za-dostap-do-pazara-na-es-news269314.html", "text": "Седмица преди британският премиер Тереза Мей да произнесе дългоочаквана реч за Брекзита, външният министър Борис Джонсън публикува статия във в. \"Телеграф\", в която описва как си представя излизането на Великобритания от Европейския съюз, предаде Франс прес.\r\n\tДжонсън изброява бъдещите предимства за Лондон след напускането на съюза. Според него раздялата трябва да бъде ясна и рязка, особено по въпроса за парите, които Великобритания ще трябва да внесе в бюджета на ЕС.\r\n\t\"Не смятаме, че ще трябва да плащаме, за да имаме достъп до техния пазар, също както те не смятат, че ще трябва да плащат за достъп до нашия\", пише външният министър.\r\n\tТой иска излизане на Обединеното кралство от европейския митнически съюз и единния пазар, възстановяване на контрола по британските граници и отменяне на европейското законодателство.\r\n\tДжонсън повтаря и едно от обещанията на екипа на кампанията за референдума за Брекзит, че парите, които Лондон ще спести от вноски в бюджета на ЕС, ще бъдат инвестирани в националното здравеопазване.\n\n\r\n\t\"Да, щом си уредим сметките с ЕС, ще си върнем контрола над около 350 милиона лири седмично. И наистина ще е добре, както подчертаваха мнозина от нас, ако голяма част от тази сума отива в касите на националното здравеопазване, ако тези пари се използват за неговото модернизиране и за въвеждане на нови технологии\", пише външният министър.\r\n\tТереза Мей ще произнесе на 22 септември в италианския град Флоренция – \"историческото сърце на Европа\" – следващата си важна реч за Брекзит, съобщи междувременно \"Даунинг стрийт\".", "date": "2017.09.16", "title": "Борис Джонсън не си представя британците да плащат за достъп до пазара на ЕС"}
{"url": "http://www.mediapool.bg/tatyana-doncheva-bulgaria-se-upravlyava-ot-mafiyata-news269324.html", "text": "България се управлява от мафията, това означава, че държавните решения дори на най-високо ниво са продиктувани от това кое да бъде откраднато, заяви лидерът на „Движение 21” Татяна Дончева в събота пред бТВ.\r\n\tПо думите й се краде от държавния и от общинските бюджети, а обществените поръчки са подчинени на схеми, крадат се и чужди бизнеси, особено тези, които властта счита за доходоносни.\r\n\t„Това, което е тръгнало у нас, е фашизмът от 30-те години на Германия. Тогава най-напред са започнали с евреите, после с комунистите, и накрая, когато са минали към всеки човек, всекият човек не е можел да се защити с нищо”, посочи тя, добавяйки, че най-сериозните проблеми не се изговарят от никого в парламента.", "date": "2017.09.16", "title": "Татяна Дончева: България се управлява от мафията"}
{"url": "http://www.mediapool.bg/sadebnata-sinekura-banka-kadri-za-udobna-nomenklatura-news269327.html", "text": "През изминалата седмица при изтичане на своя мандат Висшият съдебен съвет (ВСС) произведе поредните две лишени от мотиви решения. Първото, за избор на председател на Върховния административен съд (ВАС), не беше успешно мотивирано, тъй като отдавна бе ясно, че се действа по политическа заповед на политико-олигархичните кръгове. Така призваните по конституция и закон да бранят съдебната независимост като висша ценност за пореден път доказаха, че са оплетени в зависимости лица и са негодни да изпълняват висши длъжности в държавата. Негоден е и самият модел на функциониране на ВСС. Но пък негодните се доказаха като твърдо мнозинство. Ако се съди от гласуването за председател на ВАС, малцинството във ВСС, отстояващо принципни позиции, бе сведено до Лозан Панов, Калин Калпакчиев, Галина Карагьозова, Юлия Ковачева и Соня Найденова (5 от 25).\r\n\tВторото решение на ВСС от седмицата е за увеличение на магистратските заплати. Само по себе си то би било обосновано, ако бе съпроводено с критерии как да бъдат повишени заплатите на най-натоварените съдии и прокурори. В допълнение, при увеличаване на разходите за магистратите следва да бъде съкращавана ненужната администрацията в съдебната система. За целта ще дадем няколко примера за администрация, която работи при спорна ефикасност. А за да е красноречив примерът, ще вземем за модел на изследване именно ВАС.\r\n\tСъдията като носител на съдебната власт има правомощието да разглежда и решава делата. В тази си дейност и предвид сериозната натовареност в редица съдилища и прокуратури е въведен институтът на съдебния помощник (или, съответно, прокурорски помощник). Съдебният помощник също е юрист, но за разлика от фигурата на съдията не е със статута на магистрат, а бива причисляван към съдебната администрация. Той изпълнява най-често съпътстващи функции при изследването на съдебните дела и постановяването на решение – преглежда доказателствата, събира относима съдебна практика или разписва проект на решението по делото. Един вид от съдебните помощници не зависи много, но често пъти дейността им е от решаваща помощ за съдиите. Но не за всички съдии и съдилища, тъй като право на съдебни помощници получават съдилищата и прокуратурите по решение на ВСС въз основа на степента на натовареност. Към настоящия момент няма единен стандарт при какъв коефициент на натовареност колко съдебни помощници ще получи всеки съд. А това дава възможност съдебни помощници да се отпускат по субективни критерии, които нямат нищо общо с конкретни измерители за натовареност.\r\n\tДори и след промените в Закона за съдебната власт от 2016 г. не беше въведено задължение конкурсите за съдебни помощници да се провеждат централизирано от ВСС и при единен изпитен стандарт, по подобие на състезанието за младши съдии и прокурори. Това вече дава неконтролируемата възможност председателят на даден съд сам да назначава съдебни помощници, както и да оценява качеството им на работа, тъй като съдиите са лишени от правото да атестират поверените им помощници.\r\n\tВ конкретния случай във Върховния административен съд е възприет критерият за назначаване на администрация, познат от социалистическия период: „На наш другар дете е”. Така например, за съдебен помощник във ВАС кандидатства дъщерята на настоящия член на ВСС Галя Георгиева. Предвид факта, че процедурата за избор на съдебен помощник още не е приключила, то вотът на майка ѝ по време на проведения избор за председател на ВАС е открит конфликт на интереси – както по сега действащия закон, така и по бъдещия антикорупционен закон. Това слага грозен отпечатък върху цялата процедура за нов председател на ВАС, но до този момент реакция от страна на ВСС и самата Георгиева няма.\n\n\r\n\tПрез годините съдебни помощници във ВАС са били често деца на високата магистратска и академична номенклатура – на бившия декан на Юридическия факултет на СУ Тенчо Колев Дундов, на бившия член на ВСС Цони Цонев и др. Към настоящия момент от съдебен помощник в особен процесуален представител на ВАС е повишен и синът на Анелия Мингова и Емил Мингов (преподаватели в СУ) - Асен Мингов. Това Върховният административен съд да има процесуален представител, който се явява по делата срещу съда, е като външна фирма за почистване да има назначени чистачки от отдела по почистване на своя клиент. В теорията и практиката е възприето становище, че функцията на процесуален представител на съда може да се изпълнява отново от съдебен помощник или адвокат, както и от самия председател на съда, което в случая я прави излишна като щат във ВАС. Във ВАС има назначени двама процесуални представители.\r\n\tТова, че ВАС се е превърнал в „приемно семейство” за децата на видни магистрати и академични дейци не би било проблем, ако не пораждаше нов порочен кръг зависимости и не създаваше груби конфликти на интереси. Важно е да се посочи, че хабилитираните преподаватели по право - професори и доценти - участват в конкурсни комисии за назначаване и повишаване на съдии и прокурори, а децата на върховните съдии учат право. Така зависимостите стават двустранни и силно изразителни. Именно по този модел се създават условия за властова корупция и търговия с влияние. А като допълнително негативно проявление нараства неконтролируемо щатът  на  администрацията, а оттам и разходите за заплати и социални плащания. Така обществото, доскоро отглеждало партийна номенклатура, вече отглежда магистратска номенклатура. А проблемът е в мълчаливото вътрешно съгласие на общността, която премълчава и се съгласява с пороците на системата. Докато мълчанието е по-силно от съпротивата, ще имаме слаби и обслужващи частни интереси институции. А бюджетът на съдебната власт от 565 млн. лева за 2017 г. спокойно ще продължи да расте с по 10-20 млн. на година.", "date": "2017.09.16", "title": "Съдебната синекура – банка кадри за удобна номенклатура"}
{"url": "http://www.mediapool.bg/pone-tri-detsa-zaginaha-v-pozhar-v-detski-kompleks-v-odesa-news269326.html", "text": "Най-малко три деца са загинали при голям пожар в корпуса на детския спортно-оздравителен комплекс \"Виктория\" в Одеса, съобщават световните информационни агенции в събота.\r\n\tПо непотвърдени данни децата са загинали вследствие задушаване от отровния дим. Все още обаче липсва информация за три момичета, които се водят безследно изчезнали.\r\n\tПредполага се, че те са успяли да избягат и са поръсили убежище в околността. Не се знае и в какво състояние се намират другите 3 хоспитализирани по спешност деца. \r\n\tПожарът избухна в петък около 23.30 ч. , а силният вятър бързо разпространил пламъците. В сградата са се намирали 42 деца, в съседната на нея постройка е имало още 150. Причината за голямата трагедия е неизправност на противопожарната аларма.", "date": "2017.09.16", "title": "Поне три деца загинаха в пожар в детски комплекс в Одеса"}
{"url": "http://www.mediapool.bg/iran-se-pohvali-sas-sazdavaneto-na-bashtata-na-vsichki-bombi-news269328.html", "text": "Иран създаде свръхмощна неядрена бомба с тегло близо 10 тона, съобщи в събота иранската телевизия Прес ТВ, позовавайки се на командващия Въздушнокосмическите сили на Корпуса на гвардейците на ислямската революция – генерал Амир Али Хаджизаде. \r\n\t\"По поръчение на Въздушнокосмическите сили организацията на отбранителната промишленост създаде бомба с тегло около десет тона. Тези бомби вече са на въоръжение. Те могат да се хвърлят от самолети \"Ил\" и са способни да причинят огромни разрушения\", заяви генералът.\r\n\tТой нарече снаряда \"баща на всички бомби\", по аналогия с американската \"майка на всички бомби\" – 9.5-тонния снаряд GBU-43, с който през април американската армия нанесе удар по подземен комплекс в афганистанската провинция Нангархар, използван от \"Ислямска държава\". По думите на ген. Хаджизаде иранската бомба тежи 9.8 тона.", "date": "2017.09.16", "title": "Иран се похвали със създаването на \"бащата на всички бомби\""}
{"url": "http://www.mediapool.bg/raianer-shte-otmenya-po-40-50-poleta-na-den-prez-sledvashtite-shest-sedmitsi-news269329.html", "text": "Най-големият нискобюджетен превозвач в Европа \"Райънер\" (Ryanair) съобщи, че ще отменя между 40 и 50 полета дневно през следващите шест седмици до края на октомври, за да \"подобри точността си\", съобщи БТА, като цитира \"Франс прес\".\r\n\tИрландската авиокомпания посочи, че \"нивото на точността й е спаднало с около 80%\" през първите две седмици на септември заради стачки, неблагоприятни метеорологични условия и задължителните отпуски на пилотите и екипажите.\r\n\t\"Райънер\" е изпратила в петък имейли до първите засегнати пътници, които имат право да избират между връщане на парите или отстъпка в цената на билета при смяна на полета.\r\n\tАко авиокомпанията отменя по 40 полета дневно в следващите 6 седмици при 90% запълнени места, близо 285 000 пътувания ще бъдат засегнати, изчислява Ройтерс. Преди седмица \"Райънер\" съобщи, че от 1 ноември ограничава ръчния багаж.", "date": "2017.09.16", "title": "\"Райънер\" ще отменя по 40-50 полета на ден през следващите шест седмици"}
{"url": "http://www.mediapool.bg/magistralata-sofiya-belgrad-e-realnost-obyavi-srabskiyat-prezident-news269322.html", "text": "Десетилетната приказка за магистралата между София и Белград вече е реалност, обяви в събота сръбският президент Александър Вучич при откриването на отсечката, свързваща Пирот и Димитровград с дължина 30.5 км, предаде Танюг.\r\n\tОт българска страна за модернизация на участъка между Калотина и Драгоман беше обявена обществена поръчка преди няколко дни.\r\n\tПо време на церемонията Вучич заяви още, че няма да се спре, докато не изпълни ясния план и изключителната цел – 1200 километра автомагистрали в Сърбия.\r\n\t\"Усмивката ми днес е дълга 30.5 километра\", демонстрира задоволството си държавният глава на западната ни съседка.\r\n\tПо думите му скоро се очаква да бъде подписан и договор за строежа на автомагистралата Ниш – Плочник, част от трасето Ниш – Прищина, с която Сърбия ще се свърже със сърбите в Косово и с албанците в Албания, а Ниш ще стане кръстопът на всички пътища.\r\n\t\"Ще свържем цяла Сърбия и ще направим ясна цялост от нашата страна\", добави Вучич, отбелязвайки, че резултатите на политиците се измерват и с километрите построени магистрали, железопътни линии, както и със стандарта на живот.\r\n\tТой посочи, че новата магистрала ще може да послужи и като резервна самолетна писта и добави, че хората, които строиха пътя, са свършили огромна работа и са променили конфигурацията и пейзажа в тази част на Сърбия.\r\n\tСпоред него с новата отсечка се създава \"кръвоносна система\", която ще храни всяка част от страната и която свързва частите на Сърбия така, че никой вече няма да е изолиран от света.\n\n\r\n\t\"Даваме на страната това, което й е най-необходимо за напредък и развитие. Всичко, което хората тук създават, от килими и автомобилни гуми, сега е с 30 километра по-близо до останалите части на Сърбия и Европа\", подчерта Вучич.\r\n\tПрезидентът не пропусна да похвали качеството на новата магистрала с думите, че \"всеки, който пътува по нея, ще има усещането, че пътува по европейски автомагистрали, а тунелите по нея са по-хубави от швейцарските\".", "date": "2017.09.16", "title": "Магистралата София – Белград е реалност, обяви сръбският президент"}
{"url": "http://www.mediapool.bg/venetsuela-veche-shte-publikuva-tsenata-na-petrola-si-v-yuani-news269330.html", "text": "Венецуела се отказва да публикува цената на петрола си в щатски долари и започва да използва за целта юани, обяви късно в петък снощи президентът Николас Мадуро, цитиран от БТА. \r\n\tПо думите му страната е била принудена да прибегне до това решение, след като преди три седмици президентът на САЩ Доналд Тръмп въведе \"незаконни, необосновани и провокативни санкции\" срещу Венецуела. \r\n\tПо данни на венецуелското министерство на петролната промишленост към края на седмицата котировките на венецуелския петрол са закрили търговията на ниво 306.26 юана (46.76 долара за барел). \r\n\tМиналата седмица Мадуро обяви, че Венецуела се кани да използва юани, евро, йени, рупии и други валути при международни плащания, за да \"се освободи от долара\". \r\n\tПрез август Тръмп подписа указ за въвеждане на финансови санкции срещу Венецуела. На американските компании са забранени сделки с нови облигации и ценни книжа, емитирани от правителството и държавната петролна компания на Венецуела, със срок на погасяване съответно – над 30 дни и над 90 дни.", "date": "2017.09.16", "title": "Венецуела вече ще публикува цената на петрола си в юани"}
