{"url": "http://www.mediapool.bg/rusiya-obvini-sasht-v-razpolaganeto-na-raketi-v-siriya-news265339.html", "text": "Русия обвини водената от САЩ коалиция в Сирия, че разполага ракети срещу Сирийската арабска армия, предасе Франс прес.\r\n\t“САЩ са базирали двe ракетни пускови установки „HIMARS” в американската база в Ал-Танаф“, се казва в изявление на руското военното министерство.\r\n\tСпоред руската страна разполагането на ракетните пускови установки показва, че те ще се използват за удари по сирийски правителствени сили.", "date": "08:41 | 16 юни 2017 | ", "title": "Русия обвини САЩ в разполагането на ракети в Сирия"}
{"url": "http://www.mediapool.bg/vuchich-predlozhi-zhena-za-premier-na-sarbiya-news265337.html", "text": "Новият сръбски президент Александар Вучич предложи проевропейския политик Ана Бърнабич за премиер на страната. В момента тя е министър на държавното управление, предадоха агенциите.\r\n\tПредстои Скупщината (Народното събрание на Сърбия) да одобри кандидатурата на 42-годишната Бърнабич и членовете на кабинета й. Очаква се това да стане до 22 юни.\r\n\tАна Бърнабич ще е първата жена премиер на Балканите с открита нетрадиционна сексуална ориентация. Тя обяви публично, че е лесбийка още миналата година, когато Вучич в качеството си на премиер сформираше правителство. Той ѝ отговори, че това не е проблем за него.\r\n\tАна Бърнабич има репутацията на политик с прозападна, европейска ориентация. Тя е родена през 1975 г. в Белград. Завършила е маркетинг във Великобритания. Има над 10-годишен опит с международни организации и с чужди инвеститори, в това число и американски консултантски компании, както и в местното управление. Бърнабич е в ръководството на фондация за талантливи студенти от Сърбия и Македония, които след дипломирането си се завръщат в страните си.\r\n\tСърбия ще продължи да отстоява своята независима позиция. Нямаме намерение да влизаме в НАТО и съм уверен, че правителството няма да въведе санкции срещу Русия, каза Вучич в телевизионно обръщение към нацията. Той допълни, че това е политиката, която той е водил като премиер на страната и като президент съветва тя да бъде продължена.\n\n\r\n\tВучич пожела на Бърнабич да продължи да укрепва връзките на Сърбия с Европейския съюз, Русия, Китай и САЩ. Повишаване на авторитета на Сърбия на международната сцена и развитие на икономиката са основните задачи пред 15-тото сръбско правителство, в най-новата история на страната поставени от Вучич.", "date": "08:10 | 16 юни 2017 | ", "title": "Вучич предложи жена за премиер на Сърбия"}
{"url": "http://www.mediapool.bg/srokat-za-oferti-za-kontsesiyata-na-letishteto-v-belgrad-e-udalzhen-news265338.html", "text": "Сърбия удължи срока за подаване на оферти за 25 годишната концесия за експлоатация на летището \"Никола Тесла\" в Белград, което е най-голямото в региона на Западните Балкани, до 21 юни, съобщи \"Ройтерс\".\r\n\tПървоначалният срок беше 10 март, но той вече беше удължен веднъж до 30 май. Решението за повторно удължаване на срока е да се даде възможност на кандидатите да докажат изпълнението на всички изисквания.\r\n\tИнтерес към концесията на летище \"Никола Тесла\" заявиха 27 международни компании от цял свят, като оферти подадоха 25 от тях.\r\n\tСръбското правителство има 83.1% дял в летището, чиято нетна печалба се е увеличила с 21% през първите четири месеца на тази година до 831.7 млн. динара (7.6 млн. долара).\r\n\tЕдно от изискванията към кандидатите е да нямат повече от 20% дял в друго летище в рамките на 450 километра от това в Белград, чийто брой на пътниците е повече от 1 милион през 2016 г.\n\n\r\n\tОчакванията на сръбското правителство са от сделката да влязат около 400 млн. евро в бюджета.", "date": "08:30 | 16 юни 2017 | ", "title": "Срокът за оферти за концесията на летището в Белград е удължен"}
{"url": "http://www.mediapool.bg/prezidentat-se-obyavi-protiv-zakrivaneto-na-radio-bulgaria-news265384.html", "text": "\"Неприемливо е в навечерието на българското председателство на Съвета на ЕС да се обсъжда идеята за закриването на \"Радио България“, заяви президентът Румен Радев по време на среща с журналисти от радиото, които протестират срещу плановете на ръководството да спре излъчването на програмата зад границата.\r\n\tДържавният глава е отбелязал, че тази програма на БНР има опит и традиции в създаването на образа ни навън като европейска държава на духа.\r\n\t\"Трудно можем да приемем, че една над 80-годишна институция, която работи за имиджа и външната ни политика ще отстъпи от завоювани позиции, от гласа си в региона и в цяла Европа“, заяви президентът, цитиран в съобщение на прессекретариата му.\r\n\tПо думите на държавния глава е немислимо в ХХІ век, когато информацията и комуникацията са водещи в процесите на приобщаването ни в света, да избираме пътя на самоизолацията.\r\n\tЖурналистите припомнили, че създаването на предавания за чужбина, включително и за българите зад граница е една от функциите на БНР, регламентирана от Закона за радиото и телевизията.", "date": "16:26 | 16 юни 2017 | ", "title": "Президентът се обяви против закриването на \"Радио България\""}
{"url": "http://www.mediapool.bg/gerb-poiska-bsp-i-radev-yasno-da-poiskat-ostavkata-na-plamen-uzunov-news265366.html", "text": "След случая със съветника на президента Пламен Узунов и вялата реакция на БСП и президента Румен Радев вече имаме двоен стандарт - към приближените на БСП и президента се проявява разбиране, ако са се шегували с хитлеристки символи, а за всички останали няма да се правят компромиси. Това заяви в петък депутатът Тома Биков в декларация от името на ПГ на ГЕРБ от парламентарната трибуна.\r\n\tАко искаме единният стандарт по отношение на националсоциалистическата идеология да остане в сила, БСП и Румен Радев трябва ясно и на висок глас да поискат оставката на Пламен Узунов, както го направиха с Павел Тенев, посочи Биков и припомни казуса с бившия заместник-министър на регионалното развитие, който подаде оставка заради своя снимка от 2008 г. с нацистки поздрав в музей с восъчни фигури. Тогава от БСП поискаха неговата оставка с аргумента, че с теми като националсоциализма и фашизма не може да се правят шеги, отбеляза Биков.\r\n\tАко още днес не призовете Румен Радев да уволни Пламен Узунов от президентската администрация, ще покажете, че острата ви реакция срещу Павел Тенев не е била плод на автентичен граждански рефлекс, а активно мероприятие, с което сте преследвали тяснопартийните си цели, обърна се Биков към БСП.\r\n\tПо думите му, ако президентът и БСП не заемат ясна позиция и не поискат отстраняването на Узунов, това ще означава, че оставката на Павел Тенев е била безсмислена и от тук нататък всеки подобен случай ще бъде омаловажаван и пренебрегван.\r\n\tНадявам се и президентът да знае, че в момента полага основите на нов политически стандарт по отношение на националсоциализма и вие като партия с антифашистко минало имате най-голяма полза този казус да не остане нерешен и тихомълком Узунов да остане на поста си, заяви Биков, след което призова и ДПС да реагира.", "date": "14:10 | 16 юни 2017 | ", "title": "ГЕРБ поиска БСП и Радев ясно да поискат оставката на Пламен Узунов"}
{"url": "http://www.mediapool.bg/frenskiyat-prezident-potvardi-planovete-si-za-izborna-reforma-news265360.html", "text": "Правителството на новия френски президент Еманюел Макрон потвърди плановете му за реформиране на избирателната система в страната, два дни преди втория тур на парламентарните избори, предаде Ройтерс.\r\n\tТова стана на фона на прогнозите, че центристката партия на Макрон ще спечели огромно мнозинство в Националното събрание, а избирателната активност ще е ниска за френските стандарти. Две нови проучвания отредиха на формацията \"Република, напред!\" поне четири пети от местата в долната камара на френския парламент - най-високия очакван резултат за нея от началото на кампанията.\r\n\tСпоред прогнозите партията на Макрон ще получи около една трета от гласовете на изборите. Заради избирателната система на Франция - едномандатни райони, където се гласува на два тура - тя обаче ще има невиждан от десетилетия контрол над парламента.\r\n\tОт друга страна, крайнодесният Национален фронт на Марин Льо Пен, която достигна до балотажа на президентските избори през май, се очаква да спечели само няколко места в 577-членното Национално събрание. Същата е ситуацията с крайната левица, чийто претендент за президентския пост Жан-Люк Меланшон получи близо една пета от гласовете на първия тур през април.\r\n\tНа първия тур на изборите гласуваха по-малко от половината избиратели, като мнозина заявиха, че не виждат смисъл да упражнят правото си на вот. Очаква се активността на втория тур да е още по-ниска.\n\n\r\n\tДнес френският държавен секретар за цифровизацията Мунир Мажуби каза, че кабинетът ще поиска от парламента да работи за промяна на избирателната система. Той отбеляза, че \"посредством въвеждането на доза пропорционално представителство, партиите, които имат по-нисък резултат, ще бъдат по-добре представени (в Националното събрание)\". \"Това ще е по-справедливо и, най-вече, ще подобри (парламентарния) дебат\", допълни Мажуби.\r\n\tЗа последно контрол над повече от 80 процента от местата в Националното събрание са имали консерваторите на тогавашния президент Шарл де Гол през 1968 г., припомня Ройтерс.", "date": "13:46 | 16 юни 2017 | ", "title": "Френският президент потвърди плановете си за изборна реформа"}
{"url": "http://www.mediapool.bg/rusiya-tvardi-che-mozhe-bi-prez-mai-e-ubila-lidera-na-islyamska-darzhava-news265362.html", "text": "Министерството на отбраната в Москва проверява данни, че водачът на терористичната групировка \"Ислямска държава\" Абу Бакр ал Багдади е убит при удар, нанесен от руска авиация по южен квартал на град Ракка в края на май, предаде ТАСС.\r\n\tСтава дума за удара, нанесен през нощта срещу 28 май по команден пункт, където ръководството на ИД обсъждало маршрути за излизане на джихадистките бойци от Ракка през т. нар. южен коридор.\r\n\t\"Според данни, които се проверяват по различни канали, на съвещанието е присъствал и лидерът на ИД Ибрахим Абу Бакр ал Багдади, който е бил ликвидиран в резултат на удара\", се казва в съобщение на министерството.\r\n\tРусия предварително бе предупредила САЩ за този удар, подчертава ведомството.\r\n\tПри атаката, в която участваха самолети Су-3 и Су-34, бяха ликвидирани високопоставени командири на терористичната групировка, включени в състава на нейния т. нар. военен съвет, сред които \"емирът на Ракка\" Абу ал Хаджи ал Мисри, а също така близо 30 полеви командири от средното звено и около 300 бойци от личната им охрана, съобщи руското министерство на отбраната.\n\n\r\n\tМеждународната коалиция начело със САЩ заяви, че не е в състояние да потвърди съобщението на Москва, предаде Франс прес.\r\n\tПомолен от агенцията да коментира руското изявление, говорителят на антиджихадистката коалиция Райън Дилън отговори: \"На този етап не можем да потвърдим тази информация\".", "date": "14:02 | 16 юни 2017 | ", "title": "Русия твърди, че може би през май е убила лидера на \"Ислямска държава\""}
{"url": "http://www.mediapool.bg/ruskata-presa-putin-zapazi-intrigata-2018-i-vleze-v-rolyata-na-dyado-news265364.html", "text": "Близо 4-часовата 15-а \"пряка линия\" с Владимир Путин, който отговаряше в ефир на въпроси от граждани, не донесе очакваната сензация - руският лидер не обяви, че ще се бори за четвърти президентски мандат на изборите догодина, отбелязват руски медии в петък.\r\n\t\"РБК\" констатира сбъдването на експертни прогнози, че държавният глава ще запази засега \"интригата-2018\" и няма да отговори направо на въпроси като \"Кого предвиждате да оставите след себе си?\".\r\n\t\"Първо, аз все още работя\", припомня вестникът реакцията на Путин. Пише и за \"друг един намек\" - руският лидер планира да смени президентския си автомобил с нов, родно производство, марка \"Кортеж\", който ще се произвежда от края на 2018 г.\r\n\tРуският промишлен министър Денис Мантуров каза по-рано, че новата лимузина ще бъде показана пред публика на официалната церемония по встъпване в длъжност на новоизбрания държавен глава, допълва \"РБК\", цитирана от БТА.\r\n\tПутин говори и за внуците си - това ще му помогне да отклони дневния ред от темата за \"децата принцове\" и от спекулациите около техния бизнес, смятат експерти на вестника.\r\n\t\"Комерсант\" коментира съобщението на руския лидер, че му се е родил втори внук, с думите: \"Темата \"Путин като дядо\" обновява образа на президента преди изборите през 2018 г. Ако темата бъде представена правилно, \"дядо Путин\" може да привлече нови електорални симпатии\".\n\n\r\n\tДокато президентът обясняваше за новия си внук, на екрана се появи есемес от гражданин: \"Може би сте уморен и трябва да си починете?\" Владимир Путин май не го забеляза, добавя \"Комерсант\".\r\n\tПо време на разсъжденията за внука публиката видя един съвсем различен Путин - той говори за семейството си тихо, без твърди нотки в гласа, изтъква \"Лента\".\r\n\t\"От гледище на драматургията това е просто отлично. От образа на мачо, яхнал кон, обединител на родните земи и геополитически стратег, Путин минава към образа на дядо и лидер помирител. Още повече че след това се въздържа от обвинения към Запада, призна, че там правят \"много неща за хората\", и ще е добре руската власт да действа по същия начин\", добавя онлайн изданието.\r\n\tТози път Путин реши да не засяга темата за Украйна и САЩ като главни външни врагове, а говорейки по икономическите въпроси, призна, че в Русия е нараснал броят на хората, живеещи под чертата на бедността, с доходи под жизнения минимум. И не посочи изход от това положение, отбелязва \"Комерсант\".\r\n\tПутин не усеща никаква вина за днешното финансово положение на хората в Русия, констатира \"Независимая газета\".\r\n\t\"Федерацията отпусна пари\" - а че те не са стигнали до работещите в бюджетния сектор, инвалидите, пострадалите от пожари и т. н., виновни са чиновниците по места. Бремето на проблеми от този род, прехвърляни на по-долното ниво, е твърде голямо. \"Да проучат нещата\", \"да проверят\", \"това е странно\", \"умът ми не го побира\" . . . С една дума, класиката на жанра: царят е добър, само дето болярите са лоши - ето един от основните мотиви в изявленията му. В крайна сметка излиза, че \"рецесия има, а бедност няма\", пише руският всекидневник.\r\n\tВчерашният \"сеанс за връзка с реалността\" - поредното \"старателно модерирано шоу\", внесе в ситуацията \"елемент на изненада\", твърди \"Ведомости\".\r\n\tИзданието изброява \"обичайните сюжети\" на \"преките линии\" с Путин - доклади за икономическите успехи, самоутвърждаване за сметка на западните \"партньори\" на Русия, раздаване на подаръци или обещания да бъдат подпомогнати конкретни просители. През последните кризисни години обаче президентът по-трудно раздава подаръци, а помощта все по-често се обещава чрез заплахи към местната власт. И местната власт тутакси заминава за местопроизшествието, пояснява \"Ведомости\".\r\n\tОпозиционният \"Новая газета\" припомня свой миналогодишен коментар, че пряката линия с Путин е последната все още жива обществена институция в Русия. На другите нива изглежда вече нищо не работи, без намеса на президента \"чудеса\" не стават и не стават.\r\n\tДнес ситуацията само се влошава - президентът не само е принуден \"да позатяга нещата, където не вървят\", но казва направо, че има нужда от обществена институция, за да усеща нагласата на обществото. Такива институции по принцип са парламентът и свободните медии. Може ли да видиш нагласите на хората, като решиш веднъж в годината няколко социални проблеми с очевидно предварително подбрана насока, пита \"Новая газета\".", "date": "14:05 | 16 юни 2017 | ", "title": "Руската преса: Путин запази \"интригата-2018\" и влезе в ролята на \"дядо\""}
{"url": "http://www.mediapool.bg/makron-iska-da-prevarne-frantsiya-v-tehnologichen-lider-news265359.html", "text": "Френският президент Еманюел Макрон кани световните новатори, инженери и създатели на бизнес във Франция в опит да я превърне от страна, която лежи на стари лаври, във водеща технологична нация, предаде Асошиейтед прес.\r\n\tКато първа стъпка в тази посока френското правителство въведе т.нар. \"Френска технологична виза\" - четиригодишно разрешително за пребиваване, което се издава ускорено за предприемачи и техните семейства, отговарящи на определени критерии.\r\n\tНеотдавна, след като президентът Доналд Тръмп обяви, че оттегля САЩ от Парижкото климатично споразумение, Макрон покани американските учени, изследващи климата, да дойдат във Франция. А вчера на парижкото технологично изложение \"Виватех\" френският президент заяви на английски: \"Във времена, когато някои смятат, че стените са решение, ние наистина смятаме, че правилният път е да бъдем отворени, тъй като предизвикателствата, пред които сме изправени, са глобални\".\r\n\t\"Искаме пионерите, новаторите, предприемачите от цял свят да дойдат във Франция и да работят с нас за разработване на зелени технологии, хранителни технологии, изкуствен интелект - за всевъзможни иновации\", каза президентът.\r\n\tИскам Франция да бъде страна, която работи със и за бързоразвиващи се млади технологични компании, и страна, която разсъждава и действа като такава компания, подчерта Макрон.\n\n\r\n\tНа изложението той си поговори с робот на английски и се срещна със създатели на стартъп компании.", "date": "13:45 | 16 юни 2017 | ", "title": "Макрон иска да превърне Франция в технологичен лидер"}
{"url": "http://www.mediapool.bg/zaraboti-telefonat-za-oplakvaniya-ot-shumni-turisti-news265367.html", "text": "Обещаната от вицепремиера Валери Симеонов гореща телефонна линия за подаване на сигнали и жалби от шумни туристи, заведения и нарушения в областта на туризма заработи в петък, съобщиха от правителствената пресслужба.\r\n\tЖелаещите да подават сигнали и жалби могат да го направят на телефонен номер 02/940 3003 или на електронна поща .\r\n\tПостъпилите сигнали ще се проверяват от отговорните институции под график, като Симеонов лично ще ги координира.\r\n\tЦелта е летният туристически сезон 2017 да протече в спокойна обстановка, предлагаща на българските и чуждестранните туристи очаквания от тях комфорт, допълва се в прессъобщението на Министерския съвет.", "date": "14:10 | 16 юни 2017 | ", "title": "Заработи телефонът за оплаквания от шумни туристи"}
{"url": "http://www.mediapool.bg/gradskata-uprava-na-nyu-york-shte-se-sdobie-s-poslanik-za-noshtniya-zhivot-news265368.html", "text": "Кметството в мегаполиса Ню Йорк създава ново работно място в администрацията - \"посланик за нощния живот\", който да осъществява връзка между градската управа и нощните клубове, предаде Асошиейтед прес.\r\n\tПо думите на Джули Менин, служител в кметската служба за медии и забавления, новият пост е създаден в отговор на огромното разрастване на музикалната индустрия в Ню Йорк.\r\n\tКметът демократ Бил де Блазио обясни, че е бил повлиян от чужд опит, в частност от съществуването на \"нощен кмет\" в международни градове като Лондон.\r\n\tЛондонският кмет Садик Хан назначи миналата година първия такъв \"нощен кмет\", който да отговаря за икономиката на среднощния бизнес и да балансира между нейните интереси и претенциите на гражданите. Подобни административни постове има в Сан Франциско, Амстердам и други градове по света.", "date": "14:13 | 16 юни 2017 | ", "title": "Градската управа на Ню Йорк ще се сдобие с \"посланик за нощния живот\""}
{"url": "http://www.mediapool.bg/pryakata-liniya---v-shouto-na-putin-lipsvat-novi-idei-news265363.html", "text": "Скуката убива всичко. Както в любовта, така и в политиката. Хората в Русия научиха този урок след разпадането на Съветския съюз. След дългите години застой най-сетне започна някакво движение. И който закъсня - животът го наказа.\r\n\tОттогава най-голямата страна в света вече не скучае. Турбокапитализъм и управляема демокрация, скандали по съдилищата и корупция, проблеми с човешките права, хомофобия, Крим, Сирия, Донбас. Но дори въображаемите постижения на страната и победите на президента й не могат да убият скуката - точно защото въпросният президент се задържа твърде дълго на власт.\r\n\tЗатова Владимир Путин трябва да се преоткрие. Не задължително точно сега, десет месеца преди президентските избори, които популярният лидер може да спечели без много труд. Но после със сигурност ще му се наложи - щом секнат ресурсите, щом страната и властите й затънат в още по-тежка международна изолация, а днешните ученици и студенти, излизащи все по-масово на улични протести, рязко променят политическия курс.\r\n\t\r\n\n\n\r\n\r\n\r\n\r\n\t\r\n\tПроблемът на Путин е, че вече всичко си е казал. Много от неговите \"идеи как да постигнем успех и обновление\", шумно оповестени навремето, бяха тихо погребани.\r\n\tДиверсификацията на икономиката? Видяхме я вече. Реформата в съдебната система? Борбата с тероризма? Политиката на Путин спрямо Крим и ураджийският патриотизъм? Вече нищо не действа.\r\n\tВместо това в телевизионното си шоу с въпроси и отговори действа самият Владимир Путин - през 2017 г. по същия начин, както през 2016, 2015 и т. н.: добре осведомен, ако говорим за цифри, но без нови идеи.\r\n\tСлед неколкочасово \"общуване с народа\" и почти два милиона получени въпроси излиза, че народът в крайна сметка не пита Путин не само дали ще се кандидатира за президент на изборите през 2018 г., но и за бъдещето на страната изобщо. Никаква визия, никаква стратегия, никаква представа какво иска Русия да предложи на своята младеж - на която всъщност принадлежи бъдещето. И е все по-недоволна от своята страна и от своя държавен глава. И която е убедена, че е принудена да защитава перспективите си с улични акции.\r\n\t\r\n\tПоредното вдигане на глобите и още по-големият брой арести, масови задържания по време на протести през последните дни? В Москва, Санкт Петербург, Владивосток и Новосибирск . . . Вече няма никакво значение кой кого е провокирал по-силно миналия уикенд в руската столица - дали властите са предизвикали опозиционния лидер Алексей Навални с натиска върху него, или те са били предизвикани от призивите на политика да се протестира на неразрешено място. Истински важната поука от протестите е, че държавната власт не знае как да води поне що-годе позитивен диалог с хората в страната. На първо място с младежта.\r\n\tПротестите на 12 юни показаха, че твърдите мерки не помагат. Въпреки безсмислените, понякога жестоки арести след протестите от 26 март десетки хиляди недоволни жители на Русия отново излязоха на улиците миналия уикенд. Властта изгуби контрола върху ситуацията.\r\n\tИ обратното: харизматичният опозиционен политик Алексей Навални, известен критик на Путин, успя да се възползва от положението и разшири географията на демонстрациите. В тях се включиха градове, протестирали за последен път през 1905 г. (когато започват масови бунтове срещу монархията, т. нар. първа революция в Русия от 1905-1907 г., б. пр.).\r\n\tПрезидентът обаче не обели и дума за това. Президентът на една старееща европейска страна, в която голяма част от младежите живеят със същите ценности и по същите стандарти като връстниците си в останалата Европа и САЩ, отхвърляйки с целия си начин на живот прословутите традиционни ценности, които иска да им натрапи майчица Русия.\r\n\tИгнорирането на тази младеж може да е опасно за самата власт.", "date": " | 14:02 | 16 юни 2017 | ", "title": "\"Пряката линия\" - в шоуто на Путин липсват нови идеи"}
{"url": "http://www.mediapool.bg/skapite-voenni-sdelki-shte-badat-preglasuvani-v-parlamenta-news265361.html", "text": "Скъпите проекти за модернизацията на армията вероятно ще бъдат прегласувани в Народното събрание, съобщи председателят на парламентарната военна комисия генералът от резерва Константин Попов (ГЕРБ).\r\n\t\"Парите в бюджета и в МО не са безкрайна величина. И според мен това е голямото предизвикателство на Министерство на отбраната - по-реалистично да подготви нещата\", каза Попова пред Канал 3.\r\n\tПроектите за купуването на нов тип изтребители и кораби минаха през парламента в предишния му мандат, но в момента Министерството на отбраната се опитва в заложените финансови параметри – 2.3 млрд. лева, да вкара и покупката на нови бронирани машини. Това може да стане, ако и трите проекта бъдат разсрочени за много години.\r\n\tОколо проектите има много политически и бизнес интереси, като преминаването им през парламента не е гарантирано. Очаква се следващата седмица военният министър Красимир Каракачанов да представи визия за реализирането и на трите проекта едновременно.\r\n\t\"Ако са строго убедителни (МО - б.ред.), не е толкова голям проблем за кратко време да минат през Министерския съвет, да бъде предложено и гласувано в парламента\", допълни Попов.\n\n\r\n\tПрезидентът Румен Радев през последните месеци не спира да натиска правителството до края на годината да подпише сделката за закупуването на шведските изтребители \"Грипен\", но управляващата партия досега даде сигнали, че не приема безрезервно проекта.\r\n\tПопов съобщи, че заедно с военния министър са се видели с посланика на Швеция.\r\n\t\"Те могат да имат всякакви притеснения хората, но ние взимаме решенията. Все пак ние сме хората, които ще дават парите на българския данъкоплатец и ние се грижим за него, за България, за способностите ни да изпълняваме задачите си\", каза Попов.\r\n\tСлужебното правителство на Огнян Герджиков се опита да предопредели сделката, като класира на първо място офертата за шведските изтребители \"Грипен\", пред тези за машини втора ръка Ф-16 и \"Юрофайтер\".\r\n\tПопов обаче обясни, че правителството ще продължи \"това, което служебният кабинет започна, но не довърши - допълнително преговори с трите претендента\".\r\n\tЗасега позицията на ГЕРБ за покупката на новите изтребители е, че решението е политическо и трябва да се търси вариантът, който осигурява най-много сигурност.", "date": "13:55 | 16 юни 2017 | ", "title": "Скъпите военни сделки ще бъдат прегласувани в парламента"}
{"url": "http://www.mediapool.bg/eksploziyata-pred-detska-gradina-v-kitai-e-prichinena-ot-samodelna-bomba-news265369.html", "text": "Вчерашната експлозия пред детска градина в китайския град Фънсян, при която загинаха 8 души, е от самоделна бомба, направена от млад мъж, който страдал от нервно заболяване. Мъжът е загинал при взрива, съобщиха местните власти, цитирани от Франс прес.\r\n\tВ апартамента на 22-годишния мъж е било открито взривно вещество. Освен загиналите, при експлозията в градчето в източната провинция Цзянсу имаше и 65 ранени.\r\n\tПо-рано няколко китайски медии съобщиха, че експлозията е била причинена от газова бутилка, използвана от уличен продавач на храна.\r\n\tЕксплозията станала в момент, когато родителите идвали да вземат децата си от детската градина \"Чуансин\" в град Фънсян, в източната китайска провинция Цзянсу.", "date": "14:14 | 16 юни 2017 | ", "title": "Експлозията пред детска градина в Китай е причинена от самоделна бомба"}
{"url": "http://www.mediapool.bg/bsp-iska-da-varzhe-ratsete-na-premiera-da-prekroyava-byudzheta-news265365.html", "text": "БСП ще внесе жалба до Конституционния съд с цел да се ограничи правото на Министерския съвет директно да разпределя допълнителни пари за общините, без да се преминава през актуализация на бюджета.\r\n\tТова стана ясно от изказване в петък на лидера на левицата Корнелия Нинова. Конкретното искане атакува текстове от Закона за публичните финанси.\r\n\t\"От БСП предприемаме крайната мярка и искаме отмяна на този член от Закона за публичните финанси, който приехте и който дава възможност да изопачавате бюджетната и финансова политика на страната в тясно партиен, користен и лобистки интерес“, твърди Нинова.\r\n\tЗаконът за публичните финанси, а преди него – Законът за устройството на държавния бюджет, винаги са давали значителни правомощия на изпълнителната власт сериозно да прекроява приетия от парламента финансов план на държавата чрез т. нар. корекции. Обичайно въпросните размествания, при които се взимат средства от едни пера и се преразпределят към други, без да се нарушава крайното салдо, са в размер на милиарди. Независимо че ежегодно Сметната палата констатира, че въпросните корекции в сегашния им мащаб са проблем за бюджета, досега не са предприети особени стъпки за ограничаването им. Единствената промяна, направена от ГЕРБ в първия им мандат, бе, че корекциите вече минават през Министерски съвет, а не само през финансовия министър, което ги прави по-видими.\r\n\tВ случая БСП атакува корекциите по отношение само на общинските бюджети. Освен това левицата е против \"подценяването“ на приходите, заложено в закона за бюджета, защото впоследствие се формира преизпълнение, което се разпределя от правителството без участието на Народното събрание.\n\n\r\n\t\"ГЕРБ и \"Обединени патриоти“ подготвят бюджета за 2018 година и затова още отсега искам да поставим няколко въпроса - държавният бюджет не е счетоводство с приходи и разходи, а най-висшата форма на правене на политика“, заяви Нинова.\r\n\t\"Умишлено занижавате приходната част, за да се реализират излишъци по две причини - първата е пиарска и я оставяме настрана, да се похвалите, че имате излишъци. Втората обаче е важна и обръщам внимание на нея - този излишък се разпределя не както е определила конституцията през държавния бюджет, а еднолично с решение на премиера и постановление на МС“, добави лидерът на БСП.\r\n\tПредседателят на левицата заяви, че през август 2016 г. 43 общини получават с решение на МС 27 млн. лв., през ноември - още 50 млн. лв., на 14 декември 2016 г. - още 15 млн. лв.\r\n\tПо думите й левицата не е против да се финансират общините, защото те са недофинансирани.\r\n\t\"Ние сме против начина, по който го правите. Вместо да внесете актуализация на бюджета и в парламента да решим как се финансират общините, го правите еднолично и то по политически начин, предимно към общини, поощрявани от ГЕРБ“, поясни Нинова. По думите ѝ ГЕРБ наказвапо този начин неудобните кметове, а чрез тях и хората, които живеят в общините.\r\n\t\"Предупреждаваме ви в 2018 година да спрете с порочната практика да прехвърляте на местната власт задължения, без да предвиждате финансиране за това“, подчерта Корнелия Нинова и допълни, че ГЕРБ през последните 2 години със 100 нормативни актове са прехвърлили на местната власт задължения, без да им осигурят финанси за това. Това е и тезата на Националното сдружение на общините.\r\n\t\"Правителството задържа за себе си парите и правата, а прехвърля на общините само задълженията, без да ги осигури. Големите общини ще се справят, но средните и малките не успяват и трупат задължения“, посочи лидерът на БСП. \"Министрите ви оказват безпрецедентен незаконен натиск върху кметове. Казвате им, че ако не се включат във ВиК асоциациите, ще им спрете финансирането по оперативни програми. На какво основание ще направите това“, пита Корнелия Нинова, която явно не знае, че изискването общините да са част от ВиК-асоциация, за да получават евросубсидии за ремонт на водопроводи, е на Брюксел. Това е предварително условие, поставено от ЕК за стартиране на парите за ВиК-мрежата и до тази крайна мярка се стигна, след като години наред водната реформа се отлагаше и саботираше от клетовете.\r\n\t\"Настояваме за актуализация на бюджета в тази зала, това е парламентарна република и бюджетните средства се разпределят в парламента, а не субективно от един човек, не сме премиерска република“, добави тя.\r\n\tИменно с аргумента, че допълнително събраните приходи не бива да се разпределят директно от правителството, Нинова поиска и актуализация на държавния бюджет за 2017 г.\r\n\tГоворим за Европа на две скорости, а на колко скорости живее България, попита Нинова. По думите й министърът на регионалното развитие се е превърнал в министър на магистралите, но управляващите нямат политика по регионите и визия как да се преодолеят различията.\r\n\tПред журналисти в парламента вицепремиерът Томислав Дончев коментира, че когато се започва даден проект и се сключва договор с община, администрацията не винаги знае каква е политическата принадлежност на кмета й. Дончев каза, че кметове, включително и от левицата, са идвали при него и заедно са решавали проблеми. Когато говорим за извънредно подпомагане при безспорна нужда, всички са получавали помощ от държавата, независимо от каква политическа сила са, каза още той.", "date": "14:07 | 16 юни 2017 | ", "title": "БСП иска да върже ръцете на премиера да прекроява бюджета"}
{"url": "http://www.mediapool.bg/oon-reformira-strukturite-si-za-borba-s-terorizma-news265370.html", "text": "ООН реши да създаде ново Бюро на обединените нации за борбата срещу тероризма, което ще събере \"под една шапка\" съществуващи вече специализирани структури, предаде Франс прес.\r\n\tОбщото събрание одобри предложение в този смисъл, внесено през април от генералния секретар Антониу Гутериш.\r\n\tНачело на новото Бюро ще застане заместник-генерален секретар и според дипломати на този пост може да бъде назначен руски представител.\r\n\t\"Подборът е в ход\", увери говорителят на ООН Стефан Дюжарик, без да уточни кога се очаква назначението.\r\n\tВ новото Бюро ще се влеят сегашният специален екип за борба с тероризма и Центърът на ООН за борба с тероризма.\n\n\r\n\tСъщевременно изпълнителната дирекция на антитерористичната комисия на ООН с мандат от Съвета за сигурност ще продължи да захранва Съвета с анализи и доклади.\r\n\tГутериш изтъкна в комюнике, че борбата с тероризма и превенцията на екстремисткото насилие са сред приоритетите на ООН. Той изрази пожелание \"тази реформа на антитерористичната архитектура на ООН да стимулира усилията, насочени към превенция на конфликтите, траен мир и развитие\".", "date": "14:15 | 16 юни 2017 | ", "title": "ООН реформира структурите си за борба с тероризма"}
{"url": "http://www.mediapool.bg/pentagonat-shte-uvelichi-amerikanskiya-kontingent-v-afganistan-s-4000-dushi-news265371.html", "text": "Пентагонът ще прати още 4000 американски военни в Афганистан, съобщи представител на американското правителство, цитиран от Асошиейтед прес.\r\n\tМинистърът на отбраната Джим Матис може да оповести решението си за увеличаване на контингента още следващата седмица, добавил източникът, пожелал анонимност.\r\n\tТой уточнил, че повечето от тези военни ще обучават и съветват афганистанските сили за сигурност, а малък брой ще участват в контратерористични операции срещу талибаните и \"Ислямска държава\".\r\n\tВ началото на седмицата президентът на САЩ Доналд Тръмп упълномощи шефа на Пентагона да определя броя на американските войници в Афганистан, които в момента са около 8400.", "date": "14:15 | 16 юни 2017 | ", "title": "Пентагонът ще увеличи американския контингент в Афганистан с 4000 души"}
{"url": "http://www.mediapool.bg/erdogan-prizova-sauditskiya-kral-da-reshi-spora-s-katar-predi-kraya-na-ramazana-news265372.html", "text": "Турският президент Реджеп Тайип Ердоган призова саудитския крал Салман да реши спора с Катар преди края на свещения за мюсюлманите месец Рамазан, съобщи Ройтерс.\r\n\tВ интервю за португалската телевизия Ер Те Пе Ердоган заявил също, че мюсюлмански страни не трябва да налагат санкции на други мюсюлмански страни.\r\n\tМиналата седмица Саудитска Арабия, Обединените арабски емирства Бахрейн и други арабски страни скъсаха дипломатическите отношения с Катар, обвинявайки емирството, че подкрепя тероризма и екстремистки организации, както и че се съюзява с шиитски Иран. Трите страни от Залива също така затвориха сухопътните и морските си граници с Катар и му наложиха строги ограничения за въздушния транспорт. Катар отхвърля тези обвинения.\r\n\tТурция, която подкрепя Катар, се опитва да реши кризата чрез дипломация и смята, че раздорът нанася вреда на ислямския свят, отбелязва агенцията.\r\n\t\"Ние искаме това да бъде решено до края на Рамазана. Понастоящем кралят на Саудитска Арабия може да предприеме такава стъпка\" за уреждане на кризата, заявил Ердоган пред португалската медия. \"Един мюсюлманин не може да налага подобни санкции на друг мюсюлманин, особено по време на Рамазана\", който приключва по-късно този месец, добавил турският президент.\n\n\r\n\tТурският външен министър Мевлют Чавушоглу в петък ще посети Саудитска Арабия в опит за решаване на кризата.\r\n\tСъщевременно британският премиер Тереза Мей призова лидерите на Катар, Саудитска Арабия и Бахрейн да вземат мерки за намаляване на напрежението, довело до скъсване на връзките на най-влиятелните държави в арабския свят с Катар, предаде Ройтерс.\r\n\tМей разговаря снощи по телефона с кралете на Саудитска Арабия и Бахрейн, както и с емира на Катар, съобщи нейният офис.\r\n\t\"Премиерът повдигна въпроса за продължаващата изолация на Катар в района на Залива и призова всички страни спешно да успокоят напрежението, да започнат смислен диалог и да възстановят единството на Съвета за сътрудничество в Залива колкото е възможно по-скоро\", посочи говорител на Мей в изявление. Той добави, че Катар трябва да продължи напредъка в предприетите вече усилия за борба с радикализацията и тероризма в региона, в партньорство със съюзниците си от Залива.", "date": "14:17 | 16 юни 2017 | ", "title": "Ердоган призова саудитския крал да реши спора с Катар преди края на Рамазана"}
{"url": "http://www.mediapool.bg/obeshtanite-na-politsaite-po-visoki-zaplati-zasega-ostavat-mirazh-news265347.html", "text": "Щедрите обещания на заместник-министъра на вътрешните работи Стефан Балабанов към полицаите заплатите им да бъдат увеличени още тази година и да бъде изработен нов Закона за МВР (ЗМВР), който да отразява вижданията им за проблемите в система, засега се оказват просто мираж.\r\n\tСамо ден след първото заседание на Съвета за социално партньорство в МВР вътрешният министър Валентин Радев опроверга заместника си от квотата на \"патриотите\", посочвайки, че на дневен ред са законите за частната охранителна дейност и доброволчеството, а не нов ЗМВР.\r\n\tПопитан за евентуалното увеличение на заплатите в министерството с 15 – 20%, както поиска Синдикалната федерация на МВР (СФСМВР) в началото на месеца, той отвърна с риторичен въпрос към журналистите в кулоарите на парламента – дали някой го е виждал да разговаря с финансовия министър Владислав Горанов по тази тема.\r\n\tВ четвъртък Балабанов и шефът на СФСМВР Валентин Попов демонстрираха изненадващо разбирателство, заявявайки пред медиите, че са започнали преговори и по трите основни приоритети, поставени от синдикатите – заплати, преработен ЗМВР и нови униформи.\r\n\t\"Аз не съм доволен от това, което са се разбрали, защото не са говорили за това, което исках, а моята молба към синдикатите беше: дайте ми аргументи за скок на заплатите. Те не са се разбрали да дадат аргументи, а да дойде някой друг да им реши задачата - финансовият министър, шефът на финансовата комисия в Народното събрание\", каза още в парламента Радев.\r\n\tТой охлади ентусиазма на Балабанов и по останалите две теми. По думите на министъра складовете на МВР били пълни с униформи и полицаите знаели много добре, че могат да си вземат. Позиция, която значително се различава от поетия от заместника му ангажимент до края на годината всички служители на терен да получат чисто ново облекло.\"Ако трябва, ще има и нов закон, но на този етап няма да има\"\r\n\t\"Ако трябва, ще има и нов закон, но на този етап няма да има. След като бъде направен функционалният модел (на МВР – бел. ред.), ще решим дали е нужен нов закон, но това ще стане най-рано след година\", ревизира и третото обещание на Балабанов вътрешният министър.\r\n\tПо неофициална информация на на офиси за обслужване на гражданите в районите полицейски управления, включително чрез обслужване на едно гише.ГДБОП не е засичала сайтове, свързани с \"Ислямска държава\"\r\n\tВ отговор на въпрос от Миглена Александрова от \"Обединени патриоти\", вътрешният министър увери, че ГДБОП не е засичала сайтове, свързани с терористичната групировка \"Ислямска държава\".\r\n\tТой посочи, че повечето социални мрежи в интернет сами поддържат политика по прихващане на подобно незаконно съдържание. Припомни и, че на европейско ниво е създадено звено, което се занимава с установяването и ликвидирането на сайтове с екстремистки материали. За последната година то установило над 11 000 съобщения и онлайн платформи на 8 различни езика.\r\n\tРадев заяви още, че по данни на МВР повечето от пристигналите в Европа мигранти са подпомагани от т. нар. каналджии.\r\n\t\"В изпълнение на ангажиментите си на държава членка на ЕС и с цел адекватен отговор на миграционния натиск върху страната ни, през последните две години в МВР са предприети редица мерки – организационни и законодателни, които да противодействат на незаконното провеждане и преминаване на чужди граждани през държавната граница\", добави вътрешният министър в отговор на въпрос на Красимир Янков от БСП за мерките по задържане на нелегалните мигранти.\r\n\tРадев му припомни, че към Главната дирекция \"Национална полиция\" е създаден сектор \"Престъпления, свързани с незаконното пребиваване и преминаване на чужденци\", а с последните промени в ЗМВР към правомощията на ГДБОП бяха добавени и функции по противодействието на каналджийството.\r\n\t\"От началото на годината до месец юни от органите на МВР са образувани общо 92 досъдебни производства за незаконно превеждане на хора през граница и за подпомагане на незаконно пребиваване в страната. За същия период по данни на прокуратурата,171 обвиняеми лица са предадени на съд, от които 132 са осъдени\", отчете вътрешният министър.", "date": " | 14:20 | 16 юни 2017 | ", "title": "Обещаните на полицаите по-високи заплати засега остават мираж"}
{"url": "http://www.mediapool.bg/donald-tramp-vtvardyava-pozitsiite-si-kam-kuba-news265340.html", "text": "Американският президент Доналд Тръмп възнамерява да втвърди политиката си в сферата на бизнеса и туризма спрямо Куба, съобщи \"Ройтерс\".\r\n\tТова е обявил представител от администрацията на Тръмп, запознат с подготвяния за това меморандум. Той засяга най-вече кубинските предприятия, свързани с въоръжените сили на карибската държава.\r\n\tВъв вторник държавният секретар на САЩ Рекс Тилърсън заяви пред Конгреса, че правителството ще преосмисли много от решенията на бившия президент Барак Обама спрямо Куба.\r\n\tДнес се очаква американският президент да посети Маями, щата Флорида, където многолюдната кубинска диаспора е враждебно настроена към властите в Куба.", "date": "08:49 | 16 юни 2017 | ", "title": "Доналд Тръмп втвърдява позициите си към Куба"}
{"url": "http://www.mediapool.bg/bulgaria-e-nai-evtinata-darzhava-v-es-a-daniya-nai-skapata-news265342.html", "text": "В България цените на алкохола, цигарите, облеклото и хотелите са най-ниски в целия Европейски съюз, а храната – в Полша и Румъния. Най-високи са цените на стоките и услугите в Дания, следвана от Ирландия, Люксембург и Швеция.  Това става ясно от публикуваните данни на Европейската статистическа служба – Евростат за 2016 г., съобщи НСИ.\r\n\tОт тях е видно, че равнищата на цените за потребителски стоки и услуги в ЕС варират почти три пъти между държавите с най-ниски и най-високи цени.\r\n\tНай-ниско е равнището на цените в България (48% от средното за ЕС), докато в Полша (53%) и Румъния (52%) е около половината от средното за ЕС.\r\n\tНай-високи са цените в Дания (139%), следвана от Ирландия (125%), Люксембург и Швеция (по 124%), Финландия и Обединеното кралство (по 121%).\r\n\t\n\n\r\n\t\r\n\tЦеновите равнища на стоките от групата на алкохолните напитки и тютюневите изделия показват значителни разлики - до три пъти за миналата година. Тези големи ценови различия се дължат основно на различните данъци на тези продукти в държавите от ЕС.\r\n\tНай-ниски са цените в България (56% от средното), следвана от Унгария (67%), Полша (68%) и Румъния (69%).\r\n\tНай-високите цени са наблюдавани в Ирландия (175%) и Обединеното кралство (162%), следвани на разстояние от трите северни членки на ЕС - Финландия, (135%), Швеция (128%) и Дания (122%).\r\n\t\r\n\tПовече от два пъти е разликата в цените при храните и безалкохолните  напитки между най-евтината и най-скъпата държава.\r\n\tЦеновите равнища са в диапазон от 62% от средното за ЕС равнище в Полша и Румъния до почти 150% от средното в Дания (148%), следвана от Швеция (126%), Австрия (123%), Люксембург (121%), Ирландия и Финландия (по 120%).\r\n\t\r\n\tЦените на услугите в групата на ресторантите и хотелите са повече от три пъти по-високи в Дания в сравнение с България. Равнищата са в границите от около 60% от средното за ЕС\r\n\tЦените в ресторантите и хотелите у нас са най-ниските в ЕС (44%), следвани от Румъния (53%) и Чехия. Най-скъпи са в Дания (150%) и в Швеция (144%).\r\n\t\r\n\tПо-малки са различията при цените на битовата техника, облеклата и автомобилите.\r\n\tПотребителската електроника е група от продукти, в която цените се различават най-малко между държавите в ЕС и варират от 86% от средното в Полша до 115% в Дания.\r\n\tОблеклата са друга група от продукти, показваща по-малки различия в цените между страните от ЕС. Най-евтини са дрехите в България (81% от средното) и най-високи - в Швеция  (136%).\r\n\tВ групата на транспортните превозни средства за лично ползване разликите между страните са от 78% в Чехия до 119% в Холандия, с изключение на Дания,която е със 146% от средното за ЕС ниво.", "date": "10:26 | 16 юни 2017 | ", "title": "България е най-евтината държава в ЕС, а Дания – най-скъпата"}
{"url": "http://www.mediapool.bg/putin-obvini-sasht-v-namesa-v-ruskite-izbori-news265344.html", "text": "САЩ са се намесвали в избори в Русия през 2000 г. и особено агресивно през 2012 г. Това заявява руският президент Владимир Путин в интервю за американския режисьор Оливър Стоун, предадоха агенциите. Последната, четвърта серия от поредицата на Стоун \"Интервюта с Путин\" (The Putin Interview) беше излъчена по канала  в четвъртък вечерта.\r\n\tПутин отказва да разкрие детайли за американската намеса в руските избори, но твърди че е говорил по този повод с предишния президент на САЩ Барак Обама и с държавния секретар Джон Кери.\r\n\tПризнанието на Путин идва след като САЩ започна разследване за руската намеса в президентските избори през 2016 г., които доведоха до избора на Доналд Тръмп. Новият американски президент уволни шефа на ФБР Джеймс Коми в началото на май, заради разследването. В четвъртък беше съобщено, че специалният прокурор Робърт Мълър, който беше натоварен с делото за руската намеса в американските избори, е започнал разследване срещу Тръмп за препятстване на правосъдието.\r\n\t\"Не сме се занимавали с никакви хакерски атаки. И трудно можем да си представим, че която и да било друга страна, включително такава като Русия, може сериозно някак си да повлияе на хода на предизборната кампания и нейните резултати (в САЩ - бел.ред.)\", казва Путин в интервюто пред Стоун.\r\n\tТой допълва, че хакерите така и не са открити, а срещу Москва не са предявени никакви улики. Според него историята с хакерските атаки отдавна се е превърнала в инструмент на политическата борба и опит за подкопаване на легитимността на президента.\n\n\r\n\t\"Нашето влияние върху изборите за президент на САЩ - това е лъжа. Това се прави сега по няколко причини. Да бъде подкопана легитимността на Тръмп, да бъдат създадени условия, влошаващи възможността за нормализиране на отношенията и просто да бъдат създадени условия, допълнителни инструменти за вътрешнополитическа борба. В този контекст руско-американските отношения са просто един инструмент на вътрешнополитическата борба в САЩ\", смята Путин.\r\n\tТой допълва, че победените на изборите демократи трябва да се извинят на избирателите, а не да раздуват руската заплаха.\r\n\t\"Тези хора, които се опитваха да манипулират общественото мнение, не трябваше да създават враг в лицето на Русия, а да се извинят на избирателите. Но те не го направиха\", казва Путин.\r\n\tСтоун задава въпроса дали САЩ са се намесили в изборите в Русия през 2012 г.\r\n\t\"И през 2000, и през 2012 г. - винаги го е имало. Но през 2012 г. бе особено агресивно. Няма да влизам в подробности\", отговаря Путин, като допълва, че за целта били използвани дипломатически служители.\r\n\t\"Американските партньори знаят за това, казвал съм го и на Джон Кери, и на Обама. Трудно ни бе дори да си представим, че дипломатически служители агресивно са се включили в предизборната кампания вътре в Русия. И събираха при себе си опозиционните сили, и ги финансираха, ходиха на всякакви опозиционни митинги. Дипломатическата служба трябва да се занимава с друго, дипломатическата служба трябва да изгражда междудържавните отношения\", казва руският президент.\r\n\tСпоред него неправителствените организации често биват финансирани от някакви \"почти държавни\" източници или от Държавния департамент. Това се случвало в цялото постсъветско пространство, в Източна Европа, Африка, Латинска Америка.\r\n\t\r\n\t\"Разбира се, ние симпатизирахме на Тръмп и го правим и сега, защото той публично заяви за готовността и желанието си да възстанови руско-американските отношения\", заявява Путин.\r\n\tПо думите му президентът на САЩ грамотно е изградил предизборната си кампания, която се основавала върху очакванията на народа, макар да е прекалявал по много въпроси.\r\n\tОливър Стоун отбелязва, че при Путин са се сменили четирима американски лидери - Бил Клинтън, Джордж Буш-младши, Барак Обама и Доналд Тръмп. Режисьорът пита какво се е променило.\r\n\t\"Почти нищо. Животът нанася корекции. Навсякъде, включително в САЩ, бюрокрацията е силна и всъщност тя управлява света\", казва Путин.Той добавя, че Русия е готова да дочака мига, в който Вашингтон ще бъде готов за диалог.\r\n\tНа въпрос за среща с Тръмп руският президент отговаря, че не смята да бърза.  Той посочва, че на американския лидер му предстои да изгражда отношения с партньорите, включително с институциите в САЩ - такива като Пентагона, Държавния департамент, с републиканците и демократите. Когато администрацията във Вашингтон бъде готова за практическа работа, от Москва веднага ще отговорят.\r\n\t\"Надявам се също, че ще успеем да намерим някакви точки, по които ще се разбираме. Трябва да започнем предметен диалог с американската страна и на равнище Държавен департамент, и на равнище спецслужби, и на равнище Съвет за национална сигурност. Само публични изявления не са достатъчни нито от наша, нито от американска страна. Ние искаме днес да чуем аргументи от американска страна. Искаме да бъдем чути\", заявява Путин.\r\n\tИ добавя мрачно шеговито, че \"винаги има надежда, докато не ни откарат с бели обувки на гробищата\".\r\n\t\r\n\tСтоун прожектирал пред Путин откъси от филма си за Едуард Сноудън, бившият сътрудник на американската Агенция за национална сигурност, който избяга в Москва. Той пита руския президент не се ли води в момента тайна война между Москва и Вашингтон в кибер пространството.\r\n\tВ отговор Путин цитира третия закон на Нютон, според който всяко действие ражда противодействие и характеризира като \"огромно стопанство\" разузнавателната общност в САЩ. По тази причина 600 милиарда долара, които Пентагонът харчи годишно, не е всичко, което отива за отбраната и сигурността.\r\n\tСъщевременно при изграждането на собствения си потенциал в киберпространството Русия трябвало да настига другите страни и отново да формулира за себе си принципите на сигурността.\r\n\t\r\n\tНа твърденията, че Путин е натрупал огромно състояние, руският президент отговаря, че няма такова голямо богатство, за каквото говорят. \"Ако имах тези сметки в Кипър, нали щяха да бъдат намерени\", заявава Путин.\r\n\tСтоун пита руския президент какви са плановете му за бъдещето и колко дълго смята да управлява страната си. Според Путин въпросът за лидера трябва да бъде решен от самата Русия и тя няма да се оправдава пред никого.\r\n\tАмериканският режисьор задава въпроса не вижда ли Путин опасност, че е на власт вече толкова години, а в случай на преизбиране през 2018 г. ще прекара на постовете президент и премиер общо 24 години.\r\n\t\"Въпросът има ли нужда Русия от когото и да било се решава от самата Русия. Що се отнася до смяната на властта, това безспорно трябва да го има и безспорно в този процес трябва да има сериозна конкуренция. Тази конкуренция трябва да се води между национално ориентирани хора\", смята Путин.\r\n\t\"В крайна сметка повтарям още веднъж - все пак гражданите на Русия вземат окончателното решение\", обобщава той.\r\n\t\"Сега не говорим за оцеляване. Имайки предвид всичко отрицателно - а вие говорихте и за имперското минало, и за съветското минало, което е било миналото, и всичко положително от миналото - Русия се е изграждала хиляда години. Има си свои традиции. Има собствена представа за справедливост. Има собствена представа за ефективността на властта. И въпросът съвсем не е някой да задържи съществуващата система на властта или самия себе си. Въпросът е в гарантирането на растежа на икономиката, нейните темпове, качеството на живот на гражданите, повишаването на отбранителната способност в нормален режим, а не в условията на някакви усложнения и кризи\", казва Путин.\r\n\tСтоун го пита дали е съгласен, че хората се променят, без самите те да го забелязват, ако прекалено дълго са на власт.\r\n\t\"Това наистина е много опасно състояние. Ако човек, намиращ се на власт, усеща, че е изгубил този нерв, той трябва да напусне поста си\", отговаря Путин.Той обаче не отговаря на въпроса дали ще се кандидатира догодина за държавен глава, защото интригата трябвало да остане.\r\n\tПутин е против прекаленото демонизиране на Сталин, както и против това да бъдат забравени ужасите на сталинизма. Бащата на народите бил сложна фигура, продукт на своята епоха. Демонизирането му бил един от начините за атака срещу СССР, а днес - срещу Русия. Други народи също имали подобни фигури, но ги боготворели. Такива били Кромуел за англичаните и Наполеон за французите.\r\n\tНа прощаване Путин пита Оливър Стоун дали някога са го били. Режисьорът признава, че се е случвало.\r\n\t\"Тогава няма да ви се наложи да свиквате. Защого ще си го получите\", казва му руският президент.", "date": "11:18 | 16 юни 2017 | ", "title": "Путин обвини САЩ в намеса в руските избори"}
{"url": "http://www.mediapool.bg/psihichno-bolna-e-zadarzhana-za-ubiystvoto-na-zhena-v-sofiya-news265348.html", "text": "32-годишна жена е задържана като основен заподозрян за убийството на 52-годишна жена в София, съобщиха от столичната полиция в петък.\r\n\tПрестъплението е извършено в кв. \"Хиподрума\", а сигнал за него е бил подаден около 4.00 часа сутринта.\r\n\tИзпратените на мястото полицаи са открили трупа на жертвата с порезни рани по лицето. Освен основната заподозряна по случая са задържани и няколко други лица.\r\n\t\"Потвърждаваме, че има такъв случай, но към момента се извършват процесуално следствени действия. Има задържани няколко лица. Сред тях най-вероятно е задържан и вероятният извършител\", заяви шефът на СДВР Ивайло Иванов пред Дарик радио.", "date": "12:40 | 16 юни 2017 | ", "title": "Психично болна е задържана за убийството на жена в София"}
{"url": "http://www.mediapool.bg/smyana-na-direktora-na-literaturniya-muzei-zaradi-parkirane-v-kashtata-na-yavorov-news265341.html", "text": "Националният литературен музей е с ново ръководство, съобщи .\r\n\tДосегашният директор Пламен Крайски е освободен заради паркиране на автомобила си в двора на къщата музей на Пейо Яворов в София. Това става ясно от обясненията на министъра на културата Боил Банов пред\r\n\tЗа изпълняващ длъжността директор до провеждането на конкурс е назначен Атанас Капралов, който е бил втори в конкурса за ръководител на културния институт миналата година.\r\n\tНа 14 юни Боил Банов направил предложение на Крайски за прекратяване на трудовото му правоотношение, като му предложил и обезщетение по Кодекса на труда. Отправеното предложение е било прието от директора на музея и договорът му е прекратен, се казва в съобщението на Министерството на културата.\r\n\tВ него е посочено, че причината за освобождаването на Крайски е, че Министерството на културата счита, че усилията, положени от директора на Националния литературен музей за управлението и развитието на културния институт, са \"незадоволителни и не са в унисон с политиката, провеждана от ведомството\".\n\n\r\n\tОт изявление на културния министър обаче става ясно, че основната причина за раздялата с Крайски е паркирането на личния му автомобил в двора, който е част от паметника къща-музей \"Пейо Яворов\".\r\n\t\"Не мога и не искам да работя с хора, които си паркират автомобила в един национален паметник, за да си спестят 2 лв. за паркиране в синя зона – каза Банов.– Този човек не може да оцени, че това е къщата на Яворов. Това е светиня, не може да си пльоснеш там колата!\r\n\tИскал съм му писмено обяснение поради каква причина си държи там личния автомобил. Отговаря, че му разрешил собственикът на къщата, а и защото нямало къде да паркира – този човек явно не съзнава какво е направил. Не може да си вкараш колата в паметника!\r\n\tНа някой тази причина може да му се стори формална, но за мен си е престъпление. Както една обикновена кола не може да спира на инвалидно място и предизвиква в обществото чувство на гняв за липсата на морал у някои хора, така е и в този случай – само че го намирам за десетки пъти по-неморално\", коментира Боил Банов пред \"Плодащ Славейков\".\r\n\tВ отговор отстраненият директор Пламен Крайски казва пред радио \"Дарик: \"Първо, къщата е частна. Второ, държа си колата там с разрешение на собствениците. Трето, Министерството на културата няма никакво отношение към този имот\".\r\n\tМеждувременно в някои медии тръгнаха коментари, че временният шеф на музея Атанас Капралов е писал песни за поп-фолка.\r\n\t\"Не мога да коментирам това, прочетох го. Аз познавам Наско Капралов като поет и като качествен и сериозен човек. Мисля, че той е с голямо уважение в своята гилдия\", коментира Банов пред радио \"Дарик\".\r\n\tСамият Капралов заявява, че откакто се помни, се занимава с литература. \"Автор съм на дузина книги. Участвам в десетки български и световни антологии, редактор съм на много сериозни четива\", заяви той.\r\n\tНа въпрос дали е писал песни за певицата Емилия, той отговори: \"Писал съм песни за \"Пирин фолк\" и \"Тракия фолк\". \"Но към днешна дата - искам да подчертая, за да няма спекулации, тъй като всяко нещо, което е написано тогава, се записва и невинаги това, което е написано от автора, се изпълнява от изпълнителя, тъй като тази дума не ставала, онова било поправено така, иначе. Много отдавна съм спрял да се занимавам с писане на текстове за песни, защото държа на името си и към днешна дата нямам нито един договор\", каза Капралов.\r\n\tТой е автор е на стихосбирките \"Нежен скитник\" (1990), \"Завръщане в слънцето\" (1996), \"Голота\" (2002), \"Дамгосан\" (2006), \"Жив и свободен\" (2012), на книжката за деца \"Цветно чудо\" (2008), на сборници със спомени за родния си град Димитровград, за поета Пеньо Пенев и др.\r\n\tНегови стихове са спирани през втората половина на 80-те години от тоталитарната цензура и разпространявани в ръкопис.\r\n\tУчаствал е в създаването на песни за театрални спектакли. По негови стихове хитове изпълняват Михаил Белчев, Ваня Костова, Васил Петров, Ивайло Гюров и др. Има текстове в учебни помагала за деца.  Негови творби са превеждани на френски, немски, руски, английски, румънски, турски и други езици.\r\n\tНосител е на националната литературна награда \"Димчо Дебелянов\" за 2008 г., на \"Златен пегас\" за 2012 г., на националните награди \"Валентин Найденов\" за 2013 г., \"Николай Искъров\" за 2015 г., на първа награда от националния поетичен конкурс \"Биньо Иванов\" за 2016 г.\r\n\tПоетесата Надежда Захариева, вдовица на лирика Дамян Дамянов, беше в екипа на културния министър Стефан Данаилов като негов заместник от квотата на ДПС през 2005 - 2009 г. Захариева също е автор на известни поп фолк хитове.", "date": "09:35 | 16 юни 2017 | ", "title": "Смяна на директора на Литературния музей заради паркиране в къщата на Яворов"}
{"url": "http://www.mediapool.bg/napadatelyat-ot-metroto-v-berlin-poiska-otvod-na-zasedatel-zaradi-antiimigrantski-komentari-news265343.html", "text": "Българинът Светослав Стойков, който през октомври м.г. нападна жена на метростанция в берлинския кв. \"Нойкьолн\", бе изправен пред криминалния съд в Моабит в сряда при голям медиен и обществен интерес.\r\n\tДелото обаче не можа да започне по същество с прочитане на обвиненията срещу него. Причината бе, че защитата на 28-годишния мъж от ромски произход поиска отвод на съдебна заседателка.\r\n\tАдвокатите на Стойков твърдят, че тя е предубедена, аргументирайки се с нейни онлайн коментари и писма до вестници, в които демонстрирала негативната си нагласа спрямо имигрантите, извършващи престъпления.\r\n\tСъдия Силвия Буш заяви, че ще се произнесе по искането преди следващото заседание по казуса, което е насрочено за другата седмица. Очаква се съдът да прочете присъдата си  по казуса на 6 юли, съобщи БНР.\r\n\tПострадалата при инцидента в берлиснкото метро не присъства на първото заседание по процеса, което се проведе в най-голямата зала на съда в Моабит заради големия интерес от медии и граждани. Тя е конституирана като частен обвинител по случая и затова бе представлявана от адвокат.\n\n\r\n\tПодсъдимият Стойков стоеше в стъклена клетка, в която бе допусната единствено преводачката му от турски език. В залата присъстваха и шестима негови роднини, но не и съпругата му. Попитани дали са свидетели по делото, те отрекоха, предаде БНР.\r\n\tНападението над младата жена бе извършено в края на октомври, но доби публичност едва, след като германските медии разпространиха кадри от охранителните камери в метростанцията. На тях се виждаше как група мъже вървят зад жена и изведнъж един от тях безпричинно я рита в гърба надолу по стълбите.\r\n\tПри падането потърпевшата пукна главата си и счупи едната си ръка, заради което Стойков бе обвинен за нанасяне на тежка телесна повреда. Освен това на българина бяха повдигнати и две обвинения в ексхибиционизъм.\r\n\tСтойков се укри във Франция веднага след нападението, но впоследствие бе задържан при завръщането си в Берлин през декември м.г. Оттогава той е в следствения арест. Според различни прогнози подсъдимият може да получи между 5 и 10 години затвор, ако съдът го признае за виновен.", "date": "10:44 | 16 юни 2017 | ", "title": "Нападателят от метрото в Берлин поиска отвод на заседател заради антиимигрантски коментари"}
{"url": "http://www.mediapool.bg/evrokomisiyata-zapochna-protsedura-sreshtu-bulgaria-zaradi-problemi-s-vets-ove-news265345.html", "text": "Европейската комисия е започнала пилотна процедура във връзка с нарушения при малките водноелектрически централи (ВЕЦ) по българските реки. Това съобщиха от българския офис на Световния фонд за дивата природа - WWF, позовавйки се на съобщение до организацията.\r\n\tСофия има срок от десет седмици да предостави информация на Брюксел, след което отговорите на българската страна ще бъдат анализирани. В случай че те са неудовлетворителни, Еврокомисията е възможно да открие наказателна процедура срещу страната.\r\n\t \r\n\tПилотната процедура е задействана след две отделни жалби, които са обединени от Брюксел. Едната е внесена от риболовен клуб \"Балканка\", Българско дружество за защита на птиците, Българско каяк общество и други. Другата е от WWF България, Сдружение за дива природа \"Балкани\" и рибарско сдружение \"Балканка\" – Благоевград.\r\n\t \r\n\tСпоред жалбоподателите липсата на адекватен контрол върху ВЕЦ нарушава три евродирективи – за стратегическата екологична оценка, за хабитатите, както и рамковата директива за водите.\r\n\t \r\n\tНарушенията са свързани с режима на издаване на разрешителни в противоречие с плановете за управление на речните басейни и екологичните оценки към тях, с липсата на контрол от страна на държавата и с факта, че не се оценява комулативният ефект – всяка централа се оценява сама за себе си, без да се отчита ефектът, който централите по една река оказват заедно върху екосистемата.\r\n\t \r\n\tУвреждането на реките има изключително негативно въздействие не само върху природата, но и върху местните общности и хората, чиито занимания или интереси са свързани с водата, например рибари и каякари.\r\n\t \r\n\tПримерите, залегнали в основата на жалбите, са събрани посредством платформата , целяща заснемането и описването на реалния ефект върху околната среда, оказван от съществуващите водноелектрически централи. Всеки гражданин е поканен да изпрати снимков и видеоматериал, който след преценка бива публикуван.\r\n\t \r\n\tWWF България вярва, че възобновяемите енергоизточници трябва да бъдат развивани и ползвани. Тяхното изграждане и експлоатиране обаче не бива да става за сметка на биологичното разнообразие или да уврежда по какъвто и да било начин природата. Нуждата ни от чиста енергия не бива да бъде противопоставяно на опазването на природата, е посочено в позицията на организацията.", "date": "11:58 | 16 юни 2017 | ", "title": "Eврокомисията започна процедура срещу България заради проблеми с ВЕЦ-ове"}
{"url": "http://www.mediapool.bg/solomon-pasi-mozhe-bi-edin-den-istoritsite-shte-govoryat-zlatniya-simeonov-vek-na-bulgaria-news265346.html", "text": "Симеон Сакскобургготски си извоюва трайно място в историята на страната. Може би един ден историците ще наричат тези години \"Златния Симеонов век на България“. Това заяви бившият външен министър в правителството на Сакскобургготски Соломон Паси в петък пред бТВ.\r\n\t\"Членството в НАТО и ЕС бяха подписани от правителството и лично от Симеон Сакскобургготски, а в рамките на неговия мандат страната успя да се пребори и да стане член на Съвета за сигурност на ООН, да стане председател на ОССЕ, да организира посещението на папа Йоан Павел II и да сложи делото за медиците в Либия на правилните основи, България създаде културен и дипломатически институт към Министерството на външните работи и откри маса посолства“, коментира той.\r\n\t\"Присъствал съм неведнъж на различни международни форуми и сбирки, на които европейските лидери наричаха Симеон \"Мистър Европа\". Тогава си дадохме сметка каква огромна роля има личността в развитието на една държава\", каза Паси.\r\n\t\"Разбира се, че членството ни в ЕС и НАТО не е въпрос на щракване с пръсти и три дена работа – много поколения българи дадоха много от себе си, но в огромна степен България беше приета НАТО и ЕС и заради личния авторитет, които имаше царят\", каза още Паси.\r\n\tСимеон Сакскобургготски навършва в петък 80 години и ще отбележи рождения си ден в двореца \"Врана, където  ще гостуват кралски фамилии от цяла Европа, бивши и настоящи представители на държавната и местна власт в България.\n\n\r\n\tПочти цялото семейство на Симеон Сакскобургготски ще е тук за юбилея. От САЩ вече пристигна сестрата на Симеон - Мария-Луиза. За тържеството ще дойдат също децата и внуците. Те не са се събирали тук от 10 години, когато беше честването на 70-ата годишнина на Симеон Сакскобургготски. Ще отсъства Тирсо –малкият син на княз Кубрат и княгиня Карла, който по това време има изпити. На 16 юни важен изпит има и техният среден син Лукас, който е студент по медицина.", "date": "12:53 | 16 юни 2017 | ", "title": "Соломон Паси: Може би един ден историците ще говорят \"Златния Симеонов век на България\""}
{"url": "http://www.mediapool.bg/dvama-varhovni-sadii-i-dvama-prokurori-sa-nominirani-ot-gerb-za-vss-news265349.html", "text": "ГЕРБ номинира за членове на Висшия съдебен съвет (ВСС) двама върховни съдии и двама прокурори. Имената се оповестяват по-малко от седмица преди изтичането на крайния срок за предложения - 21 юни.\r\n\tЗа съдийската колегия ГЕРБ издига заместник-председателя на Върховния административен съд и вече веднъж член на съвета Боян Магдалинчев. Другият издигнат съдия е Вероника Имова от Върховния касационен съд.\r\n\tЗа прокурорската колегия ГЕРБ предлага Гергана Мутафова – ръководител на районната прокуратура в Пловдив. Тя бе сред 12-те кандидати, издигнати от професионалната колегия на прокурорите, но се размина за малко с избора. Другата номинация на ГЕРБ за прокурорската колегия е Калина Чапкънова, административен ръководител на окръжната прокуратура в Бургас.\r\n\tПреди два дни депутатът от гражданска квота на партията Георги Марков номинира за член на ВСС юриста Мирослав Джеров.\r\n\tПо неофициална информация Марков не е съгласувал кандидатурата на Джеров и е твърде вероятно той да остане извън съвета, като не получи подкрепата на мнозинството от управляващите.\n\n\r\n\t“Въпреки всичко може и да влезе, в случай че партия \"Воля\" не получи място – това зависи от разговорите, които ще се водят\", обясниха от ГЕРБ.\r\n\tС официалните си 4 номинации партията на Борисов практически се придържа към неофициалната първоначална договорка за междупартийното разпределение на 11-те членове на ВСС, които трябва да бъдат излъчени от парламента в новия състав на ВСС. Очакванията бяха ГЕРБ да определи четирима, БСП, ДПС и \"Обединени патриоти\" по двама, а \"Воля\" – един.\r\n\tВъзможен е и вариант, при който ГЕРБ да получат 5 места, вкарвайки и Джеров, или коалиционният им партньор \"Обединени патриоти\" да получат три места за сметка на \"Воля\".\r\n\t \r\n\tБоян Магдалинчев е може би най-известният магистрат сред номинираните от ГЕРБ. Той е зам.-председател на Върховния административен съд (ВАС) от 2012 г. и бе предложен за поста от председателя на съда Георги Колев, след като съдия Венета Райковска напусна системата. Магдалинчев се забърка в скандал миналата година при разпределянето на делото за уволнението на следовател Петър Петров – Пепи Еврото. Тогава медиите разбраха, че Магдалинчев е определил съдебния състав в нарушение на вътрешните правила на ВАС. Като председател на Втора колегия във ВАС той пряко отговаря за случайното разпределение на делата.\r\n\t \r\n\tКогато избухна скандалът с делото на Пепи Еврото, съдия Диана Добрева обясни, че Магдалинчев умишлено не включва в съставите по важните дела съдии, които намира за неудобни. Тя каза, че така е станало с дело на \"Юлен\", с делото \"Ситнилски\" и с делото на Пепи Еврото. Магдалинчев бе хванат в нарушение само за последния случай и се размина без наказание.\r\n\t \r\n\tВероника Имова е наказателен съдия. В края на миналата година тя бе избрана за член на Комисията по атестирането и конкурсите във Висшия съдебен съвет. След последните промени в Закона за съдебната власт тази комисия вече се попълва от действащи съдии, а не от членове на ВСС. Доверие на Имова за тази задача бе гласувано от ВСС, а преди това и от Пленума на Върховния касационен съд.\r\n\t \r\n\tГергана Мутафова не успя да събере достатъчно подкрепа сред колегите си от прокурорската гилдия, за да стане член на ВСС, но вероятно ще успее да влезе в съвета от квотата на парламента, след като е издигната от ГЕРБ. Неофициално е известно, че тя се ползва с доверието на главния прокурор Сотир Цацаров. В хода на кампанията за избор на членове на ВСС от прокурорска квота Мутафова излезе с отявлено реформаторска концепция. Тя предложи въвеждане на санкции за прокурорите, ако съдът произнесе оправдателна присъда по зле изготвен обвинителен акт. Мутафова не спестява констатациите за \"изключително високите нива на корупция\" по върховете на властта. Пловдивската прокурорка предлага прекратяване на противоречивата кадрова и дисциплинарна практика на ВСС чрез създаване на унифицирани правила.\r\n\t \r\n\tПрокурор Калина Чапкънова на свой ред нашумя в публичното пространство, след като дълго време бе наблюдаващ прокурор по делото за атентата в Сарафово. После бе наблюдаващ прокурор по делото за престрелката в Слънчев бряг, където бе ранен Митьо Очите, а един от гардовете му бе убит.", "date": "12:48 | 16 юни 2017 | ", "title": "Двама върховни съдии и двама прокурори са номинирани от ГЕРБ за ВСС"}
{"url": "http://www.mediapool.bg/spetsialniyat-prokuror-razsledva-finansovi-sdelki-na-zetya-na-tramp-news265350.html", "text": "Специалният прокурор Робърт Мълър разследва финансови и бизнес сделки на зетя на американския президент Доналд Тръмп и негов съветник Джаред Къшнър в разследването за намеса на Русия в изборния процес през 2016 г., пише в. \"Вашингтон пост\", като се позовава на висши представители. \r\n\t \r\n\tСпоред вестника агенти на ФБР и федерални прокурори проучват финансови сделки и на други сътрудници на Тръмп, включително бившия му съветник по националната сигурност Майкъл Флин, бившия шеф на президентската кампания на Тръмп Пол Манафорт и Картър Пейдж, консултант по външнополитическите въпроси в кампанията.\r\n\t \r\n\tАдвокатът на Къшнър Джейми Горелик обясни в имейл, че е обичайна практика за специалния прокурор да проучва финансова документация в търсене на всичко, свързано с Русия. Преди известно време Къшнър изрази готовност да запознае Конгреса с онова, което знае по свързани с Русия въпроси и ще направи същото, ако бъде потърсен във връзка с всяко друго разследване, обясни адвокатът.\n\n\r\n\t \r\n\tЗетят на Тръмп се съгласи да обсъди руските си контакти със сенатската комисия по разузнаване, която извършва едно от няколко разследвания за евентуална руска намеса в американските президентски избори. Къшнър рядко говори публично за ролята си в Белия дом, но се превърна във важна фигура в правителството с все повече политически отговорности, включващи Канада и Мексико, Китай и мира в Близкия изток, припомня \"Вашингтон пост\".\r\n\t \r\n\tГоворителят на Мълър Питър Кар отказал коментар по статията във вестника, но отбелязал, че офисът на специалния прокурор е въвел строг контрол, за да не допусне неразрешено изнасяне на информация във връзка с разследването и ще се отнесе строго с всеки, който си позволи да пренебрегне изискванията.", "date": "13:01 | 16 юни 2017 | ", "title": "Специалният прокурор разследва финансови сделки на зетя на Тръмп"}
{"url": "http://www.mediapool.bg/otmenya-se-zabranata-za-polzvane-na-piteina-voda-v-shest-dimitrovgradski-sela-news265353.html", "text": "РЗИ-Хасково е издала предписание на ВиК - Димитровград, съгласно което се отменя забраната за ползване на вода за питейни нужди в шест села от общината, съобщи директорът на РЗИ-Хасково д-р Соня Димитрова, цитирана в петък от БТА.\r\n\tВ 11 населени места от общината на 17 май т. г. бе наложено ограничение за пиене и готвене на водата от мрежата заради наднормени съдържания на естествен уран и алфа активност.\r\n\tИзследванията от последните проби сочат, че в селата Крум, Горски извор, Черногорово, Воден, Скоболево и Крепост тези показатели вече са в норма, уточни д-р Димитрова. Остава обаче забраната за селата Ябълково, Сталево, Бордово, Върбица и Радиево, допълни тя.", "date": "13:23 | 16 юни 2017 | ", "title": "Отменя се забраната за ползване на питейна вода в шест димитровградски села"}
{"url": "http://www.mediapool.bg/sled-brekzita-evropeitsite-sa-stanali-znachitelno-po-blagosklonni-kam-es-news265354.html", "text": "Европейците вече имат много по-добро мнение за ЕС, отколкото преди година, когато Великобритания нанесе тежък удар на Евросъюза, гласувайки да го напусне, сочи проучване, оповестено вчера и цитирано от Ройтерс.\r\n\tПодкрепата за ЕС е нараснала с 18 процентни пункта както в Германия, така и във Франция, където за президент неотдавна бе избран центристът еврофил Еманюел Макрон, констатира базираният във Вашингтон изследователски център \"Пю\".\r\n\tДори британците сега се отнасят много по-благосклонно към Европейския съюз. 54 процента от тях имат позитивно мнение за него - ръст от 10 пункта за една година, а 40 процента го възприемат негативно. Ройтерс припомня, че на референдума през юни м.г. те гласуваха за Брекзит с 52 срещу 48 на сто.\r\n\tВ никоя от останалите девет страни, където е извършена анкетата, не е имало повече от 35 процента желаещи страната им да последва британския пример и да напусне съюза. Най-слаб ентусиазъм за ЕС е констатиран при италианците и гърците. Въпреки засилващите се търкания между техните националистически правителства и Брюксел, поляците и унгарците остават сред най-силните привърженици на ЕС.\r\n\t\"Европейският съюз драматично е подобрил имиджа си и публичното си одобрение на фона на неотдавнашния рязък спад\", сочат социолозите от \"Пю\", като отбелязват, че изминалото десетилетие се характеризира с цикъл от значителни амплитуди.\n\n\r\n\tПроучването е проведено в 10 от 28-те страни членки - шестте най големи в ЕС и четири от останалите 8 с най-голямо население. Не са изследвани обаче причините за тази смяна на настроенията.", "date": "13:32 | 16 юни 2017 | ", "title": "След Брекзита европейците са станали значително по-благосклонни към ЕС"}
{"url": "http://www.mediapool.bg/bulgaria-sas-sobstvena-kandidatura-za-sedalishte-na-ema-news265351.html", "text": "България обмисля подготовката на собствена кандидатура за седалище на Европейската агенция по лекарствата (ЕМА). Това е заявил министърът на здравеопазването Николай Петров по време на среща с министъра за социалното осигуряване в Министерството на здравеопазването и социалните грижи на Швеция Аника Шрандал, след като Шрандал е представила кандидатурата на Швеция за седалище на Европейската агенция по лекарствата. Това съобщиха в петък Министерството на здравеопазването.\r\n\tПрез април служебният премиер Огнян Герджиков заяви, че шансовете на България да стане седалище на ЕМА са малки, затова има идея да кандидатстваме за това заедно с Румъния.\r\n\tВ момента седалището на агенцията се намира във Великобритания, като след Брекзит се търси нов домакин на ЕМА. В момента различни държави кандидатстват за нов пристан както на европейския лекарствен регулатор, така и на други европейски структури.\r\n\tШрандал е изтъкнала предимствата на Стокхолм за седалище на агенцията от гледна точка на инфраструктура, логистика, научни изследвания.\r\n\tДвете страни са разговаряли и за позициите си по теми, свързани с днешния Съвет на министрите, приоритетите на Българското председателство на Съвета на ЕС, оценката на здравните технологии.", "date": "13:05 | 16 юни 2017 | ", "title": "България със собствена кандидатура за седалище на ЕМА"}
{"url": "http://www.mediapool.bg/spored-dve-prouchvaniya-partiyata-na-makron-shte-si-osiguri-ogromno-mnozinstvo-news265356.html", "text": "Партията на френския президент Еманюел Макрон \"Република, напред!\" се очаква да спечели огромно мнозинство на втория тур на парламентарните избори в неделя, според две социологически проучвания, предаде Ройтерс.\r\n\tРезултатите от анкетите на \"Опиниънуей\" и \"Харис интерактив\" сочат, че партията на Макрон и съюзникът й \"Демократично движение\" ще спечелят между 440 и 470 от общо 577 места в долната камара на парламента.\r\n\tКонсервативната партия \"Републиканците\" и нейните съюзници ще бъдат основната опозиционна група със 70-90 депутати, докато социалистите, които бяха на власт до миналия месец, ще получат едва 20-30 места.\r\n\tКрайнодесният \"Национален фронт\" ще спечели между едно и пет места в парламента, а крайнолявото движение \"Непокорна Франция\" - между 5 и 15, според анкетите, които прогнозират също по-ниска избирателна активност - 46 процента - в сравнение с първия тур.", "date": "13:43 | 16 юни 2017 | ", "title": "Според две проучвания партията на Макрон ще си осигури огромно мнозинство"}
{"url": "http://www.mediapool.bg/es-kazva-na-mei-plati-si-smetkite-i-se-drazh-dobre-ako-iskash-mek-brekzit-news265352.html", "text": "Тереза Мей трябва да се съгласи да изплати британските задължения към Европейския съюз и да прекрати заплахите си за оттегляне без законово споразумение, ако желае преговори за \"по-мек Брекзит\", за какъвто призовават някои от нейните съюзници, казват преговарящите от ЕС.\r\n\tАко наказаната на изборите премиерка и министърът за Брекзита Дейвид Дейвис възприемат по-мек тон, когато преговорите най-после започнат в Брюксел идната седмица, те могат да постигнат добри отстъпки, мислят някои. Седмица след като Мей изгуби парламентарното си мнозинство в избори, които тя сама свика с надеждата да засили позициите си в преговорите, някои нейни колеги консерватори искат тя да се фокусира повече върху ограничаването на щетите за бизнеса и по-малко върху съкращаването на имиграцията и другите отношения с ЕС, когато Великобритания напусне съюза през март 2019 г.\r\n\tДругите правителства в ЕС ще бъдат доволни да позволят на Великобритания да запази привилегията на свободна търговия, тъй като това би ограничило и удара срещу техните икономики, казаха високопоставени служители пред Ройтерс. Те обаче не са готови да смекчат условията и за министър-председателката ще бъде трудно да убеди партийните хардлайнери за Брекзита да ги приемат.\r\n\tДа се спекулира обаче сега за различните варианти на един бъдещ търговски договор - дали Брекзитът ще е \"мек\" или \"твърд\", означава да се слага каруцата пред коня, казват те.\r\n\tЛидерите на ЕС не дадоха на главния преговарящ Мишел Барние пълномощия за каквито и да са разговори за търговия, докато той не постигне рамкови споразумения по приоритетите на Брюксел, включително задълженията на Лондон. Барние призна тази седмица, че в Лондон са \"чувствителни\" към твърденията на ЕС, че през 2019 г. Великобритания може би ще дължи на Евросъюза около 60 млрд. евро, и добави, че изчистването на този проблем ще помогне за постигане на търговско споразумение. \"Бих желал много бързо да приключим с този въпрос и да намерим конкретни, прагматични и справедливи решения\" , каза той в понеделник. \"Нуждаем се от доверие, за да изградим бъдещите си отношения.\"\n\n\r\n\tЛидерите на ЕС, които ще се видят с Мей на среща на върха в четвъртък, са обезпокоени от нееднократните й заплахи за напускане \"без споразумение\", макар че повечето от тях, имайки предвид хаоса, който това би предизвикало, гледат на това като на блъф от предизборната кампания. Те са също раздразнени от отказа й ясно да потвърди, че Великобритания ще плати \"солената сметка\" (по думите на Брюксел). Някои британски министри дори казаха, че ЕС може да дължи пари на Лондон.\r\n\t\r\n\tАко Дейвис, който започва формалните преговори с Барние в понеделник, покаже , че британците са склонни да приемат позицията на ЕС за решаване на приоритетните въпроси през \"първата фаза\", то тогава търговските разговори могат да започнат към края на годината - според Барние трябва да се следва график \"стъпка по стъпка\", за да се ограничи рискът от разрушителен сценарий за \"никакво споразумение\".\r\n\tСпоред високопоставен служител от ЕС, сведущ по въпроса, преговори за \"мек Брекзит\" могат да бъдат \"продуктивни\" и да доведат до напредък през първите месеци, като британското отношение при обсъждането на финансовите проблеми \"ще бъде първият сериозен тест за преговорите\".\r\n\tИма различия и по другия приоритетен за Брюксел въпрос - гарантирането на правата на 3 млн. граждани на ЕС, живеещи във Великобритания, но според дипломати той не е толкова проблематичен.\r\n\tЛидерите приветстваха новия тон, идващ от Лондон, и говоренето за \"мек Брекзит\", предпоставки, които могат да бъдат не така деструктивни, както заплахите на Мей за пълно скъсване с общия пазар и с митническия съюз. Официални лица от поне няколко правителства виждат в това възможност за компромис по британската сметка. \"Ако те откажат да платят, няма да има споразумение, - каза пред Ройтерс високопоставен служител от една страна членка на ЕС, занимаващ се с Брекзита. - Когато обаче се обсъжда размера на сумата, тук ще има гъвкавост.\"\r\n\tВисокопоставен служител в Брюксел каза, че тази сума, сравнена с нетната годишна вноска на Лондон към ЕС от около 10 млрд. евро, все пак ще е \"нищожна\" с оглед на икономиката на страната, а също и че окончателната сума ще бъде определена не толкова от технически и юридически аргументи, колкото от яки политически пазарлъци.\r\n\t\r\n\tПостигането на значителен напредък по въпросите за бюджета и правата на гражданите, както и новата сухоземна граница между ЕС и Обединеното кралство в Ирландия, ще позволи на лидерите на ЕС да дадат на Барние към декември мандат да обсъжда евентуални бъдещи близки отношения, както и възможния след 2019 г. преходен период от няколко години , за да се облекчи процесът.\r\n\tБарние говори за желание да се разглеждат различни опции, но служители на ЕС подчертават също, че по-голям достъп до пазарите на ЕС ще означава и поемане на по-големи разходи, близки до тези за членство в ЕС. Те изразяват съмнения дали Великобритания може да намери политически консенсус по този въпрос. Останалите 27 страни, включително водещите - Германия и Франция, искат да разубедят други евентуални желаещи да последват британския пример и затова настояват, че споразумението за Брекзит трябва да дава по-малко преимущества, отколкото пълното членство.\r\n\t\"Всички опции са балансирани и са свързани със задължения\", каза служител на ЕС, занимаващ се с Брекзита. Той отбеляза, че Мей, изглежда, се е стремяла към широкообхватно споразумение за свободна търговия, като договореното миналата година с Канада, но добави, че някои от тези, призоваващи за \"мек\" Брекзит, имат предвид условията, договорени с Норвегия и Турция.\r\n\tНорвегия е в общия пазар, като в замяна приема свободната имиграция от ЕС, решенията на съдилищата на ЕС и бюджетни плащания. Турция има специален статут по отношение на митническия съюз, но трябва да следва Брюксел по отношение на търговската политика с другите глобални играчи.\r\n\tПроблем за Брюксел, ако започне преговори по такива модели, ще възникне, в случай че поддръжниците на Брекзита решат да ги блокират. Това ще повиши риска от фатално забавяне и от недостиг на време за постигане на каквото й да е споразумение. \"Може ли след 10 месеца да се окаже, че няма реално мнозинство за това? Тогава всичко изведнъж става много несигурно\", каза служителят.", "date": " | 13:06 | 16 юни 2017 | ", "title": "ЕС казва на Мей: Плати си сметките и се дръж добре, ако искаш \"мек Брекзит\""}
{"url": "http://www.mediapool.bg/figaro-ot-bulgaria-do-sarbiya-hilyadi-hora-ostavat-blokirani-pred-praga-na-es-news265357.html", "text": "От България до Сърбия хиляди хора остават блокирани пред прага на Европейския съюз, пише френският в. \"Фигаро\" в репортаж, посветен на мигрантите, след посещение в лагерите, където те пребивават транзитно с месеци, понякога при изключително лоши условия.\r\n\tПредпочитаният миграционен маршрут през Балканите вече е осеян с препятствия и опасности за мигрантите и бежанците, които пътуват сами или със семейството си. Още по-лошото е, че сега за повечето от тях той води до положение да са административно блокирани в пренаселени лагери. Макар да преминават транзитно през граничещите с Турция райони, мигрантите са принудени да чакат понякога месеци, за да получат разрешение за достъп в дадена територия, пише вестникът, цитиран от БТА.\r\n\tОт липсата на хигиена през суровия понякога климат до пренаселеността - животът в центровете за временно настаняване може да се окаже изключително изтощителен. Въпреки това десетки хиляди хора са принудени да живеят така, докато чакат положението им да се подобри. Някои са настанени в сгради, но много други живеят със семейството си в палатки или друг временен подслон.\r\n\tМакар рядко да се обръща внимание на това, тези мъже, жени и деца са дълбоко психически наранени - посттравматичен стрес, депресия, тревожност. При цялото бреме на своето и физически, и психически изтощаващо пътуване, мигрантите се сблъскват също с трудния живот в лагерите и с продължителна административна несигурност. Това се отнася и за десетките хиляди непридружени деца и непълнолетни, пристигащи пред прага на Европа годишно, допълва \"Фигаро\" и разказва за съмненията и разочарованията на тези хора.", "date": "13:43 | 16 юни 2017 | ", "title": "\"Фигаро\": От България до Сърбия хиляди хора остават блокирани пред прага на ЕС"}
{"url": "http://www.mediapool.bg/evrogrupata-se-sporazumya-za-dalga-na-gartsiya-i-za-poredniya-spasitelen-transh-news265355.html", "text": "Финансовите министри от Еврогрупата постигнаха на срещата си в Люксембург споразумение за гръцкия дълг, което позволява отпускането на следващия спасителен транш от свежи пари за Атина, предаде ДПА, цитирайки неназовани източници.\r\n\tТраншът възлиза на 8,5 млрд. евро, което е повече от 7-те милиарда, от които Гърция спешно се нуждае, за да плати вноските си по дълга през юли и да избегне фалит.\r\n\tПробивът идва, след като международните кредитори на страната бяха разделени по въпроса как да се процедира с третия спасителен пакет след гръцкия финансов крах преди 7 години.\r\n\tГърция е в процес на извършване на болезнени реформи, за да получава по-нататъшна спасителна помощ от европейските си кредитори, отбелязва ДПА.", "date": "13:34 | 16 юни 2017 | ", "title": "Еврогрупата се споразумя за дълга на Гърция и за поредния спасителен транш"}
{"url": "http://www.mediapool.bg/evrorazsledvaneto-na-amerikanskite-tets-u-nas-prodalzhava-news265373.html", "text": "Още не е приключило разследването на Европейската комисия за предполагаема държавна помощ, предоставена на двете т.нар. американски въглищни централи -  ТЕЦ \"Ей И Ес Гълъбово\" и ТЕЦ „КонтурГлобал Марица Изток 3“, чрез подписаните от държавната НЕК 15-годишни договори за гарантирано изкупуване на тока на по-високи цени. Това заяви министърът на енергетиката Теменужка Петкова в отговор на парламентарен въпрос в петък.\r\n\tВсъщност едно от сигурните прегрешения на държавата по този казус е, че не е уведомила официално Брюксел за наличието на дългосрочните преференции още при влизането си в Европейския съюз, призна тя.\r\n\tПроцедурата беше открита от Европейската комисия след жалба на българския енергиен регулатор през 2013 г. и очакванията на предишното правителство на ГЕРБ бяха до края на 2016 г. да има решение на Брюксел, което да позволи намаляване на цената на тока от двете централи. Това обаче не се случи и от думите на Петкова сега става ясно, че през януари 2017 г. разговорите по темата с главна дирекция \"Конкуренция\" на ЕК са продължили и се очаква да има още срещи по темата.\r\n\tПеткова посочи, че в дискусията са се включили и избрани в края на декември 2016 г. от Министерството на финансите две международни адвокатски кантори, които да предоставят съвети на държавата по международно инвестиционно право и правото на ЕС във връзка с преуреждане на отношенията с двете американски компании по дългосрочните договори.\r\n\tАктовете по приключване на процедурата предстоят на оповестяване, добави Петкова.\r\n\tТя също така коментира, че отношенията с двамата чужди инвеститора са усложнени от сключени преди 10-12 години допълнителни споразумения по договорите, включващи условия, свързани с предоставяне на гаранции от страна на държавата, с учредяване на особен залог върху вземанията. Всички тези действия допълнително утежняват ситуацията към настоящия момент, каза Петкова. За особените залози съобщи през март 2013 г. тогавашният министър на икономиката, енергетиката и туризма Делян Добрев. Договорите дори бяха , но типично за нейната дейност не бе оповестено нищо за това извършена ли е и как е приключила проверката.\r\n\t\"Но трябва да бъде ясно и нещо друго - двете американски централи представляват основна базова мощност за българската енергийна система. Без тях тя няма как да функционира нормално, особено през зимата“, каза още министър Петкова.\r\n\tТя обърна внимание, че когато се говори за прекратяване на дългосрочните договори с \"Ей И Ес\" и \"КонтурГлобал\" трябва да се има предвид, че по тях има неустойка, която възлиза общо на 3 млрд. лв.\r\n\tПеткова заяви още, че сключените с двете компании договори са \"перфектни“, като по принцип не позволяват промяна на цената на тока и договореното намаляване на тарифите за разполагаемост през 2015 г. е пробив.\r\n\tЕнергийният министър коментира в отговор на друг парламентарен въпрос, че ведомството й работи активно и съдейства за разработването на единна позиция по искането за отлагане на приетите от Брюксел повишени изисквания за пречистването на въздуха то големите горивни инсталации. Новите еконорми трябва да влязат в сила от 2021 г. и ако българските въглищни централи не са ги постигнали трябва да спрат работа.\r\n\tНезависимо от по-строгите изисквания на Брюксел за пречистването на серен двуокис, азотни оксиди и живак, съществуващите централи ще могат да се възползват от предвидената възможност за дерогация, която ще им позволи да спазват по-либерални норми, каза Петкова.\r\n\tДали централите ще получат отлагателен срок и колко ще е той ще зависи от Изпълнителната агенция по опазване на околната среда към екологичното министерство, която ще се произнася по отделните казуси.\r\n\t\"Най-важната ни задача е как да получим дерогация за максимално дълъг период от време. Имаме запаси от въглища, имаме изградените мощности и сме категорични, че трябва да мобилизираме целия си потенциал като държава, за да защитим националната си позиция“, каза Теменужка Петкова. Изключение от правилата може да се позволи, ако оценката за всяка централа покаже, че постигането на новите емисионни нива би довело до разходи, които са несъразмерно високи в сравнение с ползите за околната среда, обясни министърът.\r\n\tТака или иначе твърде вероятно е в далечното бъдеще да се стигне до затваряне на въглищни централи, призна тя и посочи, че решаването на този проблем ще се интегрира в бъдещата енергийна стратегия на страната, която ще е до 2030 г. с хоризонт 2050 г. Петкова за пореден път посочи, че е от изключителна важност всички партия да подкрепят и прилагат бъдещия документ.\r\n\tС приемането му ще стане ясно и с какви мощности България ще замести въглищните централи, стана ясно от отговора на министъра.\r\n\tОчакванията на бранша са извеждането на старите ТЕЦ от експлоатация с мотива, че е не е рентабилно да се инвестира в нови очистващи технологии, да се използва като аргумент за възобновяването на проекта за строеж на АЕЦ \"Белене\".", "date": "15:02 | 16 юни 2017 | ", "title": "Евроразследването на американските ТЕЦ у нас продължава"}
{"url": "http://www.mediapool.bg/belgiyskiyat-parlament-ne-prie-zadarzhane-na-teroristi-do-72-chasa-bez-reshenie-na-sadiya-news265358.html", "text": "Федералният парламент на Белгия отхвърли предложението на правителството за удължаване на срока на първоначално задържане на уличени в тероризъм до 72 часа без решение на съдия, съобщиха местни медии, цитирани от БТА.\r\n\tИзменението на действащия от 1832 г. закон изискваше и промяна на конституцията.\r\n\tУдължаването на срока за първоначално задържане бе сред мерките, набелязани от правителството за борба с тероризма след миналогодишните атентати в Брюксел.\r\n\tПарламентът отхвърли и предложението на опозиционната партия на социалистите франкофони за удължаване на срока на първоначално задържане за всички заподозрени престъпници до 48 часа без съдебно решение.\r\n\tОтбелязва се, че Белгия е една от малкото държави в ЕС, където срокът на първоначално задържане все още е само 24 часа. Причината правителството да поиска промяна е, че в случаите на тероризъм често е необходимо съгласуване с властите в друга държава, както и осигуряването на адвокат на задържания още от първия разпит. Често 24 часа са недостатъчни тези условия да бъдат изпълнени. В допълнение разследванията за тероризъм са свързани с множество заподозрени и едно денонощие е кратък срок за добиване на обща представа за действията им.\n\n\r\n\tПо тази причина съществуват опасения, че 24 часа след задържането на заподозрените може да се стигне до тяхното освобождаване и те да извършат атентат. Едновременно с това съдиите, заради претовареността си в подобна обстановка, може да се презастраховат и да оставят в ареста невинни хора.\r\n\tСтановището на депутатите, гласували против, е, че срокът на първоначално задържане е свързан с основните човешки права. Според тях въвеждането на отделен режим за уличените в тероризъм би довел до отмяна по-нататък на произнесените присъди.", "date": "13:44 | 16 юни 2017 | ", "title": "Белгийският парламент не прие задържане на терористи до 72 часа без решение на съдия"}
{"url": "http://www.mediapool.bg/tasko-ermenkov-kam-temenuzhka-petkova-energetikata-ne-e-restorant-news265374.html", "text": "\"Енергетиката, както много пъти съм казвал, не е ресторант за бързо хранене, където влизаш импулсивно, поръчваш си нещо и бързо го получаваш“, заяви депутатът от БСП Таско Ерменков в петък по време на парламентарния контрол към енергийния министър Теменужка Петкова, която обясняваше как ще се иска отлагане на новите еконорми на ЕК за въглищните централи.\r\n\t\"Днес, като страна, сме изправени пред огромното предизвикателство - да гарантираме не само електроенергийната сигурност на България, а въобще за гарантиране сигурността на енергийните доставки, в това число газови и нефтени\", каза Ерменков.\r\n\t\"Тези ограничения на практика означават закриване на ТЕЦ-овете в България и удар по над 10 000 работещи в този сектор“, заяви той и допълни, че  ако не бъдат предприети правилните действия, следващите поколения няма да простят това. \"Защото енергетиката, както много пъти съм казвал, не е ресторант за бързо хранене, където влизаш импулсивно, поръчваш си нещо и бързо го получаваш. Енергетиката е силно инерционна система и решенията и действията, които се предприемат днес, имат своите резултати и последствия след десетилетия\", каза Ерменков.\r\n\tСпоред него националният интерес не трябва да се загърбва, защото утре България няма да има базови мощности.\r\n\t\"България ще се превърне в газовия апандисит на Европа, който лесно и безболезнено може да бъде и отрязан“, допълни народният представител.\r\n\tЕрменков обясни, че темата със запазването на въглищните мощности надхвърля едно парламентарно питане и затова официално внася предложение за разисквания, заедно с проект за решение на проблема, зад което може да се обединят партиите.", "date": "15:13 | 16 юни 2017 | ", "title": "Таско Ерменков към Теменужка Петкова: Енергетиката не е ресторант"}
{"url": "http://www.mediapool.bg/erdogan-razkritikuva-sasht-zaradi-obvineniya-sreshtu-negovi-ohraniteli-news265375.html", "text": "Турският президент Реджеп Тайип Ердоган остро разкритикува САЩ заради решението на американските власти да повдигнат задочни обвинения срещу 12-има от охранителите му, участвали в побой над прокюрдски демонстранти, протестиращи срещу него във Вашингтон.\r\n\tИнцидентът стана на 16 май по време на посещение на Ердоган в американската столица, когато протестиращите скандираха срещу него пред резиденцията на турския посланик. Протестът бе разпръснат със сила от гардовете на турския държавен глава, като полицията не успя да направи почти нищо, за да спре побоя. При мелето пострадаха деветима души.\r\n\t\"Ние ще се борим политически и юридически с това решение. Що за закон е това? Ако те (охранителите – бел.ред.) не са там, за да ме охраняват, защо изобщо да ги водя с мен в САЩ\", заяви Ердоган в Анкара.\r\n\tТой обвини американската полиция, че не е направила нищо срещу \"терористите\", които протестирали против него. По-късно турското външно министерство нарече решението на американските власти \"грешно, базирано на предубеждения и лишено от правно основание\" и повика посланика на САЩ в Анкара Джон Бас за обяснение.\r\n\tС повдигането на обвинения срещу част от охраната на Ердоган САЩ изпратиха сигнал, че \"не толерират лица, които използват тактики на сплашване и насилие, за да потиснат свободата на словото и легитимното изразяване на политически възгледи\", каза в изявление държавният секретар Рекс Тилърсън.\r\n\tОхранителите се намират върнаха в Турция заедно с президента и заради това могат да бъдат арестувани само ако отново посетят САЩ. От Държавния департамент не коментираха дали ще поискат екстрадицията им.\r\n\tСпоред американската прокуратура обвинените по случая са общо 18, като сред тях двама канадци и четирима американци. Охранителите на Ердоган се върнаха в Турция заедно с президента, поради което те може да бъдат арестувани само, ако отново посетят САЩ.\r\n\tПо време на безредиците полицията във Вашингтон задържа двама от гардовете на турския президент, но впоследствие ги освободи. Полицията е установила самоличностите на 34-ма от 42-ма души, участвали в сблъсъците. Очаква се в скоро време те да бъдат арестувани, предаде БТА.", "date": "15:23 | 16 юни 2017 | ", "title": "Ердоган разкритикува САЩ заради обвинения срещу негови охранители"}
{"url": "http://www.mediapool.bg/po-profesiyata-prilozhen-programist-shte-obuchavat-23-uchilishta-news265376.html", "text": "Двадесет и три професионални гимназии в София и страната са заявили държавен план-прием за учебната 2017 - 2018 година по новата професия \"Приложен програмист\". Това каза съобщи координаторът на публично-частното партньорство между ИТ индустрията и Министерството на образованието и науката (МОН) д-р Анна-Мари Виламовска.\r\n\tОбучението по професията \"Приложен програмист\" се осъществява на базата на споразумение между МОН и четирите асоциации в ИТ сектора - Сдружение \"Българска асоциация на софтуерните компании - БАСКОМ\", Сдружение \"Българска асоциация по информационни технологии - БАИТ\", Фондация \"Клъстер информационни и комуникационни технологии\" (ИКТ Клъстер) и Сдружение \"Българска аутсорсинг асоциация\", съобщи БТА.\r\n\tВ края на миналата година те се договориха за стратегическо партньорство в процеса на обучение и образование на учениците за придобиване на съвременно софтуерно образование, съответстващи на потребностите на българската икономика и на бързо развиващата се ИТ индустрия в страната.\r\n\tПрофесията \"Приложен програмист\" беше включена в списъка на професиите за професионално образование и обучение през 2016 г. Във всяка от 23-те професионални гимназии ще бъдат разкрити една или две паралелки с профил \"Приложен програмист\". Програмата е петгодишна (от 8-и до 12-ти клас) и целта й е да подготвя софтуерни специалисти на много високо професионално ниво, посочи Виламовска.\r\n\tМинимум 1600 часа ще са практика в компании от ИТ-сектора, ще се провеждат в реална работна среда и учениците ще работят по разрешаването на реални казуси, поясни експертът.\n\n\r\n\tОбучението залага на фундаментална подготовка на младите хора с желание за кариера в сферата на софтуерната индустрия, която да ги направи конкурентни не само на българския, но и на глобалния пазар на таланти, обясни Виламовска.\r\n\tПо думите й в следващите десет години се очаква да продължи дефицитът на софтуерни специалисти, като в европейски мащаб по последни данни тази година има недостиг от над 350 000 софтуерни разработчици, с очакване той да достигне 500 000 през 2020 г . Ето защо обучението по професията \"Приложен програмист\" цели да подготвя учениците за успешна кариера с хоризонт поне 10 години напред, каза Виламовска.\r\n\tУчителите, които ще преподават по програмата \"Приложен програмист\" също ще преминат обучение, което ще се състои през лятото, преди началото на всяка учебна година. Образователното съдържание на предметите за специализирана подготовка се разработва съвместно от ИТ индустрията и МОН, както и изпитните и учебни материали, които ще бъдат използвани в новата професия. Учениците по програмата ще завършват с трета професионална квалификационна степен, в допълнение на държавните зрелостни изпити, уточни Виламовска.\r\n\tКандидатстването за обучение след седми клас за учебната 2017/2018 година е от 16 до 23 юни. Тази година документи се подават онлайн или на хартиен носител в съответното училище. Виламовска апелира към родителите на деца с желание да се развиват в сферата на софтуерните науки да се запознаят с новата професия \"Приложен програмист\" и да кандидатстват за съответните гимназии, които ще разкрият паралелки по програмата.\r\n\tГимназиите, в които учениците ще усвояват новата професия Приложен програмист, са: , Професионална гимназия по електротехника и електроника \"Константин Фотинов\"; , Професионална гимназия по електротехника; Враца, Професионална техническа гимназия \"Н. Й. Вапцаров\"; , Професионална техническа гимназия \"Д-р Никола Василиади\"; , Професионална гимназия по техника и електротехника \"Христо Ботев\"; Пазарджик, Профилирана математическа гимназия \"Константин Величков\"; Плевен, Професионална гимназия по електроника и химични технологии \"Проф. Асен Златаров\"; , Професионална гимназия по електротехника и електроника; Пловдив, Професионална гимназия по механотехника \"Проф. Цветан Лазаров\";  Професионална гимназия \"Ген. Владимир Заимов\"; , Професионална гимназия по електротехника и електроника \"Апостол Арнаудов\"; , Професионална гимназия по електротехника и електроника \"Мария Кюри\"; Мадан, Професионална гимназия \"Васил Димитров\"; , Професионална гимназия по техника и технологии \"Христо Ботев\"; , Софийска професионална гимназия по електроника \"Джон Атанасов\";  Професионална гимназия по аудио-, видео- и телекомуникация \"A. С. Попов\"; София, Професионална гимназия по телекомуникации; , Средно училище \"Любен Каравелов\"; , Професионална гимназия \"Велизар Пеев\"; , Професионална техническа гимназия \"Никола Вапцаров\"; , Професионална гимназия по електроника \"Джон Атанасов\"; , Професионална гимназия по механоелектротехника \"Стойчо и Кица Марчеви\"; , Професионална гимназия по механотехника, електроника, телекомуникации и транспорт \"Христо Ботев\".\r\n\tОт ноември тази година ще започне и тригодишно обучение (от 10-и до 12-и клас) по национална програма \"Обучение за ИТ кариера\". Тя е насочена към ученици с интерес към програмирането от всички училища. Гимназиите, които ще работят по тази програма, ще организират часове за извънкласна дейност. Ще има възможност и за дистанционно обучение, обясни Виламовска. Тя уточни, че и по тази програма също ще има практическо обучение.", "date": "15:31 | 16 юни 2017 | ", "title": "По професията \"приложен програмист\" ще обучават 23 училища"}
{"url": "http://www.mediapool.bg/uiz-ear-puska-dve-novi-linii-i-oshte-22-poleta-sedmichno-ot-sofiya-news265377.html", "text": "Ниско тарифната авиокомпания \"Уиз Еър\" (Wizz Air) пуска два нови полета от София и увеличава седмичните си полети с още 22 по осем от най-натоварените си дестинации. Това съобщи Oуен Джонс, корпоративен директор на \"Уиз Еър\".\r\n\tНовите линии са до Лисабон и Ница и тръгват в края на март 2018. До Ривиерата полетите ще са понеделник и петък, а цената на еднопосочен билет е 25 евро. До португалската столица полетите ще бъдат вторник и неделя, а цената е 30 евро.\r\n\tСъщо от март догодина ще се увеличат честотите на полетите от София до Барселона, Брюксел Шарлероа, Копенхаген, Айндховен, Рим Фиумичино, Ларнака, Лондон Лутън и Тел Авив с до четири допълнителни полета седмично.\r\n\t\"Нашите лоялни български клиенти искат да имат все повече и повече възможности да пътуват на най-ниските цени по маршрутите от България и това е, което им даваме с новите вълнуващи дестинации и с по-голям брой полети, като в същото време, докарваме повече посетители в страната, стимулирайки туризма, хотелиерството и други сектори\", коментира Оуен Джоунс.\r\n\tУнгарският ниско тарифен превозвач стъпи на българския пазар през септември 2005. Днес компанията е пазарен лидер с над 7.5 милиона пътници от и до София, разширявайки постоянно мрежата си.\n\n\r\n\t\"Уиз Еър\" разполага със седем самолета, включително три последен модел Airbus A321, базирани в София и има 250 служители ориентирани към клиента.\r\n\tПрез първите пет месеца на годината са превозени 786 000 пътници до и от София, което е ръст от 37% спрямо същия период на миналата година.\r\n\tКъм седмия, базиран в София самолет, превозвачът ще добави през юли Airbus A320 във Варна и ще открие 36 преки работни места със старта на пет нови линии от летище \"Варна\".\r\n\t\"Уиз Еър\" предлага и полети от Бургас.\r\n\tЗа тази годината компанията пуска над 2.5 милиона места за продажба по българските маршрути, което е ръст от 39 на сто спрямо 2016 г.\r\n\tС разширената си мрежа авиокомпанията през тази година подкрепя повече от 1300 непреки работни места в свързаните индустрии.\r\n\t\"Уиз Еър\" предлага общо 44 линии, включително вътрешна връзка между София и Варна, от три български летища – София, Варна и Бургас.\r\n\t\"Уиз Еър\" e най-голямата нискотарифна авиокомпания в Централна и Източна Европа, която оперира с флот от 82 самолета Airbus A320 и A321 и предлага над 500 линии от 28 бази, свързващи 141 дестинации в 42 държави. В компанията работят 3300 авиационни професионалисти. Листвана е на Лондонската борса. За 2016 г. превозените пътници от \"Уиз еър\" са 23 милиона.", "date": "15:39 | 16 юни 2017 | ", "title": "\"Уиз еър\" пуска две нови линии и още 22 полета седмично от София"}
{"url": "http://www.mediapool.bg/broyat-na-zaginalite-pri-pozhara-v-london-dostigna-30-news265378.html", "text": "Броят на загиналите при пожара в жилищна сграда в Лондон в сряда достигна 30, предадоха Ройтерс и ДПА, като се позоваха на високопоставен представител на полицията в британската столица.\r\n\tПредишните данни бяха за 17 жертви.\r\n\tСтюарт Кънди от лондонската полиция съобщи днес, че до момента е потвърдена смъртта на 30 човека, като предупреди, че се очаква броят на жертвите да продължи да се увеличава. В болница остават 24 души, 12 от които са в критично състояние.\r\n\tПри разследването на пожара ще бъде проверено дали са били извършени престъпления, обърна внимание Кънди.\r\n\tБританският премиер Тереза Мей разговаря днес с оцелели от пожара.\n\n\r\n\tМей посети болницата на лондонския квартал Кенсингтън и Челси, където стана трагедията. В това здравно заведение са лекувани осем човека, трима от които са в критично състояние.\r\n\tВъзможно е посещението да е в отговор на гнева на местни жители, тъй като Мей отиде на мястото на трагедията, но не се срещна с живеещи в опожарения блок, отбелязва АП.\r\n\tЧленове на нейната Консервативна партия я призоваха да покаже по-голяма загриженост за пострадалите и оцелелите.\r\n\tПо-късно британският премиер ще председателства заседание, на което ще бъдат обсъдени мерки за подпомагане на засегнатите от пожара. /НС/", "date": "15:44 | 16 юни 2017 | ", "title": "Броят на загиналите при пожара в Лондон достигна 30"}
{"url": "http://www.mediapool.bg/merkel-e-obezpokoena-ot-novite-amerikanski-sanktsii-sreshtu-rusiya-news265379.html", "text": "Германската канцлерка Ангела Меркел е обезпокоена, че предложените нови санкции на САЩ срещу Русия могат да доведат до глоби за европейски компании, каза днес говорителят на нейното правителство, цитиран от Ройтерс.\r\n\tГоворителят Щефен Зайберт нарече пред репортери в Берлин одобрените от Сената на САЩ вчера санкции срещу Русия \"странни\" и \"особени\" и каза, че Меркел споделя опасенията, изразени от германския външен министър Зигмар Габриел и австрийския канцлер Кристиан Керн в съвместно изявление вчера.\r\n\tСпоред Зайферт американските санкции, които имат за цел да накажат Русия за намесата й в изборите в САЩ, могат да доведат до глоби срещу европейски компании. \"Ние по принцип отхвърляме санкции с екстериториален ефект, което значи с ефект върху трети страни\", подчерта говорителят на Меркел.\r\n\tИзключително негативно отношение към новите санкции, гласувани от Сената на САЩ, изрази днес и говорителят на Кремъл Дмитрий Песков, цитиран от Ройтерс.\r\n\tВ изявление в Москва днес той изрази мнение, че тези санкции могат да навредят на други страни, принудени да се съобразяват с тях.\n\n\r\n\tФранция също призова САЩ \"да съблюдават нужната координация\" с европейските си партньори, след като Сенатът на САЩ прие законопроект за нови американски санкции срещу Русия, някои точки от които може да се отразят на европейски фирми, предаде Франс прес.\r\n\t \r\n\t\"От няколко години подчертаваме пред САЩ какви трудности пораждат екстериториалните нормативни актове\", заяви говорител на френското външно министерство.\r\n\t \r\n\t\"По въпроси, свързани със сигурността и европейската индустриална политика, бихме желали САЩ да съблюдават нужната координация, по-специално в рамките на Г-7\", добави говорителят.", "date": "15:45 | 16 юни 2017 | ", "title": "Меркел е обезпокоена от новите американски санкции срещу Русия"}
{"url": "http://www.mediapool.bg/shvedskite-spetssluzhbi-otchitat-ryazak-rast-na-ekstremistite-news265380.html", "text": "Броят на хората с екстремистки възгледи в Швеция е достигнал няколко хиляди, и това са главно хора, симпатизиращи на радикалния ислям, съобщи днес Шведската служба за сигурност (САПО), цитирана от Асошиейтед прес.\r\n\t\"Никога не сме виждали нещо подобно\", каза шефът на САПО Андерс Торнберг, като посочи, че пропагандата на групировката \"Ислямска държава\" е ключов фактор за този ръст.\r\n\tСамо преди няколко години екстремистите в Швеция са били няколко стотици.\r\n\t\"Изправени сме пред историческо предизвикателство от разширяването на екстремистката среда\", подчерта той.\r\n\tСАПО получава по 6000 разузнавателни донесения за дейността на екстремистите всеки месец, което е три пъти повече, отколкото преди две години, посочи Торнберг.\n\n\r\n\tНивото на терористична заплаха в Швеция остава на степен три по 5-степенната скала, припомня Ройтерс. На 7 април шофьор на откраднат камион връхлетя върху пешеходци в центъра на Стокхолм, като уби 5-има и рани 14.", "date": "15:46 | 16 юни 2017 | ", "title": "Шведските спецслужби отчитат рязък ръст на екстремистите"}
{"url": "http://www.mediapool.bg/mazh-s-nozh-be-arestuvan-krai-britanskiya-parlament-news265381.html", "text": "Британската полиция задържа край парламента в Лондон мъж, въоръжен с нож, след като той се затичал с викове към сградата, съобщи Ройтерс.\r\n\tСпоред сайта на вестник \"Дейли мирър\" на мястото на инцидента светкавично пристигнали въоръжени полицаи и се хвърлили към входа \"Свети Стивън\" на Уестминстърския дворец, както е известна парламентарната сграда. Веднага след това входът бил затворен.\r\n\tДруги свидетели, цитирани от Ройтерс, видели как задържаният бил проснат на земята с насочено оръжие към него.\r\n\tТова е същият вход, край който преди по-малко от три месеца въоръжен екстремист уби полицай, отбелязва Ройтерс.\r\n\tРепортер на агенцията видял на местопроизшествието няколко полицейски коли. В една от тях бил натикан арестуваният, който бил на възраст между 30 и 40 г. Няма съобщения за пострадали.\n\n\r\n\tДвижението около сградата след инцидента било нормално и полицаите продължили да патрулират в очертания за целта периметър.", "date": "15:47 | 16 юни 2017 | ", "title": "Мъж с нож бе арестуван край британския парламент"}
{"url": "http://www.mediapool.bg/startap-planira-do-2030-g-pone-25-ot-sgradite-v-dubai-da-sa-postroeni-chrez-3d-printirashti-roboti-news265382.html", "text": "Започнало като технология, запълваща определена пазарна ниша, 3D-принтирането съществува отдавна. Отдавна се говори също, до голяма степен теоретично, как технологията може да промени строителния сектор. Сега обаче, благодарение на младите предприемачи Крис Келси и Фернандо де лос Риос, можем да очакваме да видим 3D-принтиращи роботи вместо стотици зидари по строителните площадки в Дубай и по целия свят.\r\n\tДвамата предриемачи, чиято централа е в Силициевата долина, обединяват сили с дубайското правителство, което определи целта до 2030 година 25 % от сградите в страната да бъдат издигнати чрез 3D принтиране.\r\n\t\"Сега е невероятно вълнуващо време да се занимаваш с тази технология, тъй като тя е многообещаваща от гледна точка на ефективност и възможности\", казва Келси, който е главен изпълнителен директор и съосновател на Cazza - технология за строителство чрез 3D-принтиране, представена през 2016 година.\r\n\t планира да развие мащабно строителство в Дубай, използвайки 3D-принтиращи роботи - огромни, подвижни съоръжения, приличащи на кранове.\r\n\t\"Нашата технология ще промени строителния сектор, тъй като можем значително да намалим разходите за труд и материали, както и времето (за строителството - бел. прев.)\", посочва предприемачът.\n\n\r\n\tCazza посочва, че нейните 3D-принтиращи роботи вече могат да строят ниски сгради, а технологията за изграждане на небостъргачи все още се тества.\r\n\t\"Серийният\" предприемач Келси, който е израснал в Калифорния, започва сериозно да се вглежда в пазара за 3D принтиране в строителството в началото на миналата година. Той използва печалбите, натрупани от продажбата на предишна негова компания за разработване на мобилни приложения и сайтове, известна като Appsitude, която основава едва 17-годишен.\r\n\tКелси разказва за случилото се, след като продава фирмата си.\r\n\t\"Планирах да инвестирам в строителна компания, разработваща технология в областта на 3D-принтирането, но не можах да намеря такава, която да отговаря на това, което търся\", спомня си той.\r\n\tТогава Келси и съдружникът му Де лос Риос решават да създадат собствена фирма. През декември миналата година те се включват в програмата Dubai Future Accelerators, при която стартъп компании от целия свят си партнират с дубайското правителство за построяване, тестване и пускане в действие на решения за предизвикателствата на 21 век.\r\n\t\"Имаме голямо присъствие в Дубай, тъй като правителството ни покани да си съдействаме с него по бъдещи проекти. Сега прехвърлихме част от екипа си тук\", разказва Келси.\r\n\tМиналата година 20-годишният Келси и 26-годишният Де лос Риос бяха включени в класацията за млади глобални лидери \"30 под 30\" на списание \"Форбс\".\r\n\tРазвитието на стартъп компания, която да създава подобни роботи, е значително по-скъпо от софтуерен бизнес. След като инвестира \"най-малкото милиони\" за изследователска и развойна дейност на технологията, Cazza в крайна сметка започва с първоначални инвестиции на стойност 25 милиона долара.\r\n\t\"Скоро ще открием нашата \"серия А\" и до края на годината очакваме приходи от около 35 милиона долара\", казва той.\r\n\tТози месец 3D-принтиращите строителни роботи на Cazza ще бъдат пуснати в продажба.\r\n\t\"Страни от целия свят, включително Италия, Сингапур, Южна Африка, Малдивите и Великобритания показват интерес към нашата технология\", посочва Келси.\r\n\tСпоред него този интерес не е изненадващ.\r\n\t\"Това е и най-устойчивият подход към строителството, който позволява да бъдат използвани екологични материали, като същевременно намалява строителните отпадъци\", допълва той.\r\n\tCazza иска да автоматизира възможно най-голяма част от строителния процес - от полагането на основите и носещите страни до разработване на собствени строителни материали.\r\n\t\"Имаме обекти в САЩ и Европа за производство на различните ни технологии\", казва Келси.\r\n\tДруги компании също заявяват, че строят къщи с 3D принтери като китайската Winsun, която строи по десет 3D-принтирани къщи дневно. Това, което прави технологията на Cazza уникална обаче, е нейната мобилност.\r\n\t\"Оборудването може лесно да бъде използвано и местено на строителната площадка. Ние освен това сме единствената компания, която е разработила 3D-принтиращи строителни технологии за голяма височина\", посочва предприемачът.\r\n\tВ по-широк план постижението на Cazza е поредният признак за бързия напредък на 3D-принтирането, известно още като адитивно производство (additive manufacturing). Първоначално използвана като начин за бързо създаване на миниатюрни версии на модели за определени продукти, технологията вече е достигнала етап, при който големи принтери могат да правят функционални изделия в реален размер за броени дни.\r\n\t\"Пазарът продължава постоянно да се отваря, като технологията се развива все повече. До пет години ще станем свидетели как тази технология се утвърждава като нещо обичайно в повечето развити страни\", уверен е предприемачът.", "date": "15:56 | 16 юни 2017 | ", "title": "Стартъп планира до 2030 г. поне 25% от сградите в Дубай да са построени чрез 3D-принтиращи роботи"}
{"url": "http://www.mediapool.bg/izvestna-germanska-feministka-rodena-v-turtsiya-otkri-liberalna-dzhamiya-v-berlin-news265383.html", "text": "Известна германска феминистка, родена в Турция, откри \"либерална джамия\" в Берлин, предаде ДПА.\r\n\tВсички мюсюлмани - мъже и жени, хетеро- и хомосексуални, сунити и шиити - ще могат да се молят заедно в новия храм в центъра на столицата на Германия, създаден по инициатива на Сейран Атеш. При това жените ще избират сами дали да влизат със забрадки и ще имат право да проповядват като имами.\r\n\tДжамията се помещава в стая на третия етаж на протестантска църква, посочва Асошиейтед прес. Ислямският храм се нарича Рушд-Гьоте, по имената на андалуския философ Ибн Рушд и германския писател Йохан Волфганг Гьоте. Джамията няма минаре, нито мюезин, който да призовава вярващите да дойдат за молитва.\r\n\tАП отбелязва, че ислямският храм се намира на оживена търговска улица в имигрантския квартал Моабит, на която има много индийски и виетнамски ресторанти и близкоизточни кафенета.\r\n\tАнис Амри - извършителят на атентата с камион срещу коледен базар в Берлин през декември, при който бяха убити 12 души - е посещавал радикална джамия именно в Моабит. Впоследствие въпросният ислямски храм бе затворен от германските власти.\n\n\r\n\tИнициативата за новата либерална джамия е на германската юристка, писателка и феминистка Сейран Атеш, отбелязва ДПА. Родената в Истанбул Атеш, която има кюрдски корени, се установява на 16-годишна възраст в Германия, където родителите й отиват да работят.\r\n\tВ интервю за АП 54-годишната активистка подчерта, че в новата джамия \"няма да има никакво проповядване на омраза срещу демокрацията\". Това е либерален храм, където всички са добре дошли и равни, отбеляза тя.\r\n\tАтеш определи проекта като \"отдавна закъснял\". \"Има толкова много ислямистки терор и толкова много злини се извършват в името на моята религия. . . важно е ние, модерните и либерални мюсюлмани, също да покажем нашите лица пред обществото\", се аргументира тя.\r\n\tВ интервюто Атеш каза, че е получила много съобщения в социалните мрежи във връзка с проекта. Някои от тях били пълни с ругатни, но около 95 процента от посланията били позитивни.\r\n\tПаралелно с откриването на джамията Атеш представи новата си книга, в която пише за консерватизма в турската общност в Германия и за това как е бил създаден либералният храм, отбелязва ДПА.\r\n\tПрез 2009 г. Атеш бе разкритикувана от някои представители на мюсюлманската общност, след като издаде книгата си \"Ислямът се нуждае от сексуална революция\". В нея тя твърди, че ислямският свят трябва да премине през процес, след който хората да имат право на сексуално самоопределение.\r\n\tЙорг Щайнерт от Германската федерация на лесбийките и гейовете заяви, че неговата група ще установи партньорство с новата джамия. Берлин има нужда от \"просветен ислям\", който не дискриминира хората заради сексуалната им идентичност, коментира той.", "date": "16:20 | 16 юни 2017 | ", "title": "Известна германска феминистка, родена в Турция, откри \"либерална джамия\" в Берлин"}
{"url": "http://www.mediapool.bg/boiko-borisov-e-operiran-po-speshnost-news265408.html", "text": "Премиерът Бойко Борисов е бил опериран по спешност в петък в университетска болница \"Софиямед“, съобщиха от лечебното заведение привечер.\r\n\tТой е претърпял успешна оперативна артроскопска интервенция на коляно поради увреден менискус.\r\n\t\"Операцията премина успешно като очакваме бързо възстановяване“, коментира доц. д-р Антони Георгиев, който е извършил операцията. Той е началник на Клиниката по артроскопска травматология в болницата и е един от най-добрите травматолози в страната.\r\n\tНовината за операцията идва след като по-рано през деня премиерът се включи в обсъждане на мерките за намаляване на административната тежест за бизнеса и гражданите и в инспекция на строежа на третия метролъч в София.", "date": "20:08 | 16 юни 2017 | ", "title": "Бойко Борисов е опериран по спешност"}
{"url": "http://www.mediapool.bg/ruski-sad-namali-prisadata-na-navalni-s-5-dni-news265397.html", "text": "Съд в Москва намали с пет дни присъдата на руския опозиционен лидер Алексей Навални, който в понеделник беше осъден на 30 дни затвор за организиране на неразрешен протест, предаде Асошиейтед прес.\r\n\tВ понеделник десетки хиляди излязоха на улиците на над 100 градове и селища в цяла Русия, за да се включат в един от най-големите протести от години насам, след като Навални призова за демонстрации срещу корупцията в правителството.\r\n\tБлизо 2000 бяха задържани, повечето от тях в Москва и Санкт Петербург.", "date": "18:33 | 16 юни 2017 | ", "title": "Руски съд намали присъдата на Навални с 5 дни"}
{"url": "http://www.mediapool.bg/za-8-godini-v-parlamenta-peevski-zabogatya-sas-79-mln-lv-news265394.html", "text": "Депутатът Делян Пеевски е рекордьор по обогатяване по време на участието си във властта. За последните 8 години, откакто за пръв път бе избран за депутат, той се е сдобил с бизнес за около 62 млн. лв. и влогове за приблизително 17 млн. лв.\r\n\tТова става ясно от публикуваните от Сметната палата в петък имуществени декларации на хората на висши държавни длъжности.\r\n\tОфициалните спестявания на народния представител от ДПС са нараснали с удивителните 525 пъти от 2009 г. досега – от 32 361 лв. на около 17 млн. лв. през май 2017 г. Само за последната година и половина влоговете на Пеевски са скочили драстично - от около 100 000 лв., колкото той е обявил в декларацията си през 2016 г., на въпросните 17 млн. лв.\r\n\tБизнесът на Пеевски също солидно се е разраснал за последната година. Стойността на притежаваните от него дружества се е увеличила от около 1 млн. лв. през 2016 г. на около 62 млн. лв. година по-късно. Повечето му компании са чужди и неизвестни за родната общественост. Най-скъпото му притежание са книжата в \"Mercury Holding Ltd” – 39 млн. лв., а други близо 10 млн. лв. е стойността на дела му в \"Intrust Limited”. Пеевски е обявил още близо 7 млн. лв. в \"Proof Method Marketing” и 4 млн. лв. в \"Интръст” ЕАД.\r\n\tИмотите на депутата остават трите му жилища в София, придобити между 22-та и 24-годишната му възраст.\n\n\r\n\t\r\n\tЗа поредна година прави впечатление, че отделни представители на властта държат огромни суми кеш, при положение, че има законово ограничение на плащанията в брой над 10 000 лв., а при внасяне на по-големи суми в банка задължително се попълва декларация за произход на средствата.\r\n\tДелян Пеевски е обявил, че разполага със 110 000 лв. налични пари.\r\n\tПовече \"джобни\" от него обаче е декларирал спортният министър Красен Кралев – към 276 000 лв. Негов съперник в тази категория е един от изпълнителните директори на държавната Българска банка за развитие (ББР) Билян Балев, който разполага с 223 213 лв. в наличност. Балев вече премина успешно данъчна проверка, след като името му изплува в списъка на българите в международния скандал \"Панамалийкс\" заради притежание на яхта в Монако.\r\n\tПредседателят на Върховния касационен съд Лозан Панов не е подал годишна декларация за имуществото и доходите си през 2016 г., въпреки че е бил длъжен да го направи като член на Висшия съдебен съвет, обяви Сметната палата.\r\n\tОт началото на т.г. всички магистрати подават декларациите си само пред Инспектората към Висшия съдебен съвет, но това не важи за членовете на ВСС, които трябва да се отчитат и пред палатата. Всички останали членове на ВСС, включително главният прокурор Сотир Цацаров и председателят на Върховния административен съд Георги Колев, са изпълнили задължението си, добавиха от институцията.\r\n\tЛозан Панов обаче е декларирал имуществото си само пред съдебните инспектори. По-рано през деня от кабинета на Панов заявиха, че той не е имал задължение да се отчита пред палатата, но по-късно одитната институция го опроверга. Пропускът на Панов означава, че той задължително ще бъде предаден на НАП за данъчна проверка и най-вероятно ще му бъде наложена глоба.\r\n\tСпоред последните данни главният прокурор и съпругата му Меглена притежават влогове с общо 48 284 евро и 176 835 лв. Цацаров не е декларирал друга промяна в състоянието си през изминалата година.\r\n\tШефът на ВАС Георги Колев и жена му Нели Лукова пък са се сдобили с апартамент в София с площ от 140 кв. м за 197 000 лева. Двамата декларират и спестявания от 73 159 лева и влог с 53 109 евро.\r\n\t\r\n\tПремиерът и лидер на ГЕРБ Бойко Борисов е обявил налични 26 700 лв., които са от работна заплата. Година по-рано Борисов разполагаше с 29 300 лева.\r\n\tВицепремиерът Томислав Дончев декларира наличието на 18 000 лв. Той също така изплаща на лизинг автомобил с цена 35 хиляди лева.\r\n\tВицепремиерът Валери Сименов обявява пред Сметната палата, че разполага с 8500 лева по сметка в банка и 32 000 в брой, получени от заплата. През миналата година той е получил 67 014 лв. от трудови правоотношения, 8100 лв от друга стопанска дейност и 47 500 лв. дивидент от телевизия \"Скат\", на която е собственик.\r\n\tСред най-богатите членове на кабинета е вицепремиерът и външен министър Екатерина Захариева. Тя и съпругът й са собственици на три апартамента, къща с двор и вила в София. Семейството декларира и 7 дка земеделска земя в Гърция, купени за 105 114 лв.\r\n\tСъпругът на Екатерина Захариева има 50 000 евро налични средства. Захариева пък разполага в различни сметки със 75 000 евро, 15 000 долара и 7 296 лв. В сравнение с декларацията й през миналата година, тя вече не притежава дял от половин магазин в Пазарджик.\r\n\t\r\n\tСред най-заможните членове на кабинета се нарежда вътрешният министър Валентин Радев, който декларира заедно със съпругата си Лорита банкови влогове за 260 000 лева и 5000 евро. Двамата притежават от началото на 1990-те години апартамент с площ от 117 кв. м, ателие от 49 кв. м и гараж в София на обща стойност близо 110 000 лева.\r\n\tПрез 2015 г. вътрешният министър и съпругата му са закупили къща с двор в Нови хан с площ 1000 кв. м и двор в Елин Пелин от 1050 кв. м за общо над 140 000 лева. Семейство Радеви притежават и \"Мерцедес\" Е270, купен за 10 000 лв. през 2009 г.\r\n\tПравосъдният министър и бивш председател на парламента Цецка Цачева пък декларира пред Сметната палата единствено влог за 49 000 лева.\r\n\tЗдравният министър Николай Петров притежава два апартамента и гараж в София, има около 100 000 лева в банкови влогове, но и 34 000 лева кредит и кара автомобил Хюндай, купен за 58 000 лева през 2015 година.\r\n\tЗам.-министърът на образованието Деница Сачева има около 250 000 лева в банкови влогове в лева и евро, два апартамента и гараж в София и четири кредитни карти. Притежава и акции в \"Интелдей Солушънс\".\r\n\t\r\n\tСпортният министър Красен Кралев изпъква с къща с двор с площ от 816 кв. м в столичния кв. \"Драгалевци\", купена през 2013 г. за 528 979 лева. Той разполага и с най-сериозни налични средства в правителството – 286 000 лева.\r\n\tКралев има ипотечен кредит за 462 144 лева, както и три кредитни карти с общ лимит от 20 000 лева и 25 000 евро. Той притежава и акции в три компании на обща стойност от 132 134 лева.\r\n\tЕкоминистърът Нено Димов е декларирал къща и два апартамента в София, последният от които е придобит през 2016 г. за 160 хил. лв. Година по-рано си е купил БМВ за 38 400 лв. В банки държи над 160 хил. лв. и притежава акции в дружеството \"Искабул\".\r\n\tПредшественичката му Ирина Костова е обявила, че със съпруга си притежава апартамент в София, за който през 1997 г. са платили 470 хил. лв.\r\n\tИкономическият министър Емил Караниколов отчита само 8900 лв. от заплата, апартамент, дворно място и автомобил са на жена му. Далеч по-заможна е туристическият министър Николина Ангелкова, която държи в различни влогове около 370 хил. лв. Тя има и два апартамента с гараж в София, единият от които е купен през 2015 г. за 210 хил. лв.\r\n\tМинистърът на земеделието Румен Порожанов отчита в банки близо 133 хил. лв. С толкова разполага и съпругата му Веска Порожанова. Агроминистърът има 2 хил. акции в \"Софарма\", за които е платил 7500 лв.\r\n\tТранспортният министър Ивайло Московски декларира само дългове – овърдрафт за 27 206 лева и кредитна карта с 10 000 лева. Той е посочил, че разполага с 27 300 лева налични пари.\r\n\tКредит за 30 000 лева има и министърът на регионалното развитие Николай Нанков. Освен това той има и \"Ситроен\" С4, купен през 2009 г. за 23 038 лева, както и 9187 лева на влог.\r\n\t\r\n\tШефовете в ББР са най-богатите сред финансистите в управлението. Те са по-състоятелни дори от централните банкери. Например председателят на управата Ангел Геков има влогове на стойност 779 716 лв. и в това отношение е 17 пъти по-богат от неговия принципал и финансов министър Владислав Горанов, който е спестил едва 45 500 лв. Геков има и огромно вземане от \"Ловеч Моторс\" в размер на 357 492 лв., а също и от \"Пи Си Ей\" ООД – 44 800 лв.\r\n\tОт 2009 г. насам, откакто стана зам.-министър, а после и министър във финансовото ведомство, Владислав Горанов изобщо не е забогатял, става ясно от имуществените му декларации. Размерът на влоговете и наличните му средства почти не се е променил, а имотите на семейството му продължават да са два апартамента в София.\r\n\tИзвън заплатата си управителят на БНБ Димитър Радев декларира сравнително по-високи доходи единствено от застраховките му в МВФ – 163 223 лв. за 2016 г.\r\n\tБившият шеф на НАП и настоящ зам.-министър Бойко Атанасов е обявил влог и налични средства за около 40 000 лв., а бившият главен секретар на МВР и настоящ шеф на Агенция \"Митници\" Георги Костов – два апартамента в София, придобити преди повече от 10 години.\r\n\t\r\n\tПредседателят на парламента Димитър Главчев е декларирал 85 000 лева като \"налични парични средства\". От тях 50 000 лева са от върнат заем, посочен от него в декларацията му през 2011 г., а 35 000 лв. - от доходи.\r\n\tЗаместник-председателят на парламента Валери Жаблянов (БСП) през 2015 г. се е сдобил с апартамент в София. За 67 квадратни метра той е платил 130 000 лева. Година по-късно пък е наследил апартамент и гараж в столицата и къща с двор в село Буново. Той и съпругата му Ивет Жаблянова са се сдобили с два лизингови автомобила за над 30 000 лева и изплащат ипотечен кредит за около 60 000 лева.\r\n\tКолегата му Цвета Караянчева от ГЕРБ пък е декларирала налични парични средства – 14 000 лева, а спестявания от заплата – 12 000 лева.\r\n\tТретият зам.-председател на парламента и лидер на \"Воля\" Веселин Марешки е декларирал имоти във Варна, в които са съсобственици със съпругата му Светлана, а тя притежава и половин къща във Волгоградска област в Русия. Той е декларирал 13 000 лв. в наличност и малко над 2 000 лева в банков влог, докато съпругата му има влог за над 300 000 лв. и вземания от местни лица за над 1 млн. лв.\r\n\tДвамата имат и десетки задължения към банки, физически и юридически лица за десетки милиони левове. Веселин и Светлана Марешки имат участие в над 90 фирми, като в това число влизат и аптеките им.\r\n\tЗаместник-председателят на НС от квотата на ДПС Нигяр Джафер има само един влог от 8 000 лева, дошли от заплата.\r\n\tКолегата й Явор Нотев разполага с налични средства над 50 000 лева, като част от тях са наследени, а друга от заплати и хонорари. Той притежава и над 370 000 лева в банков влог, повече от 85 000 евро както и 4000 долара.\r\n\tПредседателят на ГЕРБ в Народното събрание Цветан Цветанов е купил на съпругата си Десислава Цветанова автомобил за 26 000 лева. Той е декларирал и два влога от по 10 000 лева на двете си дъщери.\r\n\tЛидерите на БСП и ДПС – Корнелия Нинова и Мустафа Карадайъ са подали уведомления, че нямат промяна в имущественото си състояние.\r\n\tЗа разлика от тях председателят на групата на \"Обединени патриоти\" Волен Сидеров е посочил, че живее на кредит. От декларацията му става ясно, че той няма влогове, но за сметка на това има потребителски кредит за 33 000 лева, заем за 50 000 лева и кредитна карта за 4730 лева.\r\n\t\r\n\tПрезидентът Румен Радев декларира една втора идеална част от апартамент в София от 143 кв. м. Имотът е бил закупен през 2010 г. През 2014 г. Радев си е купил за 3300 лева лека кола Ситроен Ц5. Той е посочил, че в момента разполага с 4000 лева, а съпругата му Десислава Радева с 3200 лева. Радев има и влог от 4379 лева.\r\n\tРадев е отчел, че има кредитна карта с покритие 10 000 лева, а съпругата му е изтеглила потребителски кредит за 20 000 лева.\r\n\tВицепрезидентът Илияна Йотова от своя страна е декларирала два банкови влога за общо 90 000 евро, а съпругът й Андрей Йотов – над 500 хиляди лева от заплати и хонорари. Андрей Йотов е придобил през 2016 година апартамент в София от 170 кв. метра и лека кола Ауди Q 7.\r\n\tПредшественикът му Росен Плевнелиев, който влезе на \"Дондуков\" 2 след дълги години в бизнеса, декларира имоти в София, село Баня и Халкидики, а в банка има над 300 хиляди евро.\r\n\t\r\n\tДиректорът на дирекция \"Връзки с обществеността\" на Министерството на отбраната, който дълги години беше пресаташе на бившия управителяна БНБ Иван Искров – Александър Урумов, е крупен земевладелец, става ясно от имотната му декларация. Той е обявил в дълъг списък, че притежава 60 ниви – основно в брациговското село Исперихово. Повечето от имотите са под 10 декара и са купени на цени около 100 лв.", "date": " | 18:05 | 16 юни 2017 | ", "title": "За 8 години в парламента Пеевски забогатя със 79 млн. лв."}
{"url": "http://www.mediapool.bg/15-godishno-momche-beshe-prebito-do-uchilishteto-si-v-sofiya-news265393.html", "text": "15-годишно момче е било нападнато от двама непознати на столичния бул. \"Ситняково\", съобщиха от МВР.\r\n\tИнцидентът се случил около 13.40 часа в петък близо до 23-то училище, в което учи пострадалият тийнейджър.\r\n\tМедицинска сестра от училището е оказала помощ на момчето. Нападателите все още се издирват.", "date": "17:51 | 16 юни 2017 | ", "title": "15-годишно момче беше пребито до училището си в София"}
{"url": "http://www.mediapool.bg/bez-hodene-v-kat-pri-smyana-na-sobstvenik-na-kola-news265392.html", "text": "При покупка на регистриран вече в България автомобил хората няма да се редят на опашка пред КАТ и да носят наръч документи от една в друга институция. При постъпване на работа в държавната администрация пък вече няма да се изисква свидетелство за съдимост, защото тази информация може да се провери служебно. Това да стане факт до две-три седмици, нареди премиерът Бойко Борисов по време на работна среща в Министерския съвет за облекчаване на бюрокрацията.\r\n\t\"Искам да положим цялата си воля това да се случи\", каза Борисов. \"Когато има административна тежест или хората губят дни да вадят документи, това създава усещане за тревожност, корупция и напрежение в общественото\", допълни той.\r\n\t\r\n\tПри купуване на автомобил има три хипотези. Първата е внос на автомобил, втората - покупка на нов и третата - закупуване на употребяван автомобил.\n\n\r\n\tОблекчението ще е при купуване на коли, които вече са регистрирани в България. Сега при продажбата на кола продавачът и купувачът удостоверяват смяната на собственика пред нотариус, после се ходи в КАТ с наръч документи, за да се вземе нов талон за автомобила. С промените се цели реденето на опашка пред КАТ да отпадне.\r\n\tЗа да се случи това, трябва да се организира обменът на информация между нотариуса и КАТ и в последствие към общината да стане автоматично, обясни Росен Желязков, председател на Държавната агенция \"Електронно управление\".\r\n\tВ момента нотариусите имат директна връзка с МВР по повод проверка на документите за самоличност. Като направят връзка и с КАТ нотариусите ще сканират подписания при тях договор за покупко-продажба на автомобил и ще го изпратят онлайн в КАТ за регистрация. Когато новият талон стане готов, КАТ ще го изпратят на новия собственик на автомобила по пощата до адрес, без да се ходи дори в КАТ, обясни Желязков.\r\n\tКАТ пък онлайн ще изпращат информация в общините за смяната на собствеността. Към момента повечето общини вече има връзка с КАТ.\r\n\t\r\n\tЗаложено е още свидетелство за съдимост да се предоставя служебно. Това ще става обаче при постъпване на работа в държавната или общинската администрация, а не в частния сектор. Информацията е налична електронно, но е в съдебната система и другите две власти – държавна и местна, трябва да имат достъп до тях, за да могат да правят справки, каза вицепремиерът Томислав Дончев.\r\n\tПремахването на тази услуга ще намали приходите на администрацията с 3.8 млн. лева, посочи той. Въпреки намаляването на приходите обаче, плюсовете ще са много повече, подчерта премиерът Борисов - ще паднат разходите на бизнеса и ще се спестят 26 милиона човекочаса работа.\r\n\t\r\n\tСлужебно ще се проверява и информацията за компаниите, която е налична в Търговския регистър и е видна за всички, вместо да се иска от бизнеса да предоставят тези документи при подаване на оферта по Закона за обществените поръчки, даде друг пример Томислав Дончев.\r\n\tСлужебно ще се удостоверява и липсата на задължения към бюджета, което е видно от регистрите на Националната агенция по приходите.\r\n\t\"Вероятно още десетки други случаи има с режими, които са излишни. Куп услуги, които трябва да бъдат абсолютно идентични във всички общини, в които се предоставят, са различни. Един иска един документ повече. Говорим за интеграция и за това, че когато е необходим един документ, да не караме гражданина да го взема от тази или онази администрация, да ги събере 5, и да отиде някъде да получи услугата. Говорим за служебен достъп до регистрите\", каза вицепремиерът по еврофондовете.\r\n\t\"Необходимо е воля и натиск. Не съм убеден, че ще стане само с всеобщ ентусиазъм\", добави той.\r\n\tТези мерки се въвеждат поне от няколко правителства насам. По времето на управлението на Пламен Орешарски дори периодично вицепремиерът Даниела Бобева се отчиташе кои административни тежести през бизнеса и обществото са премахнати или цените на услугите са намалени. Видим напредък обаче не се усеща от никого.", "date": "17:44 | 16 юни 2017 | ", "title": "Без ходене в КАТ при смяна на собственик на кола"}
{"url": "http://www.mediapool.bg/referendum-v-stara-zagora-reshava-dali-bedechka-da-ostane-park-news265395.html", "text": "В неделя на референдум жителите на Стара Загора ще решават дали \"Бедечка\" да остане парк или да бъде застроен.\r\n\tВъпросът, на който трябва да дадат отговор в местното допитване е: \r\n\tПарк \"Бедечка\" е зелена площ от около 400 дка с близо 4000 картотекирани дървета, естествени влажни зони, храсти и свободни пространства, алеи. Той е вторият по големина след другия емблематичен парк на Стара Загора \"Аязмото\".\r\n\tОт едната страна са защитниците на парка от \"Запазете Бедечка\", които настояват той да остане зелена площ. От другата са собствениците на имоти в парка, някои от тях придобити при съмнителна реституция. Те твърдят, че територията никога не е била парк, а ниви и градини.\r\n\tКметът на Стара Загора Живко Тодоров вече се обяви за запазването на зелените площи в \"Бедечка\" срещу обезщетение на собствениците. \"Искам да гласуваме за това да дадем въздух за града с дърветата, да ги запазим, а след това да мислим кой какво обезщетение ще получи. Най-лесно е да получи всеки обезщетението, но дърветата не можем да ги накараме да пораснат\", коментира той преди дни.\n\n\r\n\tОт миналата година част от парка започна да се застроява, но Общинският съвет в града наложи мораториум върху строежите до провеждането на местното допитване.\r\n\tЗа да са валидни резултатите от референдума, в него трябва да участват 40% от жителите на града. В Стара Загора живеят 231 243 души, по данни на НСИ към края на 2016 г. От тях право на глас имат над 150 хил. по данни на общинската избирателна комисия.\r\n\tДвеста и три секции ще отворят врати от 7 до 20 часа за референдума в Стара Загора по казуса \"Бедечка\".\r\n\tПолитологът Първан Симеонов, който е родом от Стара Загора и е представител на инициативата \"Запазете Бедечка\", призова хората да излязат и да гласуват за запазването на парка.\r\n\t\"Да\" на референдума значи три неща - \"да\" на запазването на парка, но и \"да\" за ревизия на нарушенията през годините, които са довели до план за застрояване. И разбира се, \"да\" на гласа на народа\", коментира Първан Симеонов. Според него в спора няма две страни, а обществен интерес и недалновидни управленски решения.\r\n\tКаквото и да решат старозагорци в неделя, ще се плаща – или за инфраструктура на цял нов квартал или за облагородяване на парк, посочи Първан Симеонов.\r\n\tРеферендумът ще струва близо 200 000 лева на община Стара Загора.", "date": "18:17 | 16 юни 2017 | ", "title": "Референдум в Стара Загора решава дали \"Бедечка\" да остане парк"}
{"url": "http://www.mediapool.bg/nyama-napredak-v-pregovorite-mezhdu-es-i-sasht-za-premahvane-na-vizite-news265396.html", "text": "Представители на ЕС и САЩ разговаряха в петък по въпроса за отпадането на визите, изисквани от Вашингтон за граждани на България, Румъния, Хърватия, Кипър и Полша. В съобщение на Европейската комисия по този повод не се отчита постигането на напредък, а на договореност двете страни да продължат да обсъждат въпроса в бъдещи срещи, предаде БТА от Брюксел.\r\n\tОтбелязва се, че САЩ поставят като необходимо, но не единствено условие, отказите за издаване на визи (от собствените им консулски служби - бел. кор.) за българи, румънци, хървати, кипърци и поляци да не надхвърлят три процента от заявленията за предходната финансова година. Премахването на визите е предхождано от съгласуване между вътрешното и външното министерство на САЩ с оглед на въпросите за имиграцията, сигурността и законността, се посочва в съобщението.\r\n\tЕК съобщава, че на днешната среща в Малта между двама еврокомисари, главния прокурор на САЩ и представител на американското вътрешно министерство, е постигнато съгласие безвизовият режим (в който посочените пет държави от ЕС не участват), да бъде запазен и \"ако е възможно\", разширен. ЕК и САЩ ще сътрудничат на петте държави от ЕС да напреднат в изпълнението на изискванията за отпадането на визите, се казва в съобщението, без да се посочва дата за следващите разговори по този въпрос.\r\n\tЕвропейският парламент прие през март резолюция, в която настоя ЕК да върне визите за гражданите на САЩ заради изискването на Вашингтон за визи за граждани на петте държави от ЕС. Комисията не последва този призив, а наесен се очаква ЕП да реши дали да даде ЕК на съд.", "date": "18:32 | 16 юни 2017 | ", "title": "Няма напредък в преговорите между ЕС и САЩ за премахване на визите"}
{"url": "http://www.mediapool.bg/shah-turnir-s-anatoliy-karpov-vav-vss-news265391.html", "text": "Прокурорската колегия на Висшия съдебен съвет ще бъде домакин в понеделник на шахматна среща между световния шампион по шах Анатолий Карпов и магистрати.\r\n\tБившият световен шампион ще участва в сеанс на 10 дъски. Участие са заявили следователи, боксьорът Кубрат Пулев и футболистът Христо Йовов. В срещата ще участват младите български шахматисти Надя Тончева и Константин Георгиев, които са сред младите надежди и обещаващи таланти в областта на шахмата.\r\n\tСрещата между любителите на шаха и Анатолий Карпов е организирана със съдействието на Ясен Тодоров. Още от аферата \"Яневагейт\" Тодоров нашумя като едно от \"оправните\" момчета в този съдебен съвет. Подкрепа за събитието е оказана и от Шахматен клуб \"Левски“.\r\n\tАнатоли Карпов е 12-ти световен шампион по шахмат от 1975 до 1985 г. и световен шампион на ФИДЕ от 1993 до 1999 г. Той е международен гросмайстор и деветкратен носител на наградата \"Шахматен Оскар“. Има голям принос за превръщането на шаха в професионален спорт, припомнят от ВСС.\r\n\tАнатолий Карпов е на посещение в България по повод провеждането на единадесетия турнир по шахмат за деца \"Тракийско конче“ в Стара Загора.\r\n\tПрез декември миналата година шах във ВСС игра и друг бивш световен шампион - Веселин Топалов. Целта бе да се популяризира шахът сред представители на правоприлагащите органи.", "date": "17:26 | 16 юни 2017 | ", "title": "Шах турнир с Анатолий Карпов във ВСС"}
{"url": "http://www.mediapool.bg/filip-hamand-pregovorite-po-brekzit-tryabva-da-se-sasredotochat-varhu-rabotnite-mesta-news265390.html", "text": "Британският финансов министър Филип Хамънд заяви, че защитата на работните места и икономиката ще бъдат основната тема на предстоящите дискусии за излизането на страната от ЕС, предадоха световните агенции.\r\n\tМоята ясна позиция, а вярвам и на повечето хора във Великобритания, е, че на първо място трябва да бъде защитата на работните места, на икономическия растеж и защита на просперитета при навлизането в преговорите и придвижването им напред, каза той при пристигането си за срещата на финансовите министри на ЕС в Брюксел днес.\r\n\tТой не коментира дали мисли, че трябва Великобритания да остане в единния европейски пазар.\r\n\tДискусиите по излизането на страната от ЕС трябва да започнат в понеделник, когато британският министър по въпросите на Брекзита Дейвид Дейвис ще се срещне с европейския преговарящ Мишел Барние в Брюксел.\r\n\tПреговорите започват три месеца, след като премиерката Тереза Мей официално даде началото на двугодишния процес по Брекзита.\n\n\r\n\tХамънд направи този коментар, след като вчера отмени реч пред лондонски финансисти след пожара, изпепелил 24-етажен жилищен блок в Лондон, при който загинаха 17 души.\r\n\tОчакваше се той да представи доводи за т.нар. мек Брекзит.", "date": "16:50 | 16 юни 2017 | ", "title": "Филип Хамънд: Преговорите по Брекзит трябва да се съсредоточат върху работните места"}
{"url": "http://www.mediapool.bg/do-kakvo-shte-dovede-razsledvaneto-na-vrazkite-na-tramp-s-rusiya-news265401.html", "text": "Това, което вече е известно за връзките на екипа на американския президент Доналд Тръмп с Москва, е поразително. Дори ако специалният прокурор Робърт Мълър не открие нищо ново, досегашните факти са ужасяващи, пише \"Франкфуртер алгемайне цайтунг\" в коментар по темата.\r\n\tОтношението на Тръмп към разследването на неговите връзки с Русия може да има различни обяснения. Дали неговите неумели действия и импулсивност целят да попречат на изясняването на всички детайли? Опасява ли се той, че резултатите от разследването ще го превърнат в политически труп? А възможно ли е президентът да има и други \"скелети в гардероба\", за които може да стане известно в резултат на тази процедура?\r\n\tВече са известни фактите за връзките на хора от екипа на Тръмп с Русия, а поразителните петна в паметта им по тази тема са изумителни.\r\n\tВъзможно е никога да не стане ясно съществувал ли е заговор между Кремъл и предизборния щаб на Тръмп по повод атаката срещу президентските избори в САЩ през 2016 г.\r\n\tОт резултата на разследването на специалния прокурор Мълър и от реакцията на Тръмп ще зависи доколко големи ще са пораженията за САЩ и за целия останал свят.\n\n\r\n\tТръмп вече нанесе сериозни щети на авторитета на САЩ и постави под въпрос дееспобността на страната. Вярно е, че връзките са с Русия са само причина. Списъкът с обективно лъжливите, безсмислени, заплетени и разгарящи се конфликти, предизвикани от изявленията на Тръмп, е огромен. Заради мощта и влиянието на САЩ дори само говоренето на американския президент може да окаже негативно влияние на конфликтите – от Близкия Изток до Източна Азия.\r\n\tМнозина в Москва действително очакват подобряване на руско-американските отношения благодарение на Тръмп и се надяват на някаква \"сделка\" за сметка на други страни. Но заради непредсказуемостта на Тръмп никой не може да е уверен в нищо.\r\n\tВъпреки това обаче руското ръководство може да се счита за победител в американските избори – от гледна точка на реалната политика, загубата на авторитет от страна на САЩ открива нови възможности не само за Китай, но и за Русия.\r\n\tТова представлява победа и от гледна точка на пропагандата, като се има предвид, че на руските пропагандни медии не им се налага особено да се стараят, за да изкарат Америка страна на откачени хора, коментира \"Франкфуртер алгемайне цайтунг\".", "date": "19:06 | 16 юни 2017 | ", "title": "До какво ще доведе разследването на връзките на Тръмп с Русия"}
{"url": "http://www.mediapool.bg/pochina-helmut-kol---parviyat-kantsler-na-obedinena-germaniya-news265402.html", "text": "На 87-годишна възраст в дома си в Лудвигсхафен, Югозападна Германия, почина бившият германски канцлер Хелмут Кол, съобщи в. \"Билд\", цитиран от Франс прес.\r\n\tХелмут Кол бе канцлер на Федерална република Германия от 1982 до 1990 г., а след това на обединена Германия от 1990 до 1998 г.\r\n\t16-годишният мандат на Кол е най-дългият за германски канцлер след Ото фон Бисмарк.\r\n\tСмятан е за главен архитект на обединението на Западна и Източна Германия. Бил е движеща сила за въвеждането на европейската валута евро, убеждавайки скептичните германци да се откажат от дойче марката, отбелязва Ройтерс.\r\n\tКол бе в лошо здраве и в инвалидна количка след лошо падане през 2008 г.\n\n\r\n\tБившите президенти на САЩ Джордж Буш баща и Бил Клинтън го определят като \"най-големият европейски лидер от втората половина на 20-и век\".", "date": "19:08 | 16 юни 2017 | ", "title": "Почина Хелмут Кол - първият канцлер на обединена Германия"}
{"url": "http://www.mediapool.bg/evroliderite-potvardiha-ikonomicheskite-preporaki-na-ek-za-bulgaria-news265398.html", "text": "Съветът на ЕС одобри  от Европейската комисия препоръки за развитието на икономиките на държавите от общността, стана ясно в петък.\r\n\tБългария получи четири препоръки.\r\n\tПървата е страната да продължи да подобрява събирането на данъците и спазването на данъчното законодателство, включително чрез цялостни мерки за периода след 2017 г. Препоръчва се ускорено прилагане на мерките за намаляване на размера на \"сивата\" икономика, особено на работата \"на черно\".\r\n\tНа второ място от България се изисква да предприеме следващи мерки по прегледите на финансовия сектор, особено на презастрахователните договори, надзора на групово равнище, активите с трудно определима стойност и експозициите към свързани лица. България следва да подобри банковия и небанковия надзор в тясно сътрудничество с европейските власти. Трябва да се вземат мерки за намаляване на все още високото ниво на необслужвани кредити за фирмите, което може да стане както с ускоряване на реформата на несъстоятелността, така и чрез насърчаване на действащ вторичен пазар за необслужвани заеми.\r\n\tТретата препоръка е България да подобри политиките по заетостта и връзката между службите по заетостта и социалните служби за групите в неравностойно положение. Следва да се увеличи предоставянето на качествено общо образование, особено за ромите. България трябва също да увеличи покритието на здравното осигуряване, да намали преките плащания от страна на пациентите и да се справи с недостига на здравни специалисти.\r\n\tСъгласувано със социалните партньори страната следва да състави прозрачен механизъм за определяне на минималната работна заплата. Препоръчва се България да увеличи минималния доход, както и да осигури ефективното прилагане на националната стратегия за развитие на обществените поръчки.", "date": "18:35 | 16 юни 2017 | ", "title": "Евролидерите потвърдиха икономическите препоръки на ЕК за България"}
{"url": "http://www.mediapool.bg/fandakova-dano-kmetat-na-mladost-zapochne-da-raboti-seriozno-news265406.html", "text": "Кметът на София Йорданка Фандъкова изрази надежда кметицата на столичния район \"Младост\" Десислава Иванчева да си намери най-накрая екип и да започне сериозно да работи като кмет, за да може да защити огромното доверие. дадено й от гражданите на квартала при избирането й след протести срещу застрояването, довели до оставката на предишния районен кмет.\r\n\t\"Подкрепям и работя добре с всички районни кметове - проблемите на районите нямат политически цвят\", коментира Фандъкова пред журналисти в петък казуса с оттеглената от бивши съратници на Иванчева подкрепа от кметицата на \"Младост\".\r\n\t\"Моят коментар няма кой знае какво значение. Коментарът е на хората. Районните кметове се избират мажоритарно от хората. Те им дават своето доверие и само те са тези, които биха могли да имат претенции към тях“, каза столичният кмет, цитирана от агенция \"Фокус\".\r\n\tСпоред нея трябва да е ясно, че е едно да имаш желание, а друго е на практика да можеш да се справяш и да носиш отговорност.\r\n\t\"Хората в \"Младост“ не трябва да бъдат потърпевши от целия този скандал, защото докато г-н Кадиев и г-жа Иванчева си разделяха властта и се бореха за нея, ние продължихме и продължаваме да инвестираме\", коментира тя.\n\n\r\n\t\"Лесно е да се каже, че в района нищо не е направено, защото и това чух. Всички знаете колко се инвестира в новите метростанции и булеварди. Важно е, че всеки кмет трябва да знае, че носи огромна отговорност, че кметската работа не е лесна. Не е просто да говориш, трябва да работиш, да подготвиш проекти, да ги защитаваш\", посочи Фандъкова.\r\n\tТя припомни, че за началото на август е планирано да започне строителството на първия етап от новия парк \"Въртопо\" в \"Младост“ и допълни, че продължава строителството на детската градина и по-добрата достъпност на подлезите.\r\n\t\"Надявам се г-жа Иванчева да намери сили да се справи“, каза още Фандъкова, но отбеляза, че Иванчева не е успяла да проведе конкурса за храненето в детските градини. Това е едно от обвиненията, отправяно срещу кмета на \"Младост\" от доскорошните й поддръжници\r\n\t\"Добре, че сега е лято и не е фатално, но аз възложих на директорите на детските градини да направят конкурсите, за да може есента децата все пак да имат гарантиране“, допълни кметът на Столична община.\r\n\tПопитана дали има сигнали от жителите на \"Младост“, че администрацията не работи, тя посочи, че има различни жалби, по които са назначени проверки. Има забавяне в района по някои процедури, каза Фандъкова, но посочи, че това е част от работата на всеки един.\r\n\t\"Сигурно и кметът на \"Лозенец“ съм го проверявала. Въпросът е, че нещата се усещат, виждат, а там говорим за забавяне на обслужване на гражданите, което не може да се случва. Не бива да се случва“, каза още Фандъкова.", "date": "19:50 | 16 юни 2017 | ", "title": "Фандъкова: Дано кметът на \"Младост\" започне да работи сериозно"}
{"url": "http://www.mediapool.bg/sporazumenie-mezhdu-konservatori-s-yunionisti-shte-ima-nai-rano-idnata-sedmitsa-news265403.html", "text": "Северноирландската Демократична юнионистка партия (ДЮП) ще постигне споразумение за подкрепа на правителство на Консервативната партия на британския премиер Тереза Мей най-рано следващата седмица, съобщи източник от ДЮП, цитиран от Ройтерс.\r\n\tКонсерваторите на Мей преговарят за подкрепа с ДЮП, след като на изборите от 8 юни загубиха абсолютното си мнозинство в парламента.\r\n\t\"Ако настъпи очакваният положителен резултат, подписване ще има най-рано в началото на следващата седмица\", каза източникът.\r\n\tЛидерката на ДЮП Арлийн Фостър, която е на посещение в Дъблин, заяви, че иска \"разумен Брекзит\", който да е от полза както за Великобритания, така и за Република Ирландия.\r\n\t\"Искаме да видим един Брекзит, който работи за всички, не само в Северна Ирландия, но и в Република Ирландия, така че става дума за разумен Брекзит\", каза тя.\n\n\r\n\t\"Знам, че хората искат да говорят за мек Брекзит, твърд Брекзит, всички тия неща, но това, което ние искаме да видим, е един разумен Брекзит, който работи за всички. Както знаете, речта на кралицата (на която се обявява програмата на правителството) е насрочена за сряда. Ще продължим с тези преговори през уикенда и през следващата седмица\", каза Фостър.", "date": "19:08 | 16 юни 2017 | ", "title": "Споразумение между консерватори с юнионисти ще има най-рано идната седмица"}
{"url": "http://www.mediapool.bg/kontaktnata-mrezha-na-tramvaite-predizvika-pozhar-do-pametnika-na-vasil-levski-news265399.html", "text": "Пожар до Паметника на Васил Левски в София избухна малко преди 18.00 часа в петък, съобщиха от МВР и Столичната община (СО).\r\n\tСпоред властите огънят е предизвикан от част от жица на контактната мрежа на трамваите, паднала върху храстите, растящи около монумента.\r\n\t\"Незабавно натам са изпратени екипи на пожарната и на Пътна полиция. На безопасно място е изтеглена трамвайна мотриса, няма пострадали хора. Пожарът е погасен за минути\", съобщават от вътрешното министерство.\r\n\tТрамваите с номера 20 и 22 в момента въртят на Паметника на Васил Левски, след като в началото на месеца маршрутът им бе променен заради започналия ремонт на бул. \"Дондуков\".\r\n\tЗаради аварията на контактната мрежа в петък беше удължен маршрутът на автобусна линия 20 ТМ до гара \"Подуяне\". Трамваите от линия 20 пък временно се движат до станция \"Гео Милев\", а по линия 22 – до станция \"Изток\", уточниха от СО.", "date": "18:41 | 16 юни 2017 | ", "title": "Контактната мрежа на трамваите предизвика пожар до Паметника на Васил Левски"}
{"url": "http://www.mediapool.bg/razocharovashta-ravnosmetkata-v-rim-za-parvata-godina-s-upravlenie-na-populistite-news265385.html", "text": "Триумфално избрана за кмет на Рим преди година, Вирджиния Раджи - по това време гордостта на \"Движение 5 звезди\", оттогава показва разочароващи резултати, които са в ущърб на популисткото движение на Бепе Грило.\r\n\t \r\n\tПреди година 38-годишната адвокатка обеща да подобри всекидневието на около трите милиона жители на италианската столица, отчаяни от ужасното състояние на обществените услуги и инфраструктурата.\r\n\t\r\n\t\"Нищо не се е променило. Проблемите на Рим са си все същите и с времето се задълбочават\", заявява Мариано, управител на ресторант в римския квартал Трастевере.\r\n\t \r\n\tРаджи, която получи над 67 процента от гласовете на втория тур на общинските избори на 19 юни 2016 г., трябваше да е емблемата на \"Движение 5 звезди\", пример за потенциала на движението, което в допитванията е с изравнени позиции с Демократическата партия като шансове един ден да управлява цялата страна.\r\n\t \r\n\tОттогава обаче \"г-жа Раджи говори малко, рядко се появява публично, а \"Движение 5 звезди\" полага усилия да не се говори за Рим - което е умно, да не се привлича вниманието \", казва за АФП професор Джовани Орсина от Международния свободен университет за обществени науки (LUISS) в Рим.\r\n\t \n\n\r\n\tПотърсена от АФП с молба за реакция на кметицата, неин помощник или говорител, общината запази мълчание.\r\n\t \r\n\tИталианските наблюдатели смятат, че провала на \"Движение 5 звезди\" на неотдавнашните частични общински избори, когато формацията отпадна на първия тур в големите градове, се дължи до голяма степен на случващото се в Рим.\r\n\t \r\n\tРаджи и \"Движение 5 звезди\" триумфираха, като критикуваха старата политическа класа и нейните корупционни афери, и обещаваха, че при тях нещата ще се променят.\r\n\t \r\n\t\"Гласувах за нея на втория тур, без да съм особено убеден, но с известна надежда. Мислех обаче, че след една година ще има някакъв напредък\", казва жителят на Вечния град Масимо. \"Никога не съм виждал по-мръсен град от Рим в момента\", допълва той.\r\n\t \r\n\t\"Общественият транспорт работи много зле, всичко върви много, много зле. Нещата останаха непроменени. Надявам се тя да устои, но ще трябва да положи максимални усилия\", казва жена на има Анна-Мария за кметицата.\r\n\t \r\n\t\"Кмет по заместване\"\r\n\t \r\n\tЗа г-жа Раджи работата начело на кметството започна катастрофално: въпреки очакваната й победа, на нея й бяха нужни месеци, за да състави екип - повечето от най-близките й сътрудници подадоха оставка или бяха уволнени, един беше арестуван за корупция, а Раджи и до момента няма началник на кабинета си.\r\n\t \r\n\tТова фиаско е в контраст с равносметката на Киара Апендино от \"Движение 5 звезди\", която преди година беше изненадващо избрана за кмет на Торино и за 10 дни сформира екип, който изглежда работи добре.\r\n\t \r\n\tИзправен пред тази ситуация, водачът на \"Движение 5 звезди\" Бепе Грило постави Вирджиния Раджи под надзор.\r\n\t \r\n\t\"Може да се каже, че равносметката е катастрофална от всякаква гледна точка. Г-жа Раджи не успя да създаде управленски екип. Администрацията не работи. Тя е временен кмет по заместване, който ръководи текущите дейности\", подчертава Орсина.\r\n\t \r\n\t\"За година положението не се е влошило драстично, то се влошава бавно\", отбелязва той, уверявайки, че състоянието на пътищата вече е \"на равнището на това в Третия свят\".\r\n\t \r\n\t\"Да не се запълват дупките, да не се ремонтират улиците, да не се почистват зелените площи, да не се подрязват дърветата - избраха да не правят нищо\", казва Фабрицио Гера - водач на групата на дясната партия \"Италиански братя\" в столичната община. \"Очевидно е, че кметицата изгуби консенсуса, на който се радваше\", допълва той.\r\n\t \r\n\tОбщината \"5 звезди\" обаче има решение в актива си: за ужас на правителството и Италианския олимпийски комитет тя оттегли кандидатурата на Рим за олимпийските игри през 2024 г., смятайки я за \"безотговорна\" за един град, огъващ се под тежестта на дълг от 13 милиарда евро.\r\n\t \r\n\tСпоред допитване от март две трети от гражданите на Рим определят като \"лоша\" работата на кметицата Раджи. Оттогава горещината само влошава положението с транспорта и със събирането на боклука.", "date": " | 16:31 | 16 юни 2017 | ", "title": "Разочароваща равносметката в Рим за първата година с управление на популистите"}
{"url": "http://www.mediapool.bg/tramp-kosveno-potvardi-che-e-razsledvan-ot-fbr-za-vazprepyatstvane-na-pravosadieto-news265400.html", "text": "Aмериканският президент Доналд Тръмп косвено потвърди, че е разследван от ФБР за възпрепятстване на правосъдието, съобщи Би Би Си.\r\n\t\"Аз съм разследван за уволнението на директора на ФБР от човека, който ми каза да уволня директора на ФБР! Лов на вещици\", написа Тръмп в Туитър.\r\n\t\r\n\tТуитът вероятно се отнася за зам.-главния прокурор на САЩ Род Розенщайн, който по-рано критикува уволнения от Тръмп шеф на ФБР Джеймс Комис и оправда освобождаването му. Първоначално Розенщайн водеше разследването за руските връзки на Тръмп, но по-късно бе назначен специален прокурор Робърт Мълър.\r\n\t\"След 7 месеца на разследвания и изслушвания в комисии (на Конгреса) за моя таен сговор с руснаците, никой не е в състояние да представи никакво доказателство. Тъжно!\", посочи още Тръмп в Туитър.\n\n\r\n\t\r\n\t \r\n\tПреди ден вестник \"Вашингтон пост\" съобщи, че Мълър проучва дали Тръмп е възпрепятствал правосъдието, като е уволнил директора на ФБР Джеймс Коми, но президентът опроверга информацията.\r\n\tТръмп нарече твърденията на вестник \"Вашингтон пост\" \"фалшива история\" и \"ЛОВ НА ВЕЩИЦИ\". Той попита защо разследващите не проучат връзките между демократите, включително неговата съперница на президентските избори Хилари Клинтън, и руското правителство.\r\n\tВ петък сутрин стана ясно, че вицепрезидентът на САЩ Майк Пенс си е наел личен адвокат, който да отговаря на въпросите на специалния прокурор.\r\n\tПенс избра Ричард Кълън, юрист от Ричмънд, щата Вирджиния, който ръководи адвокатската кантора Макгуайър Уудс, уточни говорителят Джаръд Ейджън.\r\n\t\"Вицепрезидентът е изцяло фокусиран върху задълженията си /.../ и се надява на бързо приключване на този случай\", добави говорителят.\r\n\tЧастен адвокат за същите цели нае по-рано самият президент. Тръмп избра нюйоркския юрист Марк Касоуиц, с когото отдавна си сътрудничат в бизнес проекти. Сега Белият дом преадресира на този адвокат всички журналистически въпроси за разследването.\r\n\tЗетът на Тръмп Джаред Къшнър, който също е разследван, също вече си нае адвокат.\r\n\tМиналата седмица уволненият от ФБР Коми бе изслушан от Конгреса и каза, че според него Мълър разследва Тръмп за възпрепятстване на правосъдието.\r\n\tПредстои Мълър да разпита още ключови служители на разузнавателните служби, които трябва да изяснят дали Тръмп се е опитал да спре разследването за руските връзки, уволнявайки Коми.\r\n\t\"Вашингтон пост\" , че трима висши ръководители на разузнавателните служби са се съгласили да говорят със следователите - Даниъл Коутс, директор на националното разузнаване; Майк Роджърс, ръководител на Агенцията за национална сигурност (АНС) и бившият заместник-директор на АНС Ричард Леджът, са се съгласили да свидетелстват. \r\n\t \r\n\tБившият директор на ФБР Джеймс Коми, който бе уволнен от Тръмп на 9 май, миналата седмица заяви пред комисия на Сената, че според него отстраняването му е било опит за намеса във федералното разследване за намеса на Русия в изборите и връзките на бившия съветник по националната сигурност на Белия дом Майкъл Флин.", "date": "18:48 | 16 юни 2017 | ", "title": "Тръмп косвено потвърди, че е разследван от ФБР за възпрепятстване на правосъдието"}
{"url": "http://www.mediapool.bg/podgotvya-se-palna-promyana-na-sofiyskiya-zoopark-news265407.html", "text": "На финалната фаза по съгласуване е идейният проект за цялостната реконструкция на Софийската зоологическа градина, съобщи заместник-кметът на Столична община Йоана Христова по време на откриването на шест нови клетки в сектор \"Хищници\" в зоопарка.\r\n\t\"Знаете какво беше пространството, в което тези огромни и интересни животни трябваше да се разхождат. Сега те самите са още смутени. Трябва да го знаят посетителите, защото и за тях това е изцяло нова обстановка“, коментира кметът на София Йорданка Фандъкова. Тя обясни, че промените в зоопарка са тръгнали от хищниците, защото те са най-интересни за посетителите, а и за да се създадат по-добри условия за животните.\r\n\tРазширението на тигрите, пумите и ягуарите е струвало 1.4 млн. лв., на същата сума ще е и предстоящият ремонт на клетките на маймуните.\r\n\tХристова обясни, че целта на общината е да направи зоопарка съвременен и модерен, който не отстъпва на европейските. Както сегашното разширение на хищниците, така и ремонтът на клетките на маймуните се съгласува с Европейската агенция за зоопарковете и аквариумите. С организацията се работи и за пълната реконструкция на зоопарка\r\n\t\"Моята надежда е, че следващите години ще започнем да виждаме естествените местообитания на животните такива, каквито те трябва да бъдат, с всички сектори, които са предвидени“, коментира Христова.\r\n\tПроектът за пълната промяна в зоопарка ще кандидатства за финансиране пред европейския фонд ДЖЕСИКА, каза директорът на зоологическата градина Добромир Бориславов.\r\n\tКонцепцията за показване на животните ще се промени и вече няма да са групирани по видове, а географски принцип. Там, където е зоната със слона ще се оформи зона „Африка“, обясни директорът на зоопарка. По думите му по този начин животните ще бъдат групирани така, че да не си пречат. Той посочи, че ще има зони: \"Северна Америка, \"Южна Америка\", \"Австралия\", \"Български хищници и фауна\".\r\n\tПри реконструкцията на парка се предвижда и увеличаване на паркоместата за посетителите му, посочи кметът на София Йорданка Фандъкова.\r\n\t\"Водим разговори с частните собственици и търсим начин така, че да променим плана, така че да има разширение на паркинга“, обясни тя.\r\n\tФандъкова уточни, че преди в зоопарка са правени по-малки частични реформи - ремонт на входа на зоологическата градина и изграждане на паркинг. Тя допълни, че и езерото в зоологическата градина е почистено преди няколко месеца.", "date": "19:52 | 16 юни 2017 | ", "title": "Подготвя се пълна промяна на Софийския зоопарк"}
{"url": "http://www.mediapool.bg/islyamska-darzhava-darzhi-nad-100-000-irakchani-kato-zhivi-shtitove-v-mosul-news265388.html", "text": "ООН заяви, че над 100 000 иракски цивилни са държани в капан от джихадистите на \"Ислямска държава\" в старата част на северния град Мосул, който се опитват да си върнат иракските сили, предаде Франс прес.\r\n\t\"Възможно е в Стария град все още да има над 100 000 цивилни. Те всъщност са държани като човешки щитове\", заяви представителят на Върховния комисариат на ООН за бежанците Бруно Гедо на пресконференция в Женева.\r\n\tСтарата част на Мосул се намира на западния бряг на река Тигър, която разделя Мосул на две. Тя е гъстонаселен лабиринт от тесни улички, крайно неудобен за придвижване на бронирана техника, а използването на тежко въоръжение може да застраши живота на цивилните.\r\n\tБоевете ще трябва да се водят пеша и къща по къща, отбеляза Гедо.\r\n\tТой заяви, че ИД е заловила цивилни извън Мосул и ги е закарала принудително в Стария град.\n\n\r\n\tТези цивилни са хванати в капан в старата част на Мосул без храна и вода и лишени от електричество. \"Те живеят във все по-влошаваща се ситуация на недоимък и ужас\", каза Гедо и уточни, че снайперисти се опитват да застрелят цивилните, които се опитват да избягат от зоната под контрола на джихадистите.\r\n\tНякои все пак успяват да се измъкнат и са тежко травмирани, посочи той.\r\n\tОт началото на започналата през октомври операция на иракските сили за освобождаване на Мосул 862 000 души са били изселени от града. 195 000 от тях обаче са се върнали, основно в източната част на Мосул, която вече е освободена от иракските войски.\r\n\tАгенцията на ООН за децата УНИЦЕФ предупреди, че критичен недостиг на средства застрашава помощта за 9 милиона сирийски деца, както в самата Сирия, така и сред бежанците в съседни държави, предаде Асошиейтед прес.\r\n\tАгенцията заяви, че недостигът е от 220 милиона долара и е най-значителният от началото на войната. По-рано тази година тя отправи призив за 1,4 милиард долара за помощи и образование на децата, които са осиротели, изселени, ранени или другояче пострадали от войната в Сирия.\r\n\tУНИЦЕФ посочи, че близо 6 милиона сирийски деца имат нужда от помощ в Сирия и още 2,5 милиона в съседни страни.", "date": "16:47 | 16 юни 2017 | ", "title": "\"Ислямска държава\" държи над 100 000 иракчани като живи щитове в Мосул"}
{"url": "http://www.mediapool.bg/bryuksel-odobri-oproshtavane-na-224-mln-lv-dalg-na-bdzh-news265386.html", "text": "Европейската комисия е решила, че планираното от държавата опростяване на 224 млн. лв. дълг на БДЖ спазва правилата на ЕС за държавните помощи. Това се посочва в съобщение на комисията, цитирано от БТА в петък.\r\n\tМерките ще позволят на дружеството да намали своя дълг, без да се нарушава неоправдано конкуренцията на единния пазар. През 2011 г. България представи на ЕК план за преструктуриране на БДЖ, който да бъде оценен според правилата на ЕС за държавна помощ. В първоначалния план се съдържаха и мерки, които биха могли да предоставят икономическо предимство на БДЖ, и следователно биха могли да включват държавна помощ по смисъла на правилата на ЕС.\r\n\tПрез ноември 2011 г. ЕК започна задълбочено проучване, тъй като се съмняваше в дългосрочната жизнеспособност на БДЖ и дали планът за преструктуриране съдържа достатъчно мерки, осигуряващи собствения принос на дружеството към разходите за преструктуриране, както и мерки, компенсиращи нарушаването на конкуренцията.\r\n\tКомисията се съсредоточи върху опрощаването от страна на българската държава на определени дългове на БДЖ.\r\n\tРазследването установи, че планираното опрощаване на тези дългове от 224 милиона лева е в съответствие с насоките от 2008 г. за държавна помощ за железопътни предприятия. Това е така, защото дълговете са ясно определени и възникнали преди присъединяването на България към ЕС; те са пряко свързани с превозната дейност на БДЖ и възпрепятстват доброто финансово управление на дружеството; размерът на дълговете, подлежащи на опрощаване, е съразмерен; държавната помощ не пречи на ефективната конкуренция на пазара.\r\n\tТъй като БДЖ е единственото дружество в държавата за железопътни пътнически превози, дружеството е от решаващо значение за свързаността и икономиката на страната. Комисията стигна до извода, че опрощаването на дълговете е необходимо и съразмерно, за да се подкрепи дейността на БДЖ и е в съответствие с правилата на ЕС за държавните помощи.\r\n\tКомисията не е открила проблеми съгласно правилата на ЕС за държавна помощ за възстановяването на някои суми по ДДС, платени от БДЖ. Комисията е установила, че възстановяването на ДДС, платен неоснователно от БДЖ върху компенсацията, получена от дружеството, за изпълнение на задължения за предоставяне на обществена услуга, не представлява държавна помощ по смисъла на правилата на ЕС. Тъй като дружеството по принцип не е дължало ДДС, възстановяването не му предоставя предимство. По повод погасяването на дълговете на БДЖ към националния управител на железопътната инфраструктура проверката е установила, че това не поражда опасения за конкуренцията, тъй като удължаването на срока и условията за погасяване са съответствали на пазарните условия.", "date": "16:32 | 16 юни 2017 | ", "title": "Брюксел одобри опрощаване на 224 млн. лв.  дълг на БДЖ"}
{"url": "http://www.mediapool.bg/ek-gotvi-rekordna-globa-ot-1-mlrd-evro-sreshtu-google-news265387.html", "text": "Eвpoпeйcĸaтa ĸoмиcия мoжe дa глoби Gооglе c peĸopднитe нaд 1 милиapдa eвpo с предстоящо решение срещу практиките на калифорнийската компания.\r\n\tБpюĸceл oбвини интернет търсачката в нapyшeниe нa aнтитpъcтoвoтo зaĸoнoдaтeлcтвo в Eвpoпa, a имeннo, чe при търсенето пpoмoтиpa coбcтвeнaтa cи ycлyгa зa пaзapyвaнe Google Shopping пpeд тeзи нa ĸoнĸypeнтитe.\r\n\tСпоред информирани източници, цитирани от \"Файненшъл таймс\", глобата може да превиши рекордната санкция от 1 млрд. евро, наложена на производителя на чипове Intel през 2009 г.\r\n\tЗасега и ЕК, и Gооglе отказват коментар.\r\n\tГолемите европейски технологични конкуренти на Gооglе и политици в Париж и Берлин отдавна насърчават еврокомисаря по конкуренцията Маргарете Вестагер да заеме твърда позиция по казуса.\n\n\r\n\tРешението спрямо Gооglе заплашва да възобнови трансатлантическото напрежение, възникнало миналата година покрай наложената на американския технологичен гигант Apple санкция от 13 млрд. евро, които да върне на Ирландия заради спестени данъци. Hacĸopo въpxoвният cъд в oбщнocттa oпpeдeли дeйнocттa нa Ubеr ĸaтo нa тpaнcпopтнa фиpмa, ĸoeтo мoжe дa нaвpeди нa бизнeca й в Eвpoпa пpи eвeнтyaлни дeлa в oтдeлнитe cтpaни.\r\n\tОтношенията между ЕС и САЩ се обтегнаха неотдавна и заради решението на президента Доналд Тръмп да оттегли страната си от Парижкото споразумение за климата.\r\n\tЕврокомисарката Вестагер успя да счупи рекордите по глоби миналото лято по два типа антитръстови дела – 3 млрд. евро глоба срещу пет европейски компании производители на камиони и най-голямата досега глоба за непозволена държавна помощ по казуса с Apple в Ирландия.\r\n\tС предстоящата глоба на Google се очаква да бъде установен рекорд за злоупотреба с монополно положение, като определената сума ще е максимум 10% от общите приходи на Alphabet (компанията майка на Google), които за миналата година са 90 млрд. долара.\r\n\tAlphabet има предостатъчно пари да си плати глобата, но по-важни в случая са последствията върху това как Google може да оперира онлайн и да развива другите си услуги освен общата търсачка.\r\n\tКомпанията ще разполага с време да предложи решение на проблема (на Microsoft бяха дадени 90 дни по подочен казус), но ако през посочения период не успее да договори решение с ЕК, може да бъде глобена с над 5% от среднодневния си оборот за всеки ден просрочие.\r\n\tПрез 2006 г. Microsoft бе глобена с 280 млн. евро за забавяне при намирането на подходящо решение по повод услугите и медиа плейъра си.\r\n\tБрюксел отхвърля твърденията, че води кампания срещу американските технологични компании, макар че от 2000 г. досега европейските регулатори са разследвали Microsoft, Intel, Apple, Google, Facebook и Amazon по редица антитръстови проблеми.\r\n\tПродължилото 7 години разследване на Google в Европа е занков казус – фокусиран върху това дали технологичната група използва доминиращото си положение като търсачка, за да дава предимство на собствените си услуги като пазаруване, пътувания и локално търсене – в ущърб на своите конкуренти. Делото се проточи, политизира и тласна ЕК в различни посоки.\r\n\tВестагер го наследи от своя предшественик Хоакин Алмуния, който в периода 2013-14 г. разглеждаше три предложения за разрешаване на казуса, но всички бяха отхвърлени. Малко след като зае поста Вестагер изготви списък с обвинения към\r\n\tGoogle за \"системно фаворизиране\" на своите собствени продукти при сравнителните резултати от търсенето в Google Shopping, но след като компанията изпрати възражения, броят на обвиненията бе съкратен.\r\n\tКент Уокър, главен съветник на Google, написа миналия ноември в блога си, че воденото от ЕК дело страда от \"липса на доказателства\" и че отправените към компанията претенции са грешни от гледна точка на фактите, на правото и на икономиката.\r\n\tКомпанията най-вероятно ще обжалва в европейски съдилища наложената й от ЕК глоба, с което финалното решение ще се проточи с още години, прогнозира \"Файненшъл таймс\".\r\n\tАко решението на европейския регулатор за злоупотреба с монополно положение влезе в сила, ще се отвори вратичка за конкуренти на Google в услугата онлайн пазаруване, както и за клиенти, да заведат дела срещу компанията за понесени щети.\r\n\tEK имa и oщe двa пpoблeмa c начина на работа на Google – единият е cвъpзaн c Аndrоіd, a дpyгият e cвъpзaн c peĸлaмния бизнec нa Gооglе.\r\n\tPeшeниeтo нa Eвpoпeйcĸaтa ĸoмиcия по първия казус ce oчaĸвa в cлeдвaщитe ceдмици.", "date": "16:42 | 16 юни 2017 | ", "title": "ЕК готви рекордна глоба от 1 млрд. евро срещу Gооglе"}
{"url": "http://www.mediapool.bg/namerena-bomba-ot-voinata-nalozhi-evakuatsiyata-na-15-hilyadi-zhiteli-na-hanover-news265389.html", "text": "Около 15 хиляди жители на северния германски град Хановер бяха евакуирани тази нощ, след намирането на 250-килограмова бомба от Втората световна война, предаде Асошиейтед прес, като се позова на ДПА.\r\n\tБомбата била открита вчера следобед при извършването на изкопни работи, но сапьорите не можели да започнат нейното обезвреждане до рано тази сутрин, защото някои упорити граждани отказвали да напуснат жилищата си.\r\n\tКръжащият над зоната хеликоптер, който трябвало да провери дали има още хора в района, трябвало да се оттегли, защото някой осветил с лазерен прожектор очите на пилота.\r\n\tПроцедурата по обезвреждането и изнасянето на боеприпаса започнала едва в 3,13 ч. местно време и продължила половин час. Повече от 70 години след края на войната подобни находки все още не са рядкост в Германия, посочи АП.", "date": "16:48 | 16 юни 2017 | ", "title": "Намерена бомба от войната наложи евакуацията на 15 хиляди жители на Хановер"}
