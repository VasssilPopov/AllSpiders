{"url": "https://www.mediapool.bg/meditsi-ot-bolnitsata-v-lovech-protestiraha-chetvarta-poredna-nedelya-news279553.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа четвърта поредна неделя медици и жители на Ловеч блокираха за час движението по главния път София-Варна с настояване за повече яснота относно бъдещето на болницата в града, която е в тежко финансово състояние.\r\n\tПротестиращите продължават да настояват за трайно решаване на проблемите с болницата, въпреки че правителството се ангажира да преведе пари за изплащане на трите забавени заплати на работещите там.\r\n\t\"Парите са обещани, към момента не са изплатени. Сдобихме се с още един кредитор\", споделят медици.\r\n\tТази сутрин градът осъмна и с множество транспаранти, на които пишеше: \"Спасете Ловешката болница\", \"Не ни обричайте на смърт\", \"Кой фалира Ловешката болница?\", предаде БНР.\r\n\tДва от плакатите бяха поставени на пътя София-Варна край Абланица, където се проведе протестът.", "date": "2018.05.27", "title": "Медици от болницата в Ловеч протестираха четвърта поредна неделя"}
{"url": "https://www.mediapool.bg/bmv-perka-iz-plovdiv-s-markuch-za-zarezhdane-na-benzin-news279549.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛек автомобил, движещ се по централен булевард в Пловдив с маркуча за зареждане на бензин, развесели социалните мрежи.\r\n\tАвтомобилът бе заснет пловдивския булевард \"България\".\r\n\tСпоред автора на клипа превозното средство потеглило от бензиностанция без  водачът да забележи, че пистолетът не е върнат на колонката. Още по-странно обаче е, че дори движейки се по улиците, шофьорът не е забелязал отскубнатия маркуч.", "date": "2018.05.27", "title": "БМВ перка из Пловдив с маркуч за зареждане на бензин"}
{"url": "https://www.mediapool.bg/v-dobrichko-selo-umartvyavat-zarazeni-s-ptichi-grip-ptitsi-mestnite-vlasti-sa-v-nevedenie-news279550.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ село Стефаново, община Добричка, тече акция по умъртвяване на птици, заразени с птичи грип. Полицията не допуска хора в близост до птицефермата на Иван Кирилов, в която имаше огнище на птичи грип и преди няколко месеца, предаде БНР.\r\n\tНе се знае със сигурност какъв вид е птичият грип, тъй като директорът на Областната дирекция по безопасност на храните в Добрич д-р Андонова все още не дава информация.\r\n\tВ късния следобед в петък от БАБХ-София е изпратено потвърждение до Областната дирекция в Добрич. До този момент камионите с умъртвени птици са преминавали през селото въпреки забраната за преминаване на МПС над 5 тона.  \r\n\tКметът на селото Марин Хаджийски не е получил данни от властите за заразата. Той е разбрал за нея по време на семейната си разходка, когато видял служителите в защитно облекло край птицефермата. Кметът е потърсил връзка с областния управител на Добрич и е разпратил свои подчинени да призоват жителите на селото да приберат домашните си птици заради заразата. \r\n\tОчаква се областният управител Красимир Кирилов да свика в понеделник заседание на областната епизоотична комисия, която ще предприеме по-нататъшни мерки, за да не се допусне разпространение на заразата, предаде БТА. Резултатите от лабораторните проби, взети в птицефермата,са излезли на 25 май и служители на Българската агенция по безопасност на храните работят и днес на терен, казаха от областната управа.\n\n\r\n\tТова е вторият случай на инфлуенца, установен в животновъден обект в село Стефаново. Зараза пламна във ферма за патици през октомври 2017 г., когато бяха унищожени 11 000 птици.", "date": "2018.05.27", "title": "В добричко село умъртвяват заразени с птичи грип птици, местните власти са в неведение"}
{"url": "https://www.mediapool.bg/erdogan-zove-turtsite-da-obrashtat-dolari-i-evro-v-turski-liri-news279552.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган призова турците да прехвърлят валутните си спестявания в лири, за да подкрепят слабата национална валута, която изгуби около 20 процента от стойността си спрямо американския долар тази година, предаде Ройтерс.\r\n\t\"Братя мои, които имате долари или евро под възглавниците, отидете и сменете парите си за лири\", призова Ердоган в неделя на митинг в източния град Ерзурум преди парламентарните и президентски избори на 24 юни.", "date": "2018.05.27", "title": "Ердоган зове турците да обръщат долари и евро в турски лири"}
{"url": "https://www.mediapool.bg/poklonenieto-pred-akad-svetlin-rusev-shte-e-na-30-mai-v-kvadrat-500-news279548.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПоклонението пред тленните останки на акад. Светлин Русев ще се състои на 30 май, сряда, от 12.00 часа в централното фоайе на Националната галерия – Квадрат 500.\r\n\tГолемият български художник издъхна в дома си на 26 май, дни преди да навърши 85-години.\r\n\t\"Живописец с монументален размах, нечовешка енергия и удивителна работоспособност, общественик с изострена социална чувствителност, страстен колекционер на произведения на изкуството, акад. Русев беше енциклопедична личност с дълбоки познания и разностранни интереси. Върхът, по който се равняват. За учениците си остава учителят, който безпогрешно разпознаваше и развиваше таланта им, разкриваше нови хоризонти и възможности пред тях. Умееше да отстоява каузи, каквото и да му коства това. Ярък творец и мислител, неуморен будител, чието мощно духовно присъствие и влияние се простират отвъд географските и времеви граници. Дори отвъд смъртта!\r\n\tПрощавайте Маестро!\", написаха колегите му от Национална галерия.", "date": "2018.05.27", "title": "Поклонението пред акад. Светлин Русев ще е на 30 май в Квадрат 500"}
{"url": "https://www.mediapool.bg/ruski-voenni-zaginaha-v-siriya-news279543.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетирима руски военни загинаха в Сирия при нападение на бунтовници, съобщи руското министерство на отбраната в неделя. Според сирийски активисти обаче убитите руснаци са девет.\r\n\tДвама руски военни съветници, управляващи огъня на сирийска батарея, са загинали на място. Други петима военни са били ранени и откарани в руска военна болница. Двама от тях по-късно починали, се казва в съобщението на руското военно ведомство.\r\n\tПо данни на министерството боевете избухнали през нощта в източната сирийска провинция Дейр аз Зур, след като \"няколко мобилни групи терористи атакували артилерийска батарея на сирийските правителствени войски\".\r\n\tВ хода на боевете, продължили около час, сирийските военнослужещи заедно с руските съветници унищожили 43 терористи и шест джипа с монтирани на тях тежки картечници, с казва в съобщението на руското военно министерство.\r\n\tОт там не уточняват кога именно са избухнали боевете. По-рано в неделя интернет порталът Чита.ру съобщи, позовавайки се на свои източници, че при обстрел на 23 май са загинали четирима руски военнослужещи от Задбайкалския край. Те са били част от артилерсийска бригада номер 200, чийто основен пункт на дислокация е закритото селище Горной в Задбайкалския край.\n\n\r\n\tРуското военно министерство посочва, че всички руски военни, участвали в боя, са предложени за държавни награди.\r\n\tМеждувременно Сирийската обсерватория за човешките права съобщи, че убитите руснаци били 9, заедно с 26 войници от проправителствените сили.\r\n\tСпоред версия на източници на \"Новая газета\", въоръженият сблъсък е бил в нощта срещу 27 май, а освен кадровите военнослужещи са загинали и двама наемници от \"Частна военна компания Вагнер\".\r\n\tПрезидентът Владимир Путин издаде през декември миналата година заповед да започне извеждането на руски войски от Сирия. Тогава той обяви разгрома на \"най-боеспособната групировка на терористите \" с помощта на руските въоръжени сили.\r\n\tТова беше третият път, когато Путин обяви извеждането на \"основната част\" от руските военни в Сирия, припомня \"Ведомости\". За пръв път той заяви това през март 2016 г. след възобновяването на междусирийските преговори в Женева. Втория път – през декември 2016 г. - Путин се позова на предложение на Министерството на отбраната за съкращаване на руските сили в Сирия, след като Русия, Иран и Турция постигнаха договореност за начало на преговори по военната деескалация в Сирия. \r\n\tРуската военна операция в Сирия започна през есента на 2015 г. Руските власти твърдят, че в операцията участва само военна авиация и няма планове за начало на мащабна сухопътна операция. \r\n\tВ същото време от руското военно министерство потвърждаваха, че руски сухопътни войски все пак участват в операции, но основно специални части, които се използват за разузнаване и насочване на въздушни удари. \r\n\tСпоред официални данни на руските власти, в Сирия досега са загинали над 90 руски военнослужещи, като малко над 40 от тях са убити в бойни действия, а останалите са небойни загуби.\r\n\tПо данни на руски и западни медии обаче, броят на жертвите е много по-голям. Само през 2017 г. в Сирия са загинали 131 руски наемници, без да се смятат официалните руски военни, съобщи по-рано Ройтерс. Става дума за неофициални военни организации като \"ЧВК Вагнер\", които нямат отношение към нито една официална силова структура в Русия, но получават бойни ордени и медали за бойните си действия в Сирия.\r\n\tРусия твърди, че изпраща в Сирия само кадрови войници, но не и наемници.", "date": "2018.05.27", "title": "Руски военни загинаха в Сирия"}
{"url": "https://www.mediapool.bg/ukrainskata-vizita-na-borisov-priklyuchi-s-otkrivane-na-pametna-plocha-na-dimitar-peshev-news279547.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПосещението на премиера Борисов в Украйна приключи в неделя с откриване на паметна плоча на Димитър Пешев на едноименния площад в украинската столица. На церемонията в Деня на Киев премиерът подчерта, че България е единствената страна, спасила всичките свои  евреи. На събитието присъстваха украинският премиер Володимир Гройсман, както и кметовете на София и Киев Йорданка Фандъкова и Виталий Кличко.\r\n\tПлощад в Киев носи името на Димитър Пешев по инициатива на българското посолство там. През март Киевската рада взе решението да увековечи името на човека, допринесъл в най-голяма степен за спасяването на българските евреи. \r\n\tС церемонията приключи и посещението на Борисов в Киев, което щастливо съвпадна с финала на Шампионската лига между \"Реал Мадрид\" и \"Ливърпул\", който българският премиер успя да гледа във ВИП -ложата на киевския стадион \"Олимпийски\" заедно с Порошенко и Гройсман. Тримата дори си направиха снимка с президента на испанския Кралския клуб Флорентино Перес.\r\n\tОт проведените преди това разговори на Борисов с премиера и президента на Украйна имаше съобщения на правителствената пресслужба, от които стана ясно, че българският министър-председател е акцентирал върху постигането на мир.\r\n\t\"Винаги сме били за мир, защото това е най-святото нещо. Това е вълшебната дума и затова полагаме толкова усилия. Трябва да направим всичко възможно, за да спасим мира\", подчерта Борисов в събота. Той посочи, че изходът от кризата в Украйна е в спазването на Минските договори от всички страни и изрази очакване, че чрез преговори това може да бъде постигнато. Борисов потвърди, че разглежда изграждането на инфраструктура като възможност за постигане на стабилност, икономически растеж и подобряване на доходите и живота на хората.\n\n\r\n\tВажно място в срещите заеха проектите в областта на образованието, посочва още правителствената пресслужба. Борисов припомни, че до момента с българска помощ в Украйна са изградени 10 компютърни кабинета на обща стойност близо 200 000 евро. Той се застъпи за безпрепятственото изучаване на български език, култура и история от българската общност и посочи, че държавата ще продължи да съдейства затова. \r\n\t\"С министър-председателя на Украйна обсъдихме възможностите за инфраструктурна свързаност между държавите ни, по-конкретно транспортен коридор №4. В Украйна се намира и най-голямата българска етническа общност извън страната, затова е важно сътрудничеството ни в сферата на образованието. Очакваме през есента междуправителствена комисия да разгледа възможностите за подпомагане на обучението в сферата на висшето образование\", се казва в съобщение, поместено във Фейсбук страницата на Бойко Борисов.\r\n\tПреди срещата си с президента Порошенко той информира (пак там): \"Украйна заема важно място сред външнополитическите приоритети на България. Това е първото подобно посещение от 14 години насам и възможност за разширяване на двустранните ни отношения. Като ротационен председател на Съвета на Европейския съюз България работи за разширяване и задълбочаване на сътрудничеството със страните от Източното партньорство, което ще помогне на процеса на сближаването им с ЕС.\"\r\n\tСледващата международна изява на Борисов е в Москва, където той е очакван от Путин на 30 май.", "date": "2018.05.27", "title": "Украинската визита на Борисов приключи с откриване на паметна плоча на Димитър Пешев"}
{"url": "https://www.mediapool.bg/kim-chen-un-iska-da-spasi-sreshtata-s-tramp-news279551.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейският лидер Ким Чен-ун препотвърди ангажимента си за \"пълна\" денуклеаризация на Корейския полуостров и за провеждане на планираната среща с американския президент Доналд Тръмп, съобщи в неделя президентът на Южна Корея Мун Дже-ин след вчерашната си среща с Ким в граничното селище Панминчжон.\r\n\tТръмп, който миналата отмени планираната за 12 юни среща с Ким, междувременно даде да се разбере, че подготовката за нея продължава.\r\n\tНовото развитие на ситуацията стана възможно след изненадваща среща в събота между лидерите на двете Кореи, представена от официалните корейски медии в \"холивудски\" стил, на фона на драматична музика и ръкостискания в забавен каданс.\r\n\tКим Чен-ун потвърди намерението си да води на 12 юни в Сингапур преговори с президента на САЩ Доналд Тръмп, заяви на пресконференция в неделя южнокорейският президент Мун Дже-ин.\r\n\t\r\n\t\"Ким Чен-ун потвърди ангажимента си за денуклеаризация на Корейския полуостров\", добави той.\n\n\r\n\tПо думите на Мун, лидерът на Северна Корея е изразил безпокойство заради продължаващото напрежение в отношенията с Вашингтон. \"Той е обезпокоен от позициите на САЩ и за това дали те могат да предоставят на Северна Корея твърди гаранции за сигурност\", каза президентът.\r\n\tЗа решаване на този въпрос са необходими преки двустранни контакти, каза Мун обеща да окаже активна подкрепа в тази насока.\r\n\t\"Надявам се след успешни преговори между лидерите на САЩ и КНДР да се състои тристранна среща на върха с участието на Република Корея, на която да бъде подписан документ за официално приключване на Корейската война\", каза той.\r\n\tПо-рано Тръмп отмени насрочената за 12 юни среща с Ким Чен-ун заради \"враждебността\" на Северна Корея. В събота обаче той заяви, че нещата се движат много добре.\r\n\tБи Би Си съобщи, че американски пратеник е отпътувал в неделя за Пхенян. Сапг Ким, бивш американски посланик в Южна Корея, ще води разговори със севернокорейския зам.-външен министър за подготовката на срещата, съобщиха американски и корейски медии.\r\n\tПреговорите в Сигапур ще са кулминация на дипломатическите усилия, започнали тази година в опит да се разсее напрежението, заплашващо да прерасне във военна конфронтация, между ядрено въоръжената Северна Корея, от една страна, и Южна Корея и съюзника ий САЩ, от друга.\r\n\tПроведената в събота среща между лидерите на двете Корея е втората помежду им след първата историческа среща на 27 април.\r\n\tМун Дже-ин заяви, че Ким Чен-ун е потвърдил ангажимента си за \"пълна\" денуклеаризация на Корейския полуостров, но не бил сигурен дали Вашингтон може да гарантира стабилността в неговия режим.\r\n\tПритесненията на Ким са за това дали неговата страна може да се довери на Съединените щати по отношение на обещанието им да прекратят враждебните отношения, каза още Мун.\r\n\tСпоред корейските медии двамата лидери имали \"откровен диалог\" и Ким \"изрази своята непроменена воля за историческите...разговори на върха\". Той освен това призовал за сътрудничество с цел \"установяване на механизъм за постоянен и траен мир\" и е открит за \"нова ера на помирение и единство\".\r\n\tКорейските медии освен това съобщават, че двамата \"топ лидери\" от двете страни ще имат още разговори в петък.", "date": "2018.05.27", "title": "Ким Чен-ун иска да спаси срещата с Тръмп"}
{"url": "https://www.mediapool.bg/nevizhdana-gramotevichna-burya-s-hilyadi-svetkavitsi-vav-velikobritaniya-news279545.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГръмотевични бури и проливни дъждове връхлетяха южната част на Великобритания. Най-впечатляващата част от природната стихия обаче бяха мълниите, прорязващи небето.\r\n\tВ нощта на събота срещу неделя са регистрирани рекордните 15 000 мълнии за 4 часа, съобщи метеорологичната служба на Би Би Си.\r\n\tНа летище Станстед удар на мълния е повредил системата за кратко системата за зареждане на самолети с гориво, поради което в неделя сутринта полетите са бали забавени.\r\n\tБританската метеорологичната служба обяви жълт код, предупреждавайки за силни дъждове и наводнения в Уелс и голяма част от Англия.\r\n\tПорите продължават в неделя и понеделник, което може да доведе до спиране на тока и прекъсвания на обществения транспрот.\n\n\r\n\tМного британци заснеха снимки и видеа на мълниите, публикувайки ги в социалните мрежи с коментари, че никога не са виждали подобно нещо.\r\n\tСиноптикът на Би Би Си Томаш Шафърнакър обяви, че това, което се вижда в Лондон, е \"майката на всички гръмотевични бури\".\r\n\t\"Леле мале! Това е абсолютно безумие, - каза той. - Никога не съм виждал буря с такава честота на светкавиците през живота си. Повечето са просто светкавици и не са толкова гръмки, но са просто невероятни.\"", "date": "2018.05.27", "title": "Невиждана гръмотевична буря с хиляди светкавици във Великобритания"}
{"url": "https://www.mediapool.bg/parvan-simeonov-bulgaria-otchetlivo-zaviva-na-iztok-news279542.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез последните няколко седмици и месеци България отчетливо завива на Изток за това може да се съди най-напред по позицията \"Скрипал\", след това и по отварянето на темата АЕЦ \"Белене\", както и по посещенията на най-високо ниво. Такова мнение изрази социологът от \"Галъп интернешънъл\" Първан Симеонов в неделя пред БНР. Според него българската преориентация на Изток съвпада с напрежението вътре в самия Западен блок.\r\n\t\"Във вътрешнополитически план това най-ясно се изразява във факта, че се банализира антизападното говорене. Самият факт, че е възможна подписка за напускане на НАТО, означава, че постепенно оста на въртене на българския политически процес се отмества леко на Изток. Това е в синхрон с проблемите между ЕС и САЩ, които проличават изключително много в казуса с т.нар. иранска сделка, и които проличават с предполагаемата позиция на Полша, която някак си контрастира на фона на ЕС. Всичко това като че ли допълнително тласка Европа в неопределеност или по-скоро в орбитите на интересите на Русия в момента\".\r\n\tТова, което премиерът Бойко Борисов печели като предимство е, че в тази ситуация, когато Европа остава без ясните американски гаранции, той може да излезе в края на месеца с някакво ключово послание на тема европейско-руски отношения.\r\n\t\"Това, което направи с Турция. Струва ми се, че това се опитва да направи – да издейства на България специален статут в отношенията с Турция и в отношенията с Русия и да капитализира, евентуално, тази близост с Турция и близост с Русия, превръщайки я в коз за България и представяйки я като коз за ЕС. Дали това ще стане, ще покажат следващите години, но във всички случаи тава ще се хареса на вътрешните публики\", коментира Първан Симеонов.\r\n\tСпоред него обаче \"тук едно неочаквано предимство спечели президентът Радев - в тази тяхна своеобразна конкуренция. Предимството е, че Радев се представи като предвестник на всичко това, защото той пръв отиде (в Русия -бел. ред.), смята Симеонов.\n\n\r\n\tТази му интерпретация се разминава с общото впечатление от визитата на Румен Радев в Русия, тъй като основната новина от нея беше, че Кремъл чака премиера Бойко Борисов.\r\n\tАнализаторът Харалан Александров, който също бе гост в \"Неделя 150\" на БНР, се съгласи, че  \"има поизточняване\" в политиката на България: \"Заходът е видим и вероятно той ще трябва да бъде разказан. Очакваме това да се случи след визитата на Борисов – най-интересното събитие, ще увенчае този интересен месец\".\r\n\tНовината за срещата на Борисов с Путин дойде от Москва, когато в Русия беше президентът Румен Радев, а точната дата – 30 май, бе съобщена от съветник на руския президент, без да се изчака паралелно официално обявяване от страна на българското правителство.\r\n\t\"По този начин руснаците печелят тактическо предимство. Оповестявайки първи тази среща, те имат възможност да интерпретират в собствена ползва\", коментира Александров.\r\n\t\"Това очевидно е част от стратегията Кремъл в един момент, в който се случват няколко паралелни процеса. От една страна Русия е в подем, от друга е в упадък, което може де се каже и за ЕС и САЩ. В тези много сложни и противоречиви тенденции, това, което се случва, според мен, в умовете на българските политически елите е, че се мобилизира рефлекс за това да си гарантираме, че няма да загубим възможността да поддържаме отношения с този толкова могъщ и влиятелен играч, още повече, че там връзките са стари, дълбоки и доста здрави. В някои случаи много трудни за развързване са тези възли, с които сме закачени руската политикономика, тъй като там е трудно да разграничиш икономическия от политическия интерес, особено в областта на енергетиката. Това е, което според мен прави Радев. Той понесе много критика. Според мен беше несправедливо обезценено неговото усилие\", коментира Харалан Александров.\r\n\tПо думите му Борисов \"плете друга мрежа\": \"Покрива много голяма международна територия. Сякаш се опитва, изплитайки като един чевръст паяк, в добрия смисъл, всичките тези връзки и отношения на приятелство и добросъседство с ясно заявеното обещание за лобиране и подкрепа на каузата за евроинтеграцията на Западните Балкани, някак си да стабилизира страната в един очевидно труден период, в който се случват големи тектонични размествания\".", "date": "2018.05.27", "title": "Първан Симеонов: България отчетливо завива на Изток"}
{"url": "https://www.mediapool.bg/borisov-shtastliv-do-florentino-peres-na-finala-na-shampionskata-liga-v-kiev-news279546.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов умело съчета политическите си ангажименти с футболните си пристрастия и изгледа на живо драматичната битка между \"Реал Мадрид\" и \"Ливърпул\" на стадион \"Олимпийски\" в Киев, съобщи бТВ.\r\n\tНеговата визита в украинската столица съвпадна с финала на Шампионската лига, който се игра в събота вечерта.\r\n\tБорисов, който бе в Киев по покана на президента на Украйна Петро Порошенко, стиска палци за любимия си тим \"Реал\" във ВИП-ложата на 70-хилядното съоръжение.\r\n\tКомпания му правеха Порошенко, както и Володимир Гройсман – министър-председател на Украйна. Тримата дори успяха да се снимат за спомен с президента на Кралския клуб Флорентино Перес.\r\n\tПреди да отпътува за Киев, Борисов бе в Хърватия, където каза пред колегата си Андрей Пленкович: Нека днес си пожелаем Лука Модрич (хърватски национал -бел.ред.) да вкара и \"Реал\" да победи.", "date": "2018.05.27", "title": "Борисов щастлив до Флорентино Перес на финала на Шампионската лига в Киев"}
{"url": "https://www.mediapool.bg/tiha-revolyutsiya-irlandtsite-glasuvaha-za-legalizirane-na-abortite-news279544.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрландците одобриха с голямо мнозинство да се легализират абортите, които до момента в страната са разрешени само в случай, че бременността застрашава живота на майката. Окончателните резултати от проведения референдум бяха обявени в събота вечерта: 66.4 процента от ирландските избиратели са гласували за облекчаване на условията за абортите, а 33.6 процента са били против. Активността на референдума е била 64.1 процента.\r\n\tИрландският премиер Лио Варадкар, който подкрепяше либерализацията на закона, изрази задоволство от резултата. \"Това, което виждаме днес, е кулминация на \"тихата революция\", която протича в Ирландия през последните 20 години\", каза той.\r\n\tПо думите му ирландските избиратели са демонстрирали, че уважават правото на жените самостоятелно да вземат решения по въпроси, свързани със собственото им здраве.\r\n\tНационалната телевизия Ар Ти И определи като \"решаващо и историческо\" гласуването за отпадане на изменение от ирландската конституция, което забранява аборта в повечето случаи, освен ако животът на майката е в опасност.\r\n\tОсмата поправка в конституцията дава на майката и на нероденото дете \"равно право на живот\", с което на практика се забранява абортът в почти всички случаи, включително при изнасилване или кръвосмешение.\n\n\r\n\tСега парламентът на страната може да приеме закон, съгласно който жената получава право да реши дали да направи аборт до 12-та седмица от бременността без да обяснява причини. След 12-та седмица прекъсването на бременността може да става само при заплаха за здравето и живота на майката.\r\n\tЕкзит половете разкриха голямо разминаване между възрастовите групи – 87.6 процента от хората на възраст от 18 до 24 години са подкрепили промяната, а 58.7 процента от хората на възраст над 65 години са били против нея.\r\n\tПо думите на министър-председателя новият закон ще влезе в сила още тази година.\r\n\tПротивните на отмяната на осмата поправка обявиха изхода от вота като \"трагедия от исторически мащаб\".\r\n\t\"Правото на живот на нероденото дете вече не се признава от ирландската държава\", заяви представителят на движението против легализацията на абортите \"Save The 8th\" Джон Макгърк. Той и съмишлениците му продължават протестите срещу отмяната на забраната.\r\n\tИрландската опозиционна партия \"\" обяви, че референдумът е начало на нова ера и че хората са направили правилния избор. \r\n\tВодачът на  \"\"  Макдоналд, която също водеше кампания в подкрепа на либерализирането, също приветства референдума. \"Без всякакво съмнение, ние приехме правилно решение – в интерес на ирландските жени от сегашното поколение и много поколения в бъдеще\", каза тя. \r\n\tРеферендумът получи отзвук и от другата страна на границата, в Северна Ирландия, където действат най-строгите закони по отношение на абортите, в сравнение с другите територии на Обединеното кралство. \r\n\tПриетият във Великобритания през 1967 г. закон за абортите не действа на територията на Северна Ирландия, където и сега прекъсването на бременността е разрешено само при опасност за живота на бременната жена или сериозен риск за нейното психическо или физическо здраве. Случаите на изнасилване, инцест и разкриване на аномалии в развитието на плода не са основания за прекъсване на бременност. \r\n\tБившият здравен министър на Северна Ирландия Джим Уелс коментира, че резултатите от референдума в Ирландия са \"смъртна опасност\" за все още неродените деца в Северна Ирландия. Той е уверен, че жени от граничните градове в Северна Ирландия ще ползват услугите на болници в съседна Ирландия, за да правят аборти.\r\n\tВ момента жени от Ирландия, които искат да прекъснат бременността си без законово основание, пътуват до клиники в Лондон или други английски градове.", "date": "2018.05.27", "title": "\"Тиха революция\": Ирландците гласуваха за легализиране на абортите"}
{"url": "https://www.mediapool.bg/neponosimata-tezhest-na-chovechestvoto-news279528.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t7.6 милиарда човешки същества съставляват по-малко от 0.01% от биомасата на нашата планета. Но незначителната \"тежест\" е едно, а съвсем друго – непоносимото въздействие. В новата геоложка ера, наречена от учените \"Антропоцен\", човечеството като биологичен вид вид е причинило изчезването на 83% от дивите бозайници, опитомяването на 70% от птиците и унищожаването на половината от растенията.\r\n\tНаучно проучване, озаглавено \"Разпределение на биомасата на Земята\", публикувано тази седмица от , за пръв път изкарва наяве бруталния контраст между конкретната \"тежест\" на човечеството и способността му да влияе върху живота на планетата, разказват британският в. \"Гардиън\" и испанският в. \"Ел Мундо\".\r\n\tПрофесорите Йинин М.Бар-Он, Роб Филипс и Рон Мило са провели специфично \"преброяване\" на 550 гигатона въглеродна биомаса, разпределени между всички \"царства на живата природа\".\r\n\tНовото проучване за пръв дава цялостна оценка на \"тежестта\" на всеки клас живи същества и опровергава някои дълготрайни предположения. Бактериите са наистина най- основната форма на живот – 13% от всички, но растенията представляват 82% и засенчват всички останали. Всички останали създания – от насекоми до гъби, риби и други животни, съставляват само 5% от биомасата на планетата.\r\n\t\"Поразително е, че досега не е имало изчерпателно и холистично изследване на различните компоненти на биомасата\", отбелязва ръководителят на изследването проф. Мило от израелския научен институт \"Вайцман\" пред \"Гардиън\".\n\n\r\n\tТой се надява този научен труд да даде представа за това каква изключително доминиращата роля играе човечеството на Земята. Професорът допълва, че сега е започнал да яде по-малко месо, осъзнавайки огромните екологични последици от отглеждането на добитък за консумация.\r\n\tПроучването разкрива, че отглежданите във ферми пилета и кокошки сега съставляват над 70% от всички птици на планетата, като само 30% са диви. Още по-сурова е картината при млекопитаещите – 60% от всички млекопитаещи на Земята са домашни животни, предимно едър рогат добитък и свине; хората са 36% и едва 4% са дивите животни.\r\n\tТова е достатъчно смайващо, коментира Мило. Във филмите за дивата природа виждаме огромни количества птици, от всички видове, в огромни количества, а когато направихме анализа, ние открихме, че домашните птици са много повече, допълва той.\r\n\tУнищожаването на дивите местообитания за сметка селското стопанство, дърводобива, урбанизацията и развитието, води до това, което много учени считат за шестото масово изчезване на живот в четиримилиардната история на Земята. Смята се, че само през последните 50 години са загубени около половината от животните на планетата.\r\n\tНо сравнението на новите оценки с тези от периода преди индустриалната революция и преди хората да станат земеделци, започват да разкриват все по- цялостно огромния спад. Останали са едва една шеста от дивите бозайници – от мишки до слонове, за изненада дори на учените. След три века лов на китове, в океаните са останали едва една пета от морските бозайници.\r\n\tПроф. Мило изразява надежда, че научното изследване ще застави хората да се замислят как въздейства на планетата нашето потребителско поведение и особено това с какво избираме да се храним. Този избор има значим ефект върху местообитанията на животни, растения и други организми.\r\n\tНашето непропорционално място на Земята е абсолютно поразително, смята той.\r\n\tНа много детски книжки ние все още виждаме жираф редом до слон и носорог. Но, ако искаме да създадем у децата по-реалистична представа за животинския свят, следва да изобразим крава, още една крава и кокошка, отбелязва Мило.\r\n\tПол Фалковски от американския Rutgers University, който не е участвал в изследователския екип, коментира: Проучването, доколкото съм запознат, е първият цялостен анализ на разпределението на биомасата на всички организми – включително вирусите – на Земята\".\r\n\tДва са основните извода според него. Първият, че хората са изключително ефикасни в експлоатацията на природните ресурси. Хората на почти всички континенти са убивали, а в някои случаи напълно са ликвидирали млекопитаещи, използвайки ги за храна или удоволствие. Второ, биомасата на сухоземните растения преобладаващо доминира в глобален мащаб – и повечето от тази биомаса е под формата на дърва.", "date": "2018.05.27", "title": "Непоносимата тежест на човечеството"}
{"url": "https://www.mediapool.bg/absurdni-vratarski-greshki-podnesoha-na-real-madrid-13-ata-titla-v-evropa-news279540.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАбсурдни грешки на вратаря на Ливърпул Лорис Кариус поднесоха на тепсия 13-ата рекордна титла от Шампионската лига на Реал Мадрид в събота.\r\n\tИспанците спечелиха с 3:1, като два от головете станаха благодарение на гафовете на германския страж.\r\n\t„Белият балет“ стана първият клуб, завоювал три поредни титли, като Зинедин Зидан стана единственият треньор в историята с подобно постижение. Единствено бившият наставник на Ливърпул Боб Пейсли има три купи от турнира на богатите, но те не са поредни.\r\n\tМалшансът за англичаните дойде още в 28-ата минута, когато капитанът на мадридчани Серхио Рамос контузи голямата звезда на Ливърпул Мохамед Салах. До този момент мърсисайдци владееха инициативата, налагайки висока преса на Реал.\r\n\tСлед принудителната смяна на Салах с Адам Лалана обаче, „лос бланкос“ постепенно изнесоха играта в половината на съперника и започнаха да атакуват опасно. Мачът вървеше равностойно до 51-ата минута, когато Кариус не бе достатъчно концентриран и при опит да подаде топката с ръка я прати в крака на Карим Бензема, който отблизо откри с куриозен гол.\n\n\r\n\tЛивърпул обаче не се предаде и 4 минути по-късно Садио Мане изравни, засичайки в малкото наказателно поле свалена от Деян Ловрен топка след корнер. Този гол даде импулс в играта на англичаните и те отново опитаха да пресират Реал по целия терен.\r\n\tВ 64-ата минута обаче влезлият току що като резерва Гарет Бейл отбеляза страхотно попадение със задна ножица, давайки отново предимство на съотборниците си. Голът даде сигурност на „белия балет“ и той контролираше през повечето време мача до края.\r\n\tЛивърпул се отчете с греда на Мане преди отново Бейл да реализира за крайното 3:1 в 83-ата минута благодарение на нова грешка на Кариус. Уелсецът стреля от далечно разстояние право в ръцете на вратаря на мърсисайдци, който в последния момент се поколеба дали да боксира или да опита да лови топката и в крайна сметка тя мина през ръцете му, отклонявайки се в мрежата.\r\n\tДо края интригата отсъстваше. В третата добавена минута Кристиано Роналдо беше с топка в наказателното поле и точно когато щеше да шутира в наказателното поле се хвърли фен. Съдията Мажич спря срещата, а секунди по-късно наду финалния сигнал.\r\n\tС този успях португалският нападател стана единственият играч с 5 титли от Шампионската лига в този формат на турнира. Единственият друг футболист в историята с толкова европейски отличия е легендата на Реал Алфредо ди Стефано.", "date": "2018.05.27", "title": "Абсурдни вратарски грешки поднесоха на Реал Мадрид 13-ата титла в Европа"}
{"url": "https://www.mediapool.bg/firmite-se-prezastrahovat-s-nenuzhni-merki-za-lichnite-danni-news279539.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита на личните данни (КЗЛД) няма да бърза с глоби за нарушителите на новия европейския регламент за защита на личните данни (GDPR), а първо ще им изпраща предупреждение, заяви председателят на комисията Венцислав Караджов в неделя пред БНР. По повод недоволството на бизнеса, че може да се стигне до фалити заради предвидените сериозни глоби при нарушения и твърде разтегливите понятия, които трябва да бъдат доуточнени в националните законодателства, Караджов коментира, че поради незнание много компании се презастраховат с ненужни мерки. \r\n\tПо думите много от практиките на болници и аптеки по отношение на личните данни не би следвало да се прилагат.\r\n\tНапример, каза Караджов, столична болница да изисква от пациент от провинцията да дойде в София, за да си запише час при лекар-специалист, така че да може да подпише и декларация, че предоставя личните си данни, а втори път да дойде вече за същинския преглед.\r\n\t\"За мен става въпрос за незнание и презастраховане, поради липса на знание. Заради това се извършват практики, които не би следвало да се прилагат. Няма защо за едно записване по телефон за уговорен ден и час от физическо лице да се изисква то да дойде и да го направи на място, камоли пък да се съберат лични данни от него. Става дума за определено физическо лице, което си дава двете имена и желае да се запише при определен лекар. Аз не виждам тук обработване на лични данни в такива обеми, които да навредят на физическото лице, в случай, че то ги предостави на болницата\", каза Караджов, който е и зам.-председател на Европейския комитет за защита на личните данни.\r\n\tПо отношение на изискването на аптеките - всеки, който си купува или получава частично или напълно платени лекарства по Здравна каса, да попълва отделна декларация, той заяви, че това е практика, която се е появила в резултат непознаването на правилата за обработване на лични данни.\n\n\r\n\tДобрин Иванов, изпълнителен директор на Асоциацията на индустриалния капитал, окачестви новия регламент за защита на личните данни като \"допълнителна европейска бюрокрация\".\r\n\tФактът, че все още не е приети промени в българския Закон за защита на личните данни в съответствие с новия регламент, също създава известни притеснения у бизнеса, заяви Иванов: \"Това е едно пререгулиране във връзка със защита на личните данни, което налага допълнителни административни и финансови тежести на бизнеса. В много случаи бизнесът не е наясно какво трябва да направи точно, за да изпълни изискванията на регламента. Освен това липсата на национално законодателство, което все още не е прието, също поставя много въпросителни пред бизнеса\".\r\n\tСпоред шефа на КЗДЛ обаче това, че все още не са приети промени в Закона за защита на личните данни, е несъществен проблем, защото регламентът като инструмент има пряко действие.\r\n\t\"Той (регламентът) е приет още 2016 г. и беше отложен две години, за да може и бизнесът, и публичните институции, които ще го прилагат, да се запознаят с него. Освен това в регламента се предвиждат възможности за изменения в местното законодателство, само когато в самия регламент се предвиждат възможности за уточнения или ограничения на съдържащите се в него правила\", поясни Караджов.\r\n\tСпоред Иванов основният проблем в българския бизнес, а и в микробизнеса на европейско и световно ниво, е, че липсва капацитет, който да използва и да може да се приложи, за да отговаря на всички изисквания.\r\n\t\"За тези две години не само бизнесът, но КЗЛД, и правителството, и държавата знаеха, че този регламент ще влезе в сила, и би следвало със съвместни усилия да създадем капацитет в бизнеса, така че да можем да отговорим на регламента. Нито Министерство на финансите, нито правителството, нито Народното събрание предвидиха тази ситуация и не създадоха експертен потенциал и капацитет в комисията, така че тя да може да проведе обучения, да подготви специалисти по личните данни, които да бъдат интегрирани в бизнеса и да приложат по правилния начин разпоредбите на регламента\", заяви представителят на работодателската организация.\r\n\tОтносно налагането на санкции, в случаи на нарушаване на регламента, българският регулатор - Комисията за защита на личните данни, ще действа превантивно като първо изпраща предупреждение на нарушителите, а санкциите ще се налагат едва след това, обеща Караджов.\r\n\t\"Нашият начин на мислене като регулатор е, че ние трябва да подпомогнем бизнеса да спази изискванията, по този начин и физическите лица ще се чувстват по-защитени. В противен случай за бизнеса ще възникнат много финансови и други задължения и те в момента са в ситуация, в която са изнудвани от външни консултантски фирми, за да могат да спазят изискванията\", каза той.\r\n\tШефът на КЗДЛ отбеляза, че българският потребител на интернет услуги ще има право на по-голям избор с влизането в сила на европейския регламент за защита на личните данни: \"Той ще може сам да определи какво иска и какво не иска да ползва, и какви негови лични данни да се обработват за целите на услугите, които той иска да ползва в т.нар. интернет общество\".\r\n\t\"Например, когато ползвателят влиза, използва и чете безплатен интернет ежедневник, и му се поискат лични данни, той не е длъжен да ги предостави или да се съгласи с условията на \"Бисквитки\", които му казват: \"Този сайт използва \"Бисквитки\" – съгласете се…\". Новото на регламента казва: Фирмите, които изискват лични данни, тогава, когато тези лични данни не са изключително условие за предоставяне на услугата, да не възпрепятстват използването на услугата от гражданите на ЕС\", посочи шефът на КЗЛД.\r\n\tИзрично условие би било например, ако сайтът предвижда закупуване на стоки и услуги с кредитна карта - тогава трябва да се предостави информация, поясни Караджов. В случай, че компаниите предупреждават, че потребителят ще спре да ползва част от нейните услуги, ако не даде съгласието си с общите ѝ условия, влиза в противоречие с регламента.\r\n\t\"Ако е така, те трябва да посочат кои точно услуги ще бъдат спрени, тъй като за мен това е едно общо заплашване. Компаниите нямат право да заплашват. В регламента е изрично е казано, че съгласието трябва да бъде свободно дадено. Всяко едно физическо лице, при тези условия, бъде принудено да предостави съгласието си, независимо дали от частен или от публичен орган, в неговите действия, когато е при спазване Закона за защита на личните данни, то може да бъде оспорено\", каза Караджов.", "date": "2018.05.27", "title": "Фирмите се \"презастраховат\" с ненужни мерки за личните данни"}
{"url": "https://www.mediapool.bg/kakvo-iskame-ot-rusiya-news279541.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев осъществи дълго мечтаната си среща с Владимир Путин, но едва ли е останал очарован от нея. Тя протече като пиеса на Гогол, в която провинциален чиновник отива при губернатора с надежда за повишение, но за беда в досадата си началникът не разбира какво искат от него. Или пък се прави, че не разбира. Каменното изражение на Владимир Владимирович и липсата на \"признание\" за произхода на кирилицата обобщават резултатите от височайшата визита, която иначе беше опакована като \"пробив\" в българо-руските отношения.\r\n\tПробив за какво обаче? Като цяло, когато не знаеш какво искаш, получаваш нещо, което не ти харесва. В случая получихме иронични и направо обидни за България подмятания в руската преса за втори път след злополучното посещение на патриарх Кирил у нас. Защо и с каква цел си причиняваме всичко това е добър въпрос, особено с оглед на предстоящата визита и на премиера в Москва. А за нея научихме - куриозно до степен на абсурд - от руската страна!\r\n\tПроблемът на българо-руските отношения - с пробив или без пробив - е в това, че българската държава сама не знае какво иска от Русия. Външната политика не се осъществява само по време на визитите на президент и премиер в чужбина: тя е комплексен феномен, който обхваща позициите на основните партии, медийния дискурс, общественото мнение и позиционирането ни в ЕС по отношение на Русия. Като прегледаме тези четири основни фактора, трудно ще установим някаква последователна българска външна политика спрямо Русия с ясна и категорична цел, формулирана като национален интерес. Колажът от разнородни позиции, които сме заемали и заемаме, може да бъде интерпретиран поне по четири начина:\r\n\t\r\n\tДаже президентът Радев ще заяви убедено, че това не е целта на нашата политика, и премиерът Борисов гневно ще се съгласи с него. Как може човек да си помисли такова нещо?! Ами може, ако следи по-внимателно изказванията на водещи български политици и особено на лидера на социалистите Корнелия Нинова. За нея демокрацията и ЕС са ни отнели много, грабят ни с двойни стандарти и ни развращават с Истанбулската конвенция. Изобщо, нетърпима ситуация, която налага ново освобождение.\n\n\r\n\tАко към този важен глас добавим и ключови части от управляващата коалиция като ВМРО и особено Атака, ще получим странна картина: по официални заявки сме \"твърдо\" в ЕС и НАТО, но по също толкова официални твърдения сме дълбоко нещастни вътре и копнеем за освобождение. Партията, излъчила президента, и коалиционните партньори на премиера не са противници на освобождението и всъщност денонощно генерират подобни обществени нагласи. В медиите дълбокото нещастие и страдание от еврочленството ни е станало любима тема. Проправителствената таблоидна преса е флагман на този дискурс. До какъв извод би стигнал един обективен наблюдател в тази ситуация?\r\n\t\r\n\tТезата за \"моста\" е по-слаб вариант на \"освобождението\". Идеята тук е, че оставаме в ЕС, но по отношение на Русия водим собствена, сепаративна политика. По казуса \"Скрипал\" нашето правителство възприе този подход. Коалиционните партньори на Борисов - особено \"Атака\"- поддържат тази линия по отношение на Украйна и Крим, като подкрепят позицията на Москва. Президентът Радев непрекъснато говореше за сваляне на санкциите срещу Русия, макар че напоследък е смекчил позицията си, запознавайки се с реалностите.\r\n\tИдеята България да е де факто извън НАТО е част от пакета \"мост\". И тя не е толкова нереалистична. Коалиционните партньори на ГЕРБ – \"Атака\"- са пионери на тази идея в България, а Марешки вече планира и референдум по въпроса. Вярно е, че засега всичко това е в сферата на парламентарно одиозното, но акцентът тук трябва да е върху \"парламентарно\". И за капак, повече от десетилетие след членството ни в алианса и ЕС ние все още разчитаме почти изцяло на руска техника и отлагаме всеки смислен опит за модернизация на армията.\r\n\tИстина е, че и други страни от ЕС искат особени политически връзки с Русия. Но освен неутралната Австрия, която и без друго си е извън НАТО, остава всъщност само Гърция (и Кипър) в подобна на нашата позиция. Това ли е, към което се стремим?\r\n\t\r\n\tТази версия добива все по-голяма популярност. Тъй както Меркел иска \"Северен поток 2\", така и ние си искаме наша българска тръба и АЕЦ „Белене“. Политиката си е политика, бизнесът си е бизнес. Проблемът с тази теза е двоен.\r\n\tОт една страна, икономическата изгода от проектите, които обсъждаме – особено централата – е изключително спорна. Самото ни правителство не е убедено в нея и затова не иска финансов ангажимент. Това са големи проекти (над 20% от БВП), които по един или друг начин ще натоварят публичните финанси на страната (било с гарантирани цени, финансови гаранции, отговорност за аварии, съхранение на обработено гориво или допълнителна инфраструктура). Малцина ще спечелят от тези проекти, но ще спечелят много – консултантски фирми само досега са взели от тях стотици милиони.  полза ще е от минимална до отрицателна.\r\n\tСъщевременно поради обема на тези проекти те ще дадат възможност на Русия да влияе на политиката в България за десетилетия напред. Смисълът им поначало е по-скоро геополитически: тръбопроводите целят да заобиколят Украйна, а не да увеличат подаването на газ. За Русия е важно да има ядрени мощности по нейна технология в ЕС. Ако е така, нашата позиция е опортюнистична – да опитаме да направим малко пари от геополитиката на Русия.\r\n\tНо да допуснем за миг, че това са супер изгодни, чисто икономически проекти. Тогава би трябвало да има силен интерес за тяхната реализация от двете страни, . Защо е необходимо тогава президентът Радев да ходи до Русия, за да си посипва главата с пепел, да критикува предшественика си и да намеква, че ние политически ще подкрепяме Русия или поне ще си мълчим по въпроси като Крим и Скрипал? Защо беше необходимо тогава да не гоним руски дипломати, както това направиха Германия и Франция? Нима Меркел е променила с нещо  си позиции по Украйна, Сирия, Скрипал или каквото и да е било, за да обмисля икономически проекти с Русия?\r\n\tТук става ясна една принципна разлика между българската и немската позиция. На българите им се втълпява, че за да водят изгодна икономическа политика спрямо Русия, задължително трябва да изхождат от позициите на някаква  с нея. Ако тази близост я няма, няма и икономически отношения. Ако не ни \"признаят\" азбуката, няма да има газ. Затова Радев отива да „разбие“ културно-политическия лед, а Борисов го следва с икономическите пакети.\r\n\tНемският пример ясно демонстрира наивната глупост на подобни представи. Заради тях България за малко щеше да стане шестнадесета съветска република. \"Хитрият\" Живков си е правел сметката, че СССР ще му покрие дълговете в замяна на (наистина, формалната по това време) българска независимост и славянското братство. Размяната на политико-културна близост с Русия срещу икономическа изгода, която стои зад мисленето на много от съвременните ни политици, е аналог на Живковото хитруване. Дано завършилите университета \"Живков\" да не са усвоили основно тези аспекти от политическото му наследство! Защото както и тогава, така и сега те не са в състояние да спечелят много повече от насмешка и дори презрение от руска страна: курица не птица…\r\n\t\r\n\tПо изказвания и на Борисов, и на Радев, може да се заключи, че ние всъщност искаме да се възползваме от членството си в ЕС, за да установим по-изгодни отношения с Русия. Да сме нещо като преден пост на ЕС спрямо Москва. Тази версия не се връзва с позицията ни по \"Скрипал\", но в нея има политическа логика. Например, ясно е, че България плаща една от най-високите цени за газ в ЕС. Ако се реализира енергиен европейски съюз, ние ще купуваме газа на цените на Германия или по-ниски, но така или иначе двойно по-малки от сегашните.\r\n\tЕнергийният съюз няма да бъде лесно постигнат, защото Източна Европа трябва да убеди Германия да изостави ценовото си предимство. Ако това стане, много немски бизнеси биха имали стимул да преместят производствата си на изток в ЕС. В този смисъл с енергиен съюз България би ударила \"джакпота\" – ниска цена на суровина и повече инвестиции.\r\n\tСтранното е, че българската външна политика не прави нищо по този приоритет. Реалното ни свързване с другите държави от ЕС (освен по руската тръба) се влачи с десетилетия. Т.нар. реверсивни връзки – които биха ни дали възможност да получаваме газ от ЕС – са вече легендарни и гонят по забавяне строителството на софийското метро по соцвреме. И най-важното, България не проявява никаква дипломатическа активност в ЕС по отношение на енергийния съюз, а за сметка на това търси сепаративни споразумения с Русия. И вместо преден пост на ЕС спрямо Москва, става точно обратното – руски авангард в ЕС.\r\n\tОт  цялата тази неяснота става ясно, че българската политика е съпътстваща жертва на хибридната война – самата ни позиция по Русия е хибрид от различни, противоречащи си интерпретации. Вярно е, че руската пропаганда играе с тази хибридност и я използва за собствени цели. Но причината за хибридността не е руската пропаганда, а собствената ни суверенна неяснота по отношение на това какво точно искаме от Русия. Докато политици, медии и обществени говорители пращат разнородни послания по три пъти на ден, не е нужно да си гений, за да избереш най-изгодното за себе си.\r\n\tИ затова Радев може и да се мисли за авангард на ЕС спрямо Русия, но руските медии лесно му лепнаха етикета на просител за освобождение от ЕС. И ако искате \"факти\" за тяхната интерпретация, ще ги получите в огромно количество под формата на български политически позиции на достатъчно високо ниво.\r\n\tНеяснотата в политиката понякога е \"конструктивна\" и полезна. Тя дава възможност за лавиране и играе по тънката струна на желанието да се снишиш, докато даден конфликт отмине. Да нямаш позиция, да се провреш между капките. Конфликтните ситуации са тези, в които се отстоява идентичността и изборът, който си направил обаче. И ако наистина искаме да сме част от най-развитите нации, е добре да се държим като такава. Защото \"снишаването\" може понякога да е печелившо, но никога не печели уважение.", "date": "2018.05.27", "title": "Какво искаме от Русия?"}
