{"url": "http://www.mediapool.bg/es-iska-pomosht-ot-libiya-za-ogranichavane-na-migratsiyata-news266297.html", "text": "Европа прави опасен обрат в позицията си за Средиземно море, като вече разчита на Либия за помощ при ограничаването на броя мигранти, които се опитват да достигнат континента с нестабилни плавателни съдове. Това се казва в разпространен в четвъртък доклад на \"Амнести интернешънъл\". Организацията определи като \"безразсъдна\" стратегията на ЕС за обучаване на либийската брегова охрана да спасява мигранти.\r\n\t\r\n\tОбръщайки се към Либия, една затънала от хаос страна, която е отправна точка за опасното пътуване, ЕС създава \"Перфектна буря\", както е озаглавен и докладът на \"Амнести\", която излага често отчаяните мигранти на двоен удар. Те са изправени пред риска да загинат в морето или да изпитат тежки нарушения на човешките си права при връщането им в Либия, каза правозащитната организация.\r\n\t \r\n\tОт началото на годината над 2000 мигранти към Европа са загинали в морето, а над 73 380 души са достигнали Италия, се казва в доклада, в който се цитират данни на италианското вътрешно министерство. Очаква се до края на тази година броят на пристигналите да достигне или надхвърли дошлите през 2016 г. 181 400 души, които бяха повече, отколкото в предишните две години, се казва в доклада.\r\n\t \r\n\tЕС трескаво търси начини да се справи с кризата, по-специално чрез Либия, където има две съперничещи си правителства и от която очаква помощ за спиране на заминаващите. ЕС набляга на екипирането и обучаването на либийската брегова охрана и военноморски сили за морски спасителни операции, за да играят водещата роля в борбата с мрежите за трафик и контрабанда.\r\n\t \r\n\t\"Амнести\" заяви, че е \"изключително проблемно\" да бъде безусловно финансирана и обучавана Либия, където човешките права не се спазват, а за бреговата охрана има сигнали за насилие и дори контрабанда.\r\n\t \n\n\r\n\tОрганизацията цитира инцидент от август, станал край бреговете на Либия, в който нападатели са стреляли по спасителен кораб на \"Лекари без граници\". Експертна комисия на ООН за Либия впоследствие потвърди, че в случая са били замесени двама служители от бреговата охрана.\r\n\t \r\n\tПрез май либийската брегова охрана се намеси в издирвателно-спасителна операция на друга неправителствена организация. Служителите на бреговата охрана заплашили мигранти с оръжия, поели командването на дървения им плавателен съд и го откарали обратно в Либия, съобщи \"Амнести\".\r\n\t \r\n\t\"Настоящото положение с либийската брегова охрана е абсолютно възмутително. Безотговорно е ЕС да разреши някои спасителни операции, за които знаем, че са неадекватни, и да рискува човешки животи\", каза в интервю в Брюксел Айвърна Макгауан, ръководител на отдела за европейските институции на \"Амнести интернешънъл\".\r\n\t \r\n\tНай-лошото може да остане незабелязано, каза Макгауан. \"Хората, които са карани обратно в Либия, биват връщани в незаконни центрове за задържане, където са подлагани на изтезания, изнасилвания и друг немислим тормоз\", каза тя.\r\n\t \r\n\tВ доклада се казва, че неправителствените организации трябва да продължат да участват в спасяването на мигранти, макар \"Амнести\" да заявява, че това е задача на правителствата.\r\n\t \r\n\tОрганизацията не споменава отправената неотдавна заплаха от претоварената Италия да забрани на някои НПО да карат мигранти в пристанищата в южната част на страната.\r\n\t \r\n\tСпоред \"Амнести\" е спешно необходима \"многонационална хуманитарна операция\" под контрола на Италия, а на използването на либийски ресурси трябва да се наложат някои ограничения, включително никакви спасителни операции извън териториалните води и прехвърляне на всички спасени мигранти на кораби на ЕС или други подходящи съдове.\r\n\t \r\n\t\"Амнести\" не е единствената организация, което е разтревожена от идеята да се разчита на Либия за облекчаване на европейската мигрантска криза.\r\n\t \r\n\tДиректорът на издирвателно-спасителните операции на \"Спасете децата\" Роб Макгиливрей заяви, че спасени мигранти разказват за преживени ужаси в Либия, включително сексуални посегателства, продаване на труда им на други хора и бичувания и електрошокове в центровете за задържане.\r\n\t \r\n\t\"Да тласкаш отчаяни хора обратно в Либия, която мнозина описват като ад, просто не е решение\", каза той.\r\n\t \r\n\tЕвропейският комисар за миграцията Димитрис Аврамопулос неотдавна призна на пресконференция в Париж, че ЕС се опира на страна, която е \"в много несигурна ситуация\".\r\n\t \r\n\tВчера Европейската комисия прикани страните членки да положат повече усилия и да проявят добра воля, за да се помогне на Италия и Гърция да се справят с нарасналия брой мигранти, които прекосяват Средиземно море.\r\n\t \r\n\tЗаместник-председателят на Европейската комисия Франс Тимерманс каза под аплодисментите на депутатите в Европейския парламент, че \"ако всяка страна членка изпълни ангажиментите си да прояви солидарност, това вече ще е огромна разлика за Европа\".\r\n\t \r\n\tЕС пое ангажименти да облекчи мигрантския натиск над Италия и Гърция, като другите страни членки поемат някои от бежанците, които са направили опасното пътуване през Средиземно море, но няколко страни в Източна и Централна Европа са проявили малко или никакво желание да го сторят.", "date": "2017.07.06", "title": "ЕС иска помощ от Либия за ограничаване на миграцията"}
{"url": "http://www.mediapool.bg/nyakoi-ot-postradalite-v-katastrofite-krai-ihtiman-vse-oshte-sa-s-opasnost-za-zhivota-news266268.html", "text": "Някои от пациентите, пострадали вчера в двете верижни катастрофи край Ихтиман, все още са с опасност за живота. Това казаха пред журналисти от болниците \"Св.Анна\" и \"Пирогов\".\r\n\t \r\n\tДвете пострадали деца от Сърбия, които бяха в болница \"Св.Анна\", са изписани, каза доктор Славчо Близнаков - директор на лечебното заведение, и допълни, че за най-тежко пострадалите - с фрактури на шийни прешлени, опасността за живота им не е преминала.\r\n\t \r\n\tТежко остава състоянието и на 80-годишната жена, приета в \"Пирогов\", казаха от болницата.", "date": "2017.07.06", "title": "Някои от пострадалите в катастрофите край Ихтиман все още са с опасност за живота"}
{"url": "http://www.mediapool.bg/tomislav-donchev-vapros-na-operativno-maistorstvo-e-da-se-uskori-remontat-na-ndk-news266270.html", "text": "Ремонтът на НДК за целите на Българското председателство сериозно закъснява, коментира вицепремиерът Томислав Дончев.\r\n\t \r\n\t\"Относително ниска степен на физическо изпълнение. Първостепенна цел е дейностите по ремонта да се ускорят, защото остава половин година. Въпрос на оперативно майсторство е нещата да се случат по най-добрия начин. Факт е, че има генерирано много голямо закъснение\", каза той в четвъртък пред БНР.\r\n\t \r\n\tЗа огромното закъснение на ремонта, както и за нарушения при изразходването на бюджетни средства за него, заяви по-рано и министърът по европредседателството Лиляна Павлова. Преди седмица тя уволни изпълнителния директор на НДК Мирослав Боршош, който обаче бе върнат на поста от Бойко Борисов и веднага след това подаде оставка, мотивирайки се с извършваните проверки, включително прокурорското разследване. Междувременно обаче премиерът отне НДК от Павлова и го прехвърли към министъра на културата Боил Банов, който назначи за шеф на НДК Ангел Митев, досегашен директор на държавното дружество \"Реставрация\". Към момента не е ясно дали Митев и новият принципал на НДК ще успеят да наваксат закъснението и дали няма да се наложи правителството да отпуска допълнителни пари за ремонта, който досега надхвърли двойно планирания бюджет и гони 50 млн. лева.", "date": "2017.07.06", "title": "Томислав Дончев: \"Въпрос на оперативно майсторство е\" да се ускори ремонтът на НДК"}
{"url": "http://www.mediapool.bg/erp-tata-sa-ogranichavali-nepravomerno-preminavaneto-kam-svobodniya-pazar-news266271.html", "text": "Разпределителните и снабдителните предприятия от икономическите групи ЕВН, ЧЕЗ и \"Енерго-Про\" са нарушавали Закона за защита на конкуренцията като са прилагали общи стратегия и практики, с които са дискриминирали независимите търговци извън съответните групи и ограничавали търговията с електрическа енергия по свободно договорени цени.\r\n\t \r\n\tКато обменят в рамките на групите си съществена информация за клиенти, които преминават от доставка по регулирани към доставка по свободно договорени цени и забавят издаването на необходимите документи, дружествата възпрепятстват процеса на първоначална смяна на крайния снабдител с доставчик по свободно договорени цени, заявява Комисията за защита на конкуренцията /КЗК/ в определенията, с които предявява твърдения за извършени нарушения.\r\n\t \r\n\tНа дружествата е определен 30-дневен срок за запознаване с материалите по преписката и представяне на писмени възражения по предявените твърдения.", "date": "2017.07.06", "title": "ЕРП-тата са ограничавали неправомерно преминаването към свободния пазар"}
{"url": "http://www.mediapool.bg/valeri-simeonov-predlaga-darzhavata-da-izdarzha-tretoto-dete-v-semeistvoto-news266267.html", "text": "Вицепремиерът по демографската политика Валери Симеонов обяви, че възнамерява скоро да предложи пакет от мерки за стимулиране на раждаемостта, една от които е издръжката на всяко трето дете в семейството да бъде поета от държавата.\r\n\t“Нашето предложение, което все още не е окончателно обсъдено с нашите партньори, е третото дете да бъде дете на държавата – държавата изцяло да поеме издръжката на това трето дете. Защото след като ние си поставяме за цел решаването на демографския проблем и повишаването на населението на държавата, ние трябва да вложим пари в това“, каза Сименов в четвъртък пред БНТ.\r\n\tТой поясни, че държавата ще стимулира класическия тридетен модел, като хората, които желаят да имат повече от три деца, ще трябва сами да подсигурят издръжката им.\r\n\tСимеонов коментира, че предложението не означава, че ще продължава стимулирането на безотговорната раждаемост. “Става въпрос за оцеляване на българската държава“, посочи той.\r\n\tСимеонов каза, че той и екипът му работят върху изготвянето на мерки, срещу всяка от които да има записани годишни разходи\n\n\r\n\tТой заяви, че предложенията са изготвени след внимателен анализ на раждаемостта както сред българите, така и сред ромите.\r\n\t\r\n\tСпоред него проблемът с малцинствата в България и гетата, в които живеят, не е толкова голям. За сравнение той даде квартал \"Моленбек\" в Брюксел, който е заселен почти изцяло от мюсюлмани и е смятан за място, където живеят крайни ислямисти.\r\n\t\"Нашите цигани са свикнали с порядките в страната, тъй като живеят на тази територия от векове. Ситуацията не е същата като в \"Моленбек\". Трябва да стъпим на тези основи, за да започнем тяхната интеграция в обществото\", допълни Симеонов.\r\n\tСимеонов смята, че държавата трябва да се възползва от обстоятелствата, че става дума за хора, живели по българските земи с векове и че като цяло има отдавна създадени взаимоотношения на търпимост между тях и българското население.\r\n\t\"Естествено трябва да се добавят и някои по-категорични и твърди мерки, с които да се премахне вредното въздействие на внушенията на т. нар. \"правозащитни, ромски, цигански\" и всякакви организации, които внушават на циганския етнос, че има само права, а няма задължения. но това също е в правомощията на държавата. И аз мисля, че решаването на въпроса е възможно\", каза той.\r\n\t\r\n\tПо думите му трябва да се разреши икономическия проблем в гетата, който обаче не трябва да бъде на база безвъзмездни помощи, а помощи срещу труд.\r\n\tСимеонов коментира, че до края на 1989 г. не е имало проблем с циганския етнос. Той заяви, че депутатите, включително опозицията, са били прави като са посочили за основна причина за проблема при циганите е трудовата им незаетост. В този смисъл, по думите на Симеонов, има много работа за \"етносите\" в сектора на \"ръчния труд, общите дейности\".\r\n\t“Навсякъде има пространства за почистване, нужда от поправки на улици, тротоари, други по-малки обекти, които се финансират от общините. Освен това циганите могат да бъдат заангажирани и в големите обекти по европейски програми“, смята Симеонов.\r\n\t“Фронт за работа има и държавата трябва да се ръководи от принципа \"социални помощи срещу заетост\", както е записано в програмата на коалицията Обединени патриоти - ГЕРБ 2017-2021 г“, заяви Симеонов.\r\n\tТой определи етническото напрежение, на което станахме свидетели през последната седмица, като \"моментна снимка на ситуацията в цялата страна\". Според него, изолацията на циганския етнос в гета е изцяло подвластно на възможностите и на действията на държавата.\r\n\tЗатова \"ние сами трябва да вземем решение\", а реши ли нещо държавата, тя няма как да не го постигне, убеден е вицепремиерът.\r\n\tТой припомни идеята си да се създадат полицейски управления в тези квартали, както е на много места по света. Полицейското присъствие респектира и подпомага поддържането на реда в такива квартали, убеден е той.", "date": "2017.07.06", "title": "Валери Симеонов предлага държавата да издържа третото дете в семейството"}
{"url": "http://www.mediapool.bg/kat-e-izpratil-v-nap-1-mln-neplateni-globi-prez-2016-g-news266263.html", "text": "\"Пътна полиция\" е изпратила на НАП данни за около 1 млн. неплатени глоби през м.г., съобщи в четвъртък пред Нова телевизия шефът на службата Бойко Рановски.\r\n\tПо думите му, когато документите за длъжниците на КАТ стигнат до приходната агенция, следва образуване на изпълнителни дела срещу тях.\r\n\tРановски коментира информацията от тази седмица, че подчинените му вече ще проверяват за невръчени фишове дори и пътниците в спряна за проверка кола. Ако такива бъдат установени, те ще им бъдат давани на място.\r\n\t\"Основният проблем с електронните фишове е връчването. От 350 000 издадени електорнни фиша, изпратени по пощата, половината се връщат, защото хората не са намерени на адресите\", допълни началникът на \"Пътна полиция\".\r\n\tТой уточни, че законът дава право на полицаите да връчват невръчени фишове, като в него не е записано дали това е в сила за шофьор или пътник. Рановски обясни още, че след връчването на фиша, глобеният има 45 дни да го плати, след което задължението му се праща в НАП.\n\n\r\n\tШефът на КАТ напомни и, че ако на пътя бъде спрян шофьор с неплатена, но влязла в сила глоба, пътните полицаи имат право да му вземат книжката.\r\n\t\"Ако всички спазваха правилата на движение, \"Пътна полиция\" щеше да е само контролен орган, който само присъства. Но има много неспазващи и са нужни санкции\", обобщи ситуацията Бойко Рановски.", "date": "2017.07.06", "title": "КАТ е изпратил в НАП 1 млн. неплатени глоби през 2016 г."}
{"url": "http://www.mediapool.bg/kandidatprezident-nabiral-sredstva-za-finansirane-na-kampaniyata-i-sled-neiniya-krai-news266269.html", "text": "Един участник в президентските избори през ноември миналата година е продължил да набира средства за финансиране на предизборната кампания и след нейния край. Това е едно от установените от Сметната палата нарушения при одита за съответствие на декларираните приходи и извършените разходи във връзка с предизборната кампания на участниците в изборите за президент и вицепрезидент на България, състояли се на 6 ноември 2016 г.\r\n\t \r\n\tВ съобщението от палатата не се посочват имената на нарушителите.\r\n\t\r\n\tСред другите установени слабости и пропуски от Палата посочват, нарушени от отделни участници законови изисквания за представяне по време на предизборната кампания пред Сметната палата на информацията за възникнали факти и обстоятелства за публикуване в Единния регистър по Изборния Кодекс.\r\n\t \n\n\r\n\tЗа един участник е установено финансиране от юридическо лице. Двама участници имат неразплатени задължения към доставчици на стоки и услуги до датата на извършване на одита.\r\n\t \r\n\tУстановени са неотчетени приходи от двама участници и неотчетени разходи от един.\r\n\t \r\n\tПри одита са извършени тестове по същество на 11 участници в изборите - 2 политически партии, 4 коалиции от партии и 5 инициативни комитета. Общите им приходи за кампанията са 5 212 362 лв., направени са 2 187 парични дарения от 2 166 физически лица в общ размер на 1 194 118 лв., както и 9 непарични дарения от 9 физически лица в общ размер на 3 005 лв.\r\n\t \r\n\tОбщият размер на разходите за предизборната кампания на одитираните субекти е 5 210 643 лв.\r\n\t \r\n\tЗа всички дарения от физически лица са извършени документални проверки. Освен това на извадков принцип са запитани 480 физически лица за потвърждаване на направените от тях дарения за финансиране на предизборната кампания на одитираните политически субекти. От 258 дарителя са потвърдени направените от тях дарения, от 1 - не е потвърдено, въпреки наличието на подписан от лицето договор за дарение, а от останалите дарители не е получена информация.\r\n\t \r\n\tУстановени са 82 физически лица, предоставили или дарили средства над 1 000 лв. за финансиране на предизборната кампания. За 76 лица са установени данни за доходи, съответстващи на размера на дарените/предоставени от тях средства за кампанията. За 6 лица е установено несъответствие, но проверката е само въз основа на бази данни на НАП и на НОИ. Предвидените в Изборния кодекс източници на информация не позволяват да бъдат проследени данни за доходи от чужбина, за спестявания в банки и други, които е напълно вероятно конкретните лица да притежават.\r\n\t \r\n\tАнализирана е получената информация от 161 доставчика за предоставени от тях стоки и услуги във връзка с предизборната кампания за изборите за президент и вицепрезидент.\r\n\tОт 11-те одитирани политически субекта 8 отчитат средства за медийни пакети, които се предоставят от държавата, по реда на чл. 178 от ИК. Съгласно информация от ЦИК за медийни пакети са предоставени общо 277 146 лв. Всички одитирани участници в изборите са спазили законовите изисквания.\r\n\t \r\n\tНе са установени допуснати нарушения на Изборния кодекс от 5 одитирани участника в изборите - 2 политически партии, 2 коалиции от партии и 1 инициативен комитет.\r\n\t \r\n\tПредставителите на всички одитирани политически субекти изразяват пълно съгласие и приемат изцяло установените факти и обстоятелства.", "date": "2017.07.06", "title": "Кандидатпрезидент набирал средства за финансиране на кампанията и след нейния край"}
{"url": "http://www.mediapool.bg/v-navecherieto-na-sreshtata-na-g-20-putin-razkritikuva-protektsionizma-i-sanktsiite-news266266.html", "text": "Ден преди срещата на върха на Г-20 в Хамбург руският президент Владимир Путин разкритикува търговския протекционизъм и западните икономически санкции срещу страната му, които според него са скрита форма на протекционизъм, съобщи Франс прес.\r\n\t \r\n\tНаложените на Москва американски и европейски санкции във връзка с украинската криза \"са не само безперспективни, а и противоречат на принципите на Г-20 за сътрудничество в интерес на всички страни в света\", пише руският лидер в статия, публикувана в германския икономически вестник \"Ханделсблат\".\r\n\t \r\n\tПредишните икономически модели на практика се изчерпаха, протекционизмът се превръща в норма, а едностранните, политически мотивирани санкции в търговията и инвестициите, включително върху разпространението на технологиите, се превръщат в негова скрита форма, посочва Путин.\n\n\r\n\t \r\n\tВ края на юни Европейският съюз удължи с шест месеца, до 31 януари 2018 г., санкциите срещу Русия поради липсата на напредък при прилагането на договореностите от Минск, които трябва да доведат до спиране на бойните действия и начало на политически диалог между проруските бунтовници и украинското правителство.\r\n\t \r\n\tИкономическите санкции, съчетани със срива на цените на петрола, хвърлиха Русия в най-продължителната от идването на власт на Путин през 2000 г. рецесия, от която страната се мъчи да се възстанови.\r\n\t \r\n\t\"Убеден съм, че единствено откритите, основаващи се на единни норми и стандарти търговски връзки ще стимулират растежа на световната икономика и ще способстват за развитие на отношенията между държавите\", допълва Путин.\r\n\t \r\n\tПо време на форума в Хамбург се очаква руският президент да се срещне с американския си колега Доналд Тръмп, известен с протекционистките си позиции в областта на търговията.", "date": "2017.07.06", "title": "В навечерието на срещата на Г-20 Путин разкритикува протекционизма и санкциите"}
{"url": "http://www.mediapool.bg/donchev-ponyakoga-politseiskiyat-patrul-e-neizbezhen-za-prashtane-na-detsata-v-uchilishte-news266273.html", "text": "\"Има държави, в които при нежелание на дадено семейство да праща детето си на училище, то се извозва с полицейски патрул. Така беше и в България по времето на зрелия социализъм. Аз не съм убеден, че трябва да прилагаме точно тази мярка, но има ситуации, в които представителите на държавата, на структурите на Министерството на образованието – директор, учител, социални работници, когато трябва да влязат в дадено домакинство да видят защо децата не ходят на училище, да не могат да го направят, ако не са ескортирани от полицейски патрул.\" Така вицепремиерът Томислав Дончев коментира в четвъртък пред БНР една от мерките, предвидена в новия механизъм, чрез който институциите ще издирват и пращат всяко дете в училище.\r\n\t \r\n\tКакто заяви министър-председателят Бойко Борисов при представянето на механизма във вторник, държавата ще задължи всички деца не просто да посещават училище, но и да излизат от там ограмотени.\r\n\t \r\n\tОбразованието е един от приоритетите ни, подчерта Томислав Дончев и обясни, че са нарекли този механизъм \"магистрала на знанието\" по аналогия с други успешни управленски приоритети на ГЕРБ – строежа на пътна инфраструктура.\r\n\t \n\n\r\n\t\"Механизмът за съвместна работа на институциите, чрез който да се вкара и задържи всяко дете в образователната система, се нарича \"магистрала на знанието\", защото магистралата е символ на бързо придвижване и освен това е алюзия с предишни приоритети, от които не сме се отказали и които са свързани с тежката инфраструктура. Не можем да противопоставяме образованието на тежката инфраструктура. Трябва да се случват и двете, но ясен фокус този път имаме върху образованието. Ако има инвестиция, която е дългосрочна и с твърда възвръщаемост, не говоря само за пари, това са инвестициите в наука и образование\", каза той.\r\n\t \r\n\t\"Има много дефицити въобще в системата на образование в България, защото ние говорим и за професионалното образование, и за висшето образование, където има много какво да се прави, но за мен големите проблеми са на входа на системата. Ако се оказва, че много българчета не попадат или отпадат от системата, не са в клас, а са някъде другаде, това е дългосрочен проблем, защото след 10, след 15 години един човек, който не може да чете и да пише, да смята, който не е грамотен, шансовете му за реализация на пазара на труда са нулеви, шансовете му за адекватна интеграция в обществото също са почти нулеви. Вариантите са или той да бъде клиент на социалната система, или да бъде клиент на полицията и на прокуратурата\", обясни вицепремиерът Дончев, който отговаря за образованието.", "date": "2017.07.06", "title": "Дончев: Понякога полицейският патрул е неизбежен за пращане на децата в училище"}
{"url": "http://www.mediapool.bg/sasht-predlagat-na-rusiya-savmestni-deistviya-v-siriya-news266264.html", "text": "САЩ предложиха на Русия да обсъдят съвместни усилия за стабилизиране на обстановката в Сирия, включително създаването на зони, забранени за полети, предадоха световните агенции в четвъртък.\r\n\t\"Ако двете страни работят заедно за установяване на стабилност на земята, това ще положи основите за напредък по уреждането на политическото бъдеще на Сирия\", каза държавният секретар на САЩ Рекс Тилърсън в изявление, публикувано в навечерието на срещата на върха на Г-20 в Хамбург.\r\n\tТой призна, че Вашингтон и Москва имат редица неизгладени различия за Сирия, но подчерта, че те имат възможността да създадат стабилност в тази страна.\r\n\tФорумът в северния германски град ще даде възможност за първа среща между американския президент Доналд Тръмп и руския му колега Владимир Путин. Една от темите на разговорите им ще бъде именно Сирия, посочи Тилърсън.\r\n\tОсвен зоните, забранени за полети, САЩ предлагат на Русия и други \"съвместни механизми\", например разполагането на наблюдатели на земята и доставки на хуманитарна помощ. В същото време Вашингтон подчерта, че Москва има задължението да предотврати използването на химически оръжия от сирийските правителствени сили.\n\n\r\n\tВ конфликта в Сирия Русия е основен съюзник на президента Башар ал Асад и нейната военна подкрепа му помогна да вземе надмощие срещу бунтовниците и джихадистите. През април САЩ нанесоха ракетни удари по сирийска военновъздушна база, след като обвиниха правителствените сили, че са убили десетки цивилни при химическа атака.\r\n\tМеждувременно Тилърсън коментира, че е важно Тръмп и Путин да проведат добър разговор за това как виждат двустранните си отношения. Държавният секретар на САЩ отбеляза още, че \"на този етап е трудно да се каже какви точно... са намеренията на Русия в тези отношения\".\r\n\tЗатова \"най-важната част от тази среща е да има добър разговор между президента Тръмп и президента Путин за това как двамата виждат характера на отношенията между двете страни\", каза той преди да отпътува за Хамбург.", "date": "2017.07.06", "title": "САЩ предлагат на Русия съвместни действия в Сирия"}
{"url": "http://www.mediapool.bg/izlachvasht-radiatsiya-ured-e-otkrit-v-garazh-vav-varna-news266272.html", "text": "Уред, излъчващ радиация, е открит в гараж във Варна, съобщиха от областната дирекция на МВР в крайморския град.\r\n\t \r\n\tМалко след полунощ в четвъртък след получен сигнал, служители на Регионалната дирекция за пожарна безопасност и защита на населението са извършили дозиметричен контрол за отчитане на радиация в гаражно помещение на бул.\"Сливница\" в града. Установено е, че там има уред, поставен в специализиран контейнер, в непосредствена близост до който има завишение на нормите за радиация, уточняват от полицията.\r\n\t \r\n\tНаправени са няколко контролни замервания, като извън гаража и на улицата няма отклонение от нормите. Взети са незабавни мерки за обезопасяването на контейнера. Уведомена Агенцията по ядрено регулиране, а по случая се извършва проверка.", "date": "2017.07.06", "title": "Излъчващ радиация уред е открит в гараж във Варна"}
{"url": "http://www.mediapool.bg/razvrazkata-s-privatizatsiyata-na-bvf-shte-e-dogodina-news266278.html", "text": "През 2018 г. предстои развръзката с приватизацията на Параходство \"Български морски флот\" (БМФ), стана ясно от изказване на икономическия министър Емил Караниколов в четвъртък. \r\n\tПричината е, че догодина настъпва следващият отчетен период за следприватизационен контрол. \"Едва тогава може да се установи дали отново има неизпъление на следприватизационните ангажименти и евентуално дали да се пристъпи към разваляне на договора\", посочи министърът. По думите му към момента няма основание за това, тъй като все още не е приключил периодът за отчитане. За да бъде прекратен контрактът догодина, трябва да има пълно неизпълнение на договора, каза още Караниколов.\r\n\tПо думите му до момента Агенцията за приватизация и следприватизационен контрол е констатирала нарушения на приватизационния договор, отнасящи се единствено до трудовата заетост, като купувачът е плащал неустойки за тях.\r\n\tДоколко собствениците на БМФ - братя Кирил и Георги Домусчиеви, ще дължат огромни неустойки по договора, пък ще зависи от изхода по заведеното от държавата дело пред Върховния касационен съд, за което настояваше вицепремиерът Валери Симеонов.\r\n\t, след разпореждане на премиера Бойко Борисов само за ден държавата намери 2.4 млн. лв., за да заведе дело срещу братя Домусчиеви по казуса с \"Български морски флот\". Това стана след оплакване на Валери Симеонов от предния ден, според което държавата не може да намери 2.4 млн. лв., за да заведе дело срещу фирмата, приватизирала БМФ през 2008 г., в резултат на което бюджетът може да се лиши от неустойки за 55 млн. лв.\r\n\tСлед като бяха осигурени нужните средства, държавата ще може да обжалва решението на Арбитражния съд на БТПП от пролетта, което е в полза на братя Домусчиеви. Чрез него се разрешава промяна на приватизационния договор, благодарение на която компанията няма да изпадне в неизпълнение и няма да дължи огромни неустойки през 2018 г., които се изчисляват на около 55 млн. лв.\r\n\tВ четвъртък стана ясно, че Симеонов е доволен от развръзката на казуса с БМФ.\r\n\tВсички българи трябва да са удовлетворени от отпуснатите в сряда средства, за да се обжалва решението на арбитража, посочи Симеонов. По думите му, ако не са били заделени тези пари и ако не е било обжалвано решението на \"продажния\", по думите му, Арбитражен съд към БТПП (Българска търговско-промишлена палата) е щяло да се създаде опасна практика да се обжалва всяка приватизационна сделка и то точно при приватизаторите, които искат да се променят условията, подписани в договора за приватизация.\n\n\r\n\t\r\n\tМеждувременно, в защита на тезата на братя Домусчиеви със становище изледе и моряшкият синдикат.\r\n\t\"При тази продължителна криза, ако параходството беше останало държавно, то сега нямаше да съществува, щеше да е фалирало и работните места щяха да са нула\", се твърди в декларация на профсъюза.\r\n\tОттам изтъкват, че след приватизацията са предприети мерки за оздравяване на фирмата в условията на \"невиждана и безпрецедентна по дълбочина криза и най-ниските в историята на корабоплаването нива на фрахтовия пазар\".\r\n\t\"Старите кораби се подменяха с нови по-модерни и ефективни. Средната възраст на корабите от 29 години беше намалена на по-малко от 10 години. Държавата продаде 70 % от БМФ за 440 милиона лева, а стойността на активите и корабите само три месеца след приватизацията намаля 10 пъти поради световната криза в корабоплаването. Девет години след приватизацията бе построен и закупен един цял нов флот на стойност 570 милиона и предстоят инвестиции от още над 200 милиона през тази и следващата година. В същото време държавата не е осигурила дори еднастотинка за инвестиции, въпреки че има 30% дял в БМФ. В резултат от \"лошата\" приватизация и след \"нарязаните\" кораби, реалната цена на дела на държавата е увеличена\", изтъква синдикатът.\r\n\tСпоред него БМФ е един от малкото примери за успешна приватизация. \"Моряшки синдикат декларира, че няма по добре регулирани трудово-правниотношения, по-сигурни, безопасни и добре платени работни места в България\", се посочва в изявлението. В него се твърди още, че в БМФ след приватизацията няма нито един случай или ден на забавяне на моряшките заплати.\r\n\t\"Благодарение на Параходство БМФ хиляди български моряци имат осигурен авъзможност за безопасна и добре заплатена работа, като минимална заплата е над 1400 долара на месец, което е в пъти повече от средната за страната. Какво да се каже за капитаните, главните механици, които получават над 8000 долара на месец\", посочва още Моряшкият синдикат.\r\n\t\r\n\tВ началото на април 2017 г. Арбитражният съд при БТПП реши, че собственикът на БМФ \"Кей Джи маритайм партнърс\" няма нужда да спазва приватизационния си договор, т.е. не бива да плаща и неустойката на държавата. Мотивът на арбитража е \"стопанска непоносимост\", тъй като корабният бизнес е изпаднал в криза малко след приватизацията на БМФ. Това решение е абсолютен прецедент по отношение на приватизационните сделки.\r\n\tРешението на арбитража поставя под заплаха изпълнението на всички приватизационни договори. Наред с това държавата е осъдена да плати и част от гигантските разноски на частната компания по делото - 3.7 млн. лв.\r\n\tПрез август 2008 г. 70% от БМФ бяха продадени на германско-българския консорциум \"Кей Джи маритайм шипинг\" срещу 440.1 млн. лв. В края на август 2013 г. собственик на дружеството изцяло вече е българският партньор в сделката - \"Адванс пропъртис\", холдингът, обединяващ голяма част от бизнеса на братя Домусчиеви.\r\n\tКупувачът се сдобива с общ тонаж от търговски кораби 1.4 млн. DWT (дедуейт). Един от ангажиментите по договора е към десетата година след сделката купувачът да има 1.3 млн. DWT. Друго изискване е през 2018 г. средносписъчният плавателен състав да е 2360 души. Инвестициите пък трябва да са 779.9 млн. лв. в кораби. Трябва да падне и възрастта на плавателните съдове.\r\n\tСлед сделката обаче започва световната икономическа криза и свиването на морската търговия. Осем години след приватизацията и две години преди да трябва да си плати неустойките пред държавата \"Кей Джи маритайм шипинг\" излиза с искане до Арбитражния съд договорът да бъде изменен така, че ангажиментът за тонаж да бъде намален от 1.39 млн. DWT на 880 хил. DWT, а средносписъчният плавателен състав - от 2360 на 803 души.", "date": "2017.07.06", "title": "Развръзката с приватизацията на БВФ ще е догодина"}
{"url": "http://www.mediapool.bg/turtsiya-othvarlya-vsyakakvi-predlozheniya-na-es-za-prekratyavane-na-pregovorite-za-chlenstvo-news266275.html", "text": "Турският министър за ЕС Йомер Челик обяви, че Анкара отхвърля всякакви предложения на ЕС за прекратяване на преговорите за членство в замяна на силно сътрудничество в други области, предаде Ройтерс.\r\n\t \r\n\tМинистърът говори пред репортери по време на посещение на европейския комисар за разширяването Йоханес Хан.\r\n\t \r\n\tСпоред Челик е неправилно европейските депутати да призовават за спиране на преговорите за членство.\n\n\r\n\t \r\n\tЕвропейският парламент ще гласува по-късно в четвъртък проекторезолюция, призоваваща за замразяване на преговорите за присъединяване на Турция към Европейския съюз.", "date": "2017.07.06", "title": "Турция отхвърля всякакви предложения на ЕС за прекратяване на преговорите за членство"}
{"url": "http://www.mediapool.bg/darzhavata-rezhe-ot-obshtestveni-porachki-firmi-koito-dalzhat-zaplati-news266279.html", "text": "Работодатели, които дължат на работниците си заплати и обезщетения, да не могат да участват в процедури по обществени поръчки като изпълнители и подизпълнители. Около тази и други законови промени са се обединили депутатите от временната парламентарната комисия за неизплатените заплати, докладът от чиято работа беше приет от парламента в четвъртък. Комисията беше създадена за срок от два месеца по искане на БСП и имаше за цел да анализира данните за дължимите възнаграждения и да предложи законодателни промени за ограничаване на подобни случаи.\r\n\tАктуалните данни на Инспекцията по труда сочат, че сумите на неизплатени заплати намаляват през последните години и варират между 30 и 90 млн. лева годишно.\r\n\tПо време на работата си комисията обсъди различни законодателни предложения на омбудсмана Мая Манолова и синдикатите за промени в Кодекса на труда и още 6 закона и тези, по които има постигнат консенсус, предстои да бъдат внесени като общ законопроект на всички политически сили.\r\n\tТакова съгласие е постигнато относно забраната на фирми, които дължат заплати и осигуровки, да бъдат допускани до обществени поръчки. Освен това депутатите са единодушни, че трябва да се разширят правомощията на Главната инспекция по труда и да се въведе облекчена процедура, чрез която служителите могат бързо да се снабдяват с изпълнителни листове за дължимите им суми на базата на влезли предписания от инспекцията.\r\n\t\n\n\r\n\tВ хода на работата си комисията е установила, че работодатели се възползват от пропуски в законите, за да не плащат заплати. Една от най-често срещаните практики е прехвърлянето на фирми на клошари и социално слаби хора, от които държавата няма как да иска каквото и да било.\r\n\tСрещу тази порочна практика обаче депутатите не са се обединили около общи законодателни промени, а омбудсманът Мая Манолова настоява за действия в тази посока.\r\n\t“Добре е, че по-голямата част от предложенията, които съм направила, ще бъдат включени в общия законопроект - за разширяване на правомощията на Главна инспекция по труда, за създаване на бърза писта за работниците да се снабдяват с изпълнителен лист срещу некоректните работодатели, за забрана да участват фирми, които не са си платили на персонала, в процедури по обществени поръчки. Но три от най-важните предложения, за съжаление, няма да бъдат включени в този общ законопроект и трябва да се разчита на отделната инициатива на парламентарни групи“, коментира тя.\r\n\t\r\n\tДруга мярка, по която няма съгласие, е промяна на начина на функциониране на фонда за гарантиране на вземанията на работници при несъстоятелност.\r\n\tДепутатът от БСП Крум Зарков обясни, че в моментна законът не позволява до обезщетения от фонда да имат достъп служители, чиито работодатели принципно са добросъвестни, но са изпаднали в тежки финансови затруднения. Зарков посочи, че във фонда би трябвало да има около 250 млн. лева. От тях обаче само 2 млн. лв. са изплатени на работници, защото условието за достъп е процедурата по несъстоятелност, която тръгва бавно, и това трябва да бъде променено.\r\n\tОт ГЕРБ обаче са против разширяването на достъпа на работодатели до фонда. “На практика искате да смените философията, да отворите вратичката и да разширите кръга на работодателите с достъп до фонда“, коментира Светлана Ангелова от ГЕРБ.\r\n\tТя заяви, че по този начин некоректни работодатели ще имат възможност да се доберат до парите от фонда.\r\n\t\r\n\tМанолова обаче съобщи, че по тези и други свои законодателни инициативи, е имала среща с премиера Бойко Борисов и той е декларирал пред нея, че ще ангажира парламентарната група на ГЕРБ с тях и ги подкрепя.\r\n\t“Премиерът Борисов увери омбудсмана Мая Манолова, че ще ангажира изцяло парламентарната група на ПП \"ГЕРБ\" в процеса на приемане на внесените от нея законопроекти, ще настоява те да бъдат разглеждани приоритетно от народните представители и да бъдат окончателно приети до края на м. септември т. г.“, се казва в съобщение на омбудсмана.\r\n\t\r\n\tКомисията констатира значително намаляване на случаите на неиздължени възнаграждения от 2012 година до момента. От общо забавени заплати за 322 млн. лева, след намесата на Главната инспекция по труда са били изплатени около 300 млн. лева. Всяка година обаче неизплатените заплати варират между 30 млн. лева и 90 млн. лева.\r\n\tНай-драстични са закъсненията на заплатите в търговията, тъй като там има и най-много стопански субекти. Следват шивашкият бранш и ресторантьорството.\r\n\tЗа 2012-2016 г. са установени забавени заплати за близо 45 млн. лв. в сферата на строителството на съоръжения, като към настоящия момент сумата е сведена до малко над 10 млн. лв. В строителството на сгради са били над 45 млн лв., от тях остава да се изплатят около 18 млн. лв. В здравеопазването неиздължените възнаграждения са над 16 млн. лв.\r\n\t\r\n\tСъщевременно омбудсманът Мая Манолова се оплака, че през тези месеци, докато работеше временната парламентарна комисия, нито един от отворените случаи с неплатени заплати, не е бил решен и не е бил изплатен нито лев на работник, чакащ своите възнаграждения.\r\n\tКато проблемни и нерешени Манолова посочи случаите на предприятия в Дупница, Ветрен, русенската корабостроителница, фирмата по чистота във Видин и големи търговски вериги в София и Варна.\r\n\tТя съобщи, че жалбите на работници срещу некоректни работодатели са нараснали от 104 през цялата минала година на 117 само през първите няколко месеца на тази година.\r\n\tПредседателят на парламентарната социална комисия Хасан Адемов (ДПС) обаче обясни, че и в момента инспекцията трудно изпълнява някои от правомощията си поради малкия щат - под 350 човека, които трябва да проверяват над 250 000 предприятия.\r\n\tАнализът на лошите практики показвал, че при финансови затруднения работодателите най-често прибягват до прехвърляне на фирмата на друго лице, най-често социално слабо, и тази практика законодателно трябва да бъде спряна.", "date": "2017.07.06", "title": "Държавата реже от обществени поръчки фирми, които дължат заплати"}
{"url": "http://www.mediapool.bg/sayuzat-na-sadiite-promenite-v-sadebniya-zakon-sa-absurdni-i-nelepi-news266274.html", "text": "Съюзът на съдиите в България определи като \"абсурдни\" и \"нелепи\" голяма част от предложенията за  в съдебния закон, внесени от ГЕРБ и \"Обединени патриоти\". Според организацията те представляват пореден опит да се попречи на магистратите да се сдружават свободно, което противоречи на всички демократични принципи.\r\n\t \r\n\tВъв вторник вечерта управляващите внесоха в парламента скандален законопроект за промени в Закона за съдебната власт, с който се забранява външното финансиране на съсловните магистратски организации. Забранява се участието на съдии, прокурори и следователи в управата и контролните органи на различни от техните професионални сдружения. Това поставя под съмнение бъдещето на Съюза на юристите в България, който е най-старата юридическа организация в страната.\r\n\t \r\n\tАтаката на управляващите несъмнено е насочена срещу Съюза на съдиите в България и Съюза на юристите, които са двете организации с най-критична позиция към съществена съдебна реформа. Целта е да се пресече финансирането за Съюза на съдиите, а Съюзът на юристите да бъде сведен до казионна организация, която не представлява магистратите.\n\n\r\n\t \r\n\tНа този фон управляващите предлагат кариерни бонуси за членовете на сегашния компрометиран Висш съдебен съвет. Предложенията за промени в закона предвиждат членовете на ВСС да могат да си изберат в кой съд да се върнат след края на мандата им. Условието е да е от същото ниво в системата, което членове са заемали преди да влязат във ВСС. Бонусът е значителен, защото позволява на преместване от Варна в София (примерно), без да се държи конкурс.\r\n\t \r\n\t\"Внесеният законопроект препятства не само сдружаването на магистрати в техни професионални организации, но и им забранява да участват в управителни органи на общи сдружения с представители на други юридически професии, каквато организация например е Съюзът на юристите в България. Не е нужно да се излагат доводи защо такава забрана е абсолютно нелепа\", се казва в позицията на ССБ за законопроекта.\r\n\t \r\n\tСъдийската организация напомня, че използва външното финансиране, за да обезпечени провеждането на \"професионални дискусии, обучения, срещи между магистрати, участие на външни лектори, обмен с чуждестранни колеги, издаване на наръчници, справочници и друга правна литература\".\r\n\t \r\n\t\"Не само Съюзът на съдиите в България, а и останалите професионални организации на съдии и прокурори са използвали проектно финансиране за организиране на такива дейности. Абсурдни и присъщи само на ширещо се в недемократични общества разбиране са доводите, изложени в мотивите към проекта, че се налага предлаганото ограничение, за да се предотвратят зависимости от \"чуждо\" влияние. Финансовата подкрепа за проекти на български неправителствени организации се извършва в рамките на партньорство, в което много често страна е и българската държава. Много от тези проекти са по програми на институциите на Европейския съюз и по тези програми, освен НПО, финансиране получават и държавни институции\", допълват от ССБ.\r\n\t \r\n\tАко законопроектът бъде приет, магистратите няма да могат да кандидатстват и за финансира от Европейския съюз.\r\n\t \r\n\tССБ се противопоставя \"категорично\" и на кариерните бонуси за членовете на ВСС. Организацията напомня, че същото предложение бе отхвърлено от ГЕРБ в предишния парламент, а сега партията го предлага.\r\n\t \r\n\t\"Призоваваме вносителите на законопроекта и парламентарните политически сили, към които те принадлежат да проявят отговорно и държавническо поведение и да оттеглят така направените предложения. Приемането им за пореден път ще подкопае усилията за утвърждаване на страната ни като европейска държава със стабилен и предвидим правов ред, в рамките на който обществената дискусия се насърчава, а не се препятства и забранява\", се казва в позицията на съдийската организация.\r\n\t \r\n\t\r\n\t \r\n\tвъвежда съществени и недопустими за демократична държава ограничения пред дейността на професионалните организации на магистратите. Формацията напомня, че членството в професионални организации е конституционно право, защитено както от международни актове, така и от Съвета на Европа.\r\n\t \r\n\t\"Опитите на управляващото мнозинство да ограничи дейността на професионалните организации на магистратите, на основание получаваното финансиране от публични чуждестранни институции, представлява авторитарна мярка, позната от други страни в региона - ограниченията, наложени от Орбан в Унгария и от Путин в Русия, срещу западното финансиране в НПО сектора\", се казва в позицията на партията.\r\n\t \r\n\tСпоред \"Да, България\" страната ни не може да допусне приемането на подобни законопроекти, които допускат репресии над магистратите под предлога за противодействие на \"чуждестранното влияние\" или \"борба с чуждестранни агенти\".\r\n\t \r\n\t\"Освен че са опасни за демократичното развитие на страната ни, подобни ограничения биха лишили магистратите ни от редица възможности за участие в международни програми за обучение и европейски стажове, съществено допринасящи за повишаване на тяхната квалификация\", допълват от партията и призовава всички демократични граждански и политически организации да се противопоставят открито на тези опити.\r\n\t \r\n\tНаред с това партията призовава институциите на ЕС и Съвета на Европа да се обявят срещу \"опитите да бъде ограничена независимостта на съдебната власт в България\".", "date": "2017.07.06", "title": "Съюзът на съдиите: Промените в съдебния закон са абсурдни и нелепи"}
{"url": "http://www.mediapool.bg/ot-varshava-tramp-razkritikuva-rusiya-za-destabilizirashtoto-y-povedenie-news266280.html", "text": "Президентът на САЩ Доналд Тръмп отправи към Русия редки за него критики, определяйки поведението й като дестабилизиращо. На пресконференция във Варшава преди утрешната си среща с руския президент Владимир Путин на форума на Г-20 в Хамбург Тръмп заяви, че САЩ работят със съюзниците си, за да се противопоставят \"на действията на Русия и дестабилизиращото й поведение\".\r\n\t \r\n\tПрезидентът на САЩ пристигна снощи в Полша. В четвъртък той се срещна с полския си колега Анджей Дуда, включи се в среща на върха на 12-те страни от инициативата \"Три морета\", сред участниците в която е и българският президент Румен Радев и, приветстван от хилядно множество, ще направи обръщение към полския народ от площад \"Крашински\" в центъра на Варшава.\r\n\t \r\n\tВзаимодействието в НАТО остава „критично важно“ за САЩ\n\n\r\n\t\r\n\tСАЩ възнамеряват изцяло да изпълняват задълженията си в рамките на НАТО и продължават да смятат взаимодействието с партньорите от алианса \"за критично важно за сдържане на конфликти и предотвратяване на войни между големи държави\", каза Тръмп на съвместна пресконференция след срещата си с Дуда.\r\n\t \r\n\tТръмп повтори призива си към партньорите от НАТО да изпълняват финансовите си задължения и изрази надежда, че Полша ще получи още много пратки природен газ от САЩ, предаде Ройтерс.\r\n\t \r\n\tТръмп повтори убеждението си, че предшественикът му Барак Обама е знаел, че Русия се меси в предизборната кампания в САЩ през 2016 г., но не е реагирал, защото смятал, че ще спечели демократката Хилари Клинтън. \"Ако мислеше, че аз ще спечеля, щеше да направи много неща по въпроса\", каза Тръмп. Той заяви обаче, че е възможно намесата в изборите да е била осъществявана и от \"други хора в други държави\". \"Никой не знае със сигурност\", каза Тръмп без повече подробности, цитиран от Асошиейтед прес.\r\n\t \r\n\tАмериканският президент предупреди Северна Корея, че обмисля \"някои доста сурови неща\" в отговор на изстрелването на севернокорейска ракета, способна да достигне САЩ. Той призова всички държави да се борят с тази глобална заплаха и да покажат на КНДР, че има последици от нейното \"много, много лошо поведение\".\r\n\t \r\n\tТръмп уточни, че не е сигурен дали ще приложи мерките, които обмисля, като каза, че \"не поставя червени линии\". \"Срамота е, че се държат по такъв начин, но те се държат по много, много опасен начин и трябва да се направи нещо по въпроса\", заяви той.\r\n\t \r\n\tПохвали за Полша\r\n\t \r\n\tАмериканският президент Доналд Тръмп похвали Полша за помощта й в борбата с групировката \"Ислямска държава\". Той каза, че полската армия помага за обучаването на иракските специални сили и извършва разузнавателни мисии. Американският лидер отбеляза, че полски войници се сражават и работят заедно с американските войски в Ирак и Афганистан и изтъкна, че Полша е една от малкото страни в НАТО, които отделят за отбрана 2 процента от брутния си вътрешен продукт.\r\n\t \r\n\tДуда подчерта необходимостта от засилване на трансатлантическата сигурност и енергийно сътрудничество и призова за дългосрочни доставки на американски втечнен газ.\r\n\t \r\n\tТръмп и Дуда обсъдиха важността на американското военно присъствие в Полша. Американският президент благодари на Полша за това, че приема 5000 военнослужещи на САЩ на своя територия и за подкрепата й за НАТО, посочва ДПА.\r\n\t \r\n\t\"Силният съюз с Полша продължава да има решаващо значение, за да не се стига до конфликт и за да гарантира, че Европа никога повече няма да бъде опустошена от война между великите сили\", каза Тръмп, като подчерта важността на НАТО за Източна Европа в момент, когато Русия дестабилизира региона.\r\n\t \r\n\tДуда похвали Тръмп, че \"мисли много сериозно\" за полската сигурност. \"САЩ мислят много сериозно и президентът Тръмп мисли много сериозно за сигурността на Полша\", заяви той.\r\n\t \r\n\tСпоред полския президент посещението на Тръмп \"подчертава връзката и качеството на съюза\" между Полша и САЩ. \"Ние се оценяваме взаимно като верни партньори, които си сътрудничат в редица области, в частност в сигурността и НАТО\", каза Дуда на общата пресконференция с Тръмп.\r\n\t \r\n\tВаршава купува ракети „Пейтриът“\r\n\t \r\n\tВ деня на посещението на Тръмп Полша обяви, че е подписала споразумение със САЩ за доставка на американски системи за противоракетна отбрана \"Пейтриът\".\"Снощи беше подписан меморандум, че правителството на САЩ се съгласява да продаде на Полша ракети \"Пейтриът\" от най-модерната конфигурация\", съобщи полският министър на отбраната Антони Мачеревич на пресконференция във Варшава.\r\n\t \r\n\tПо думите му тези системи ще позволят ефективно да се противодейства на руските ракети \"Искандер\". Според Мачеревич първите ракетни комплекси \"Пейтриът\" ще пристигнат в Полша към 2022 г. \"Достигането на оперативна готовност се очаква през 2023 г.\", се казва в декларация, подписана от министерствата на отбраната на Полша и САЩ. Варшава планира да купи осем комплекса.\r\n\t \r\n\t\"Радвам се, че мога да съобщя тази информация в деня на посещението на президента (на САЩ Доналд) Тръмп във Варшава\", заяви той.", "date": "2017.07.06", "title": "От Варшава Тръмп разкритикува Русия за \"дестабилизиращото й поведение\""}
{"url": "http://www.mediapool.bg/mashinnoto-glasuvane-shte-bade-obezpecheno-s-vnos-na-tehnika-ili-izrabotkata-y-u-nas-news266240.html", "text": "След кризисната ситуация с липсата на техника за машинно гласуване на предсрочните парламентарни избори тази пролет, правителството обмисля два варианта за набавянето й. Едната възможност е държавата да купи нужните устройства, а другата – да поръча производството им в България, научи Mediapool. Така следващите избори – редовни или парламентарни – ще се проведат в съответствие със закона, без да се създава стрес и хаос в последния момент откъде да намери техника.\r\n\tСондирането на мнения между институциите тече от седмици, а решение се очаква да има най-късно до края на септември, заявиха пред Mediapool правителствени източници.\r\n\tВеднага след като има решение, ще се задвижи процедурата за внос или производство на машините, чието набавяне да стане в година, в която - поне засега, няма планирани избори. Ако и 2018-та се размине без предсрочен вот, първите редовни избори в страната са през 2019 г. - за евродепутати.\r\n\tКазусът с машинното гласуване възникна непосредствено преди изборите за Народно събрание през март т.г.. Тогава се оказа, че въпреки разпоредбите в закона, ЦИК не е предприела стъпки да обезпечи машинно гласуване, тъй като не очаквала предсрочни избори. Решението на ЦИК да не организира машинен вот бе оспорено във Върховния административен съд и той постанови, че  за всички над 12 000 секции в страната и чужбина.\r\n\tТова на практика означаваше за месец и половина ЦИК да осигури над 12 000 машини (коментираше се основно наемане на техниката), да обезпечи работата и криптирането им, както и да обучи членовете на секционните избирателни комисии за работа с тях. Скалъпената набързо обществена поръчка се провали, тъй като единствената подадена оферта не отговаряла на изискванията.\n\n\r\n\tТака изборите минаха без машинен вот и въпреки че това бе в нарушение на закона, никой не поиска касирането му на това основание.\r\n\tВеднага след изборите от ЦИК неофициално обясниха, че при провал на преговорите за съставяне на кабинет и насрочване на следващи предсрочни избори, сроковете отново няма да са достатъчни и машинен вот отново няма да има.\r\n\tЗа да не се стига до подобни ситуации, управляващите са решили набавянето на машини да започне веднага.\r\n\tВъзможностите пред държавата са две. \"Първата е да си ги купим, а втората е да ги произведем\", казаха пред Mediapool представители на изпълнителната власт.\r\n\tПрогнозната цена за наемането на машините за вота през март бе . Според проучванията, които от МС уточняват, че са първоначални, а не пазарни – вземането под наем на апаратурата \"е между 1/3 и половината от цената на купуването на подобни машини\". \"Така да се снабдим с наша техника ще излезе максимум 50 милиона лева. Ще избием тези пари за два или три вота\", твърдят правителствени представители.\r\n\tСпоред тях този подход ще реши кардинално проблема, пред който досега се изправяли Информационно обслужване и ДАНС при всяко експериментално машинно гласуване: \"Досега имахме машинен вот в 500 секции, ДАНС и ИО трябваше в спешен порядък да проверяват сорс-кода и да правят одит на апаратурата. Това отнема около 2 седмици. А когато става дума за 12 000 секции, въпросните проверки на сигурността ще е необходимо много повече време.\"\r\n\t\"Ако купим машините или ги произведем, те ще могат да се ползват на всеки вот без т.нар одит на секюритизацията. Когато не се ползват, могат да бъдат охранявани при много строги мерки за сигурност и така няма да се извършват излишни движения\", смятат още представители на властта.\r\n\tТе също така изтъкват, че ако апаратурата е собственост на държавата, рисковете ще бъдат много по-малки: \"Опасения за сигурността винаги има. Основните са дали някой няма да може да следи резултатите в реално време и дали има начин да се промени крайният резултат – т.е. подмяна на самото гласуване.\"\r\n\tСпоред управляващите обаче значителна част от рисковете, но не всички, ще може да се избегнат чрез мрежово пренасяне на данни, което изключва достъпа на компютрите от интернет.\r\n\tДругият вариант е държавата да поръча машини, които да бъдат тепърва произведени : \"Случва се по същия начин – дали ще обявим обществена поръчка за купуване или за изработка – едно и също е.\"\r\n\tКакто научи Mediapool, има и вариант техниката да бъде разработена от БАН. \"Има неща като микропроцесорите, които са необходими, които не се правят в България, но всичко останало е постижимо. Така можем да бъдем още по-сигурни в защитите, тъй като ще имаме пряк поглед върху процеса\", твърдят от администрацията.\r\n\tНедостатъкът на варианта \"собствено производство\" обаче е, че ще бъде по-скъп отколкото купуване на готови апарати.\r\n\tДо началото на септември предстои да бъде уточнен подходът, а процедурата ще бъде задействана веднага след това. От Министерския съвет уточняват, че по темата ще бъдат проведени срещи с IT-експерти, експерти по сигурността и представители на изборната администрация.\r\n\tПо неофициална информация действията са стиковани с министър-председателя Бойко Борисов и с Народното събрание. \"Беше необходимо най-малкото, за да знаем дали няма да му хрумне на някого да променя закона. Мнозинството обаче е твърдо, че каквито и промени да се правят в избирателната система, технологията на машинния вот ще бъде заложена и в новия Изборен кодекс, ако се стигне до такъв\", твърдят запознати.", "date": "2017.07.06", "title": "Машинното гласуване ще бъде обезпечено с внос на техника или изработката й у нас"}
{"url": "http://www.mediapool.bg/sauditska-arabiya-i-sayuznitsite-y-sa-razocharovani-ot-otgovora-na-katar-news266276.html", "text": "Саудитска Арабия, Обединените арабски емирства, Бахрейн и Египет разкритикуваха негативния отговор на Катар на списъка с техните искания за разрешаване на дипломатическата криза помежду им, предаде Франс прес.\r\n\t \r\n\tТози негативен отговор отразява липсата на разбиране на сериозността на ситуацията от страна на Катар, заяви в Кайро египетският министър на външните работи Самех Шукри след среща на първите дипломати на Саудитска Арабия, ОАЕ и Бахрейн.\r\n\t \r\n\tЧетиримата министри се срещнаха в Кайро, след като получиха отговора на Доха на техния списък с искания, предаде Асошиейтед прес. Те все пак се въздържаха от налагане на нови санкции срещу Катар.\n\n\r\n\t \r\n\tШукри каза, че като цяло катарският отговор е бил негативен и не е поставил основата за промяна на политиките, които Катар води.\r\n\t \r\n\tЧетиримата външни министри подчертаха, че Катар трябва да прекрати поддръжката за терористични групировки, намесата във вътрешните дела на страните от региона и да изпълнява решенията, приети от арабските страни.\r\n\t \r\n\tЧетирите страни - Саудитска Арабия, ОАЕ, Бахрейн и Египет - ще продължат бойкота на Катар, докато той не промени политиката си, каза саудитският външен министър Адел бин Ахмед ал Джубейр. За допълнителни стъпки относно Катар ще бъде съобщено в подходящото време, каза той. Следващата среща на външните министри относно Катар ще бъде в столицата на Бахрейн - Манама, предаде.\r\n\t \r\n\tВъншните министри на четирите страни освен това казаха, че за изключване на Катар от Съвета за сигурност в Персийския залив решение могат да вземат само лидерите на страните от Съвета, предаде Ройтерс.\r\n\t \r\n\tКризата между Катар и арабските страни се разрази на 5 юни. Те прекратиха дипломатическите си отношения с него, обвинявайки го, че подкрепя тероризма и поддържа прекалено тесни връзки с Иран. Те наложиха на Доха и икономически санкции. Рияд затвори сухопътната си граница с Катар, която е единствената на емирството.\r\n\t \r\n\tЧетирите страни представиха на Катар и списък с техните искания, за да се сложи край на кризата. В списъка имаше 13 искания, сред които закриване на телевизия Ал Джазира, закриване на турската военна база на катарска територия и редуциране степента на отношенията на Доха с Техеран.\r\n\t \r\n\tКатар определи списъка като нереалистичен. Крайният срок за изпълнение на исканията бе 2 юли. Арабски медии съобщиха, че Катар е изпратил на четирите страни контрапредложения.\r\n\t \r\n\tПо-рано катарският външен министър Мохамед бин Абдулрахман Ал Тани призова в Лондон кризата в Персийския залив да бъде решена чрез диалог, а не чрез блокада. Той изрази готовност страната му да се включи в процес на диалог, но с ясна рамка, която гарантира нейния суверенитет. Ал Тани добави, че действията на Саудитска Арабия, Бахрейн, Египет и Обединените арабски емирства, които той определи като \"обсада\", представляват \"очевидна агресия и обида.\r\n\t \r\n\tЕрдоган потвърди подкрепата на Турция за Катар\r\n\t \r\n\tСъщевременно турският президент Реджеп Тайип Ердоган потвърди подкрепата на страната си за Катар в спора му с четири други арабски държави, предаде Ройтерс. В интервю за френската телевизия Франс 24 Ердоган определи исканията на Саудитска Арабия, Обединените арабски емирства, Бахрейн и Египет към малкото, но богато и влиятелно емирство като неприемливи. Тяхното изпълнение би било равнозначно на отказ от суверенитет, подчерта той.\r\n\t \r\n\tВ интервюто Ердоган отправи нападки и по адрес на Съединените щати. Въоръжаването на терористични, според него, кюрдски милиции ще има обратен на търсения ефект и САЩ няма да могат да изземат тежките оръжия, които са доставили на тези групи, предупреди той.\r\n\t \r\n\tТурският президент даде да се разбере, че страната му е готова да проведе сухопътни военни операции срещу кюрдските сили в Северна Сирия, ако се почувства заплашена.\r\n\t \r\n\tЩо се отнася до конфликта в Сирия като цяло, Ердоган изрази оптимизъм, че ще бъдат създадени зони за деескалация - въпрос, който Турция обсъжда с Русия и Иран в Астана.\r\n\t \r\n\tТурският президент каза, че ще обсъди следващите стъпки с руския си колега Владимир Путин на срещата на върха на Г-20 в Хамбург утре и вдругиден.\r\n\t \r\n\tНадявам се преговорите в казахстанската столица да павират пътя за политически процес в Женева под егидата на ООН, отбеляза Ердоган. В същото време той подчерта, че сирийският президент Башар ал Асад трябва да се оттегли от поста. \"Тези, които искат Асад да остане, все така вървят срещу своите интереси в Сирия\", предупреди той.", "date": "2017.07.06", "title": "Саудитска Арабия и съюзниците й са разочаровани от отговора на Катар"}
{"url": "http://www.mediapool.bg/privarzhenitsi-na-maduro-prevzeha-venetsuelskiya-parlament-za-9-chasa-news266261.html", "text": "Привърженици на венецуелския президент Николас Мадуро нахлуха със сила в парламента в сряда вечерта и го държаха блокиран 9 часа предисилите за сигурност да успеят да се намесят и да евакуират депутатите отвътре, предаде Франс прес.\r\n\tОколо стотина нападатели атакуваха сградата навръх националния празник на страната по случай 206-годишнината от независимостта на Венецуела.\r\n\tПри нахлуването на привържениците на Мадуро бяха ранени седем депутати и десетима служители. Освен представителите на опозицията в сградата бяха блокирани и журналисти, съобщават световните агенции.\r\n\tНародното събрание е единствената институция, контролирана от опозицията в социалистическата република. Нападението бе предшествано от призив на вицепремиера Тарек ал Айсами към \"народа\" – да отиде до парламента. В своя реч пред депутатите той нарече опозицията \"предатели\" и я обвини, че е \"завзела\" законодателната власт.\r\n\tМадуро обаче отрече да е замесен в атаката, която стана броени дни след обстрела на Върховния съд и парламента от хеликоптер, който властите определиха като \"тероризъм\". В крайна сметка сградата бе евакуирана от силите за сигурност след няколко неуспешни опита, които демонстрантите провалиха, взривявайки звукови гранати, предаде БТА.\n\n\r\n\tВенецуелската телевизия показа кадри, на които се виждаха най-малко двама ранени депутати. Опозиционният депутат Луис Еридо публикува в \"Туитър\" видеоклип, на който се виждат негови колеги с окървавени лица.\r\n\tСпоред Франс прес повечето от нападателите са били с качулки и пръчки в ръце и облечено в червено, като цвета на Социалистическата партия. Местното издание \"Ла насион\" ги определи като \"паравоенни групи, привърженици на чавизма\".\r\n\tКореспондент на испаноезичната редакция на Си Ен Ен съобщи, че в сряда депутатите е трябвало да обсъдят възможността за свикване на общи избори в страната, която категорично се отхвърля от режима на президента Мадуро.", "date": "2017.07.06", "title": "Привърженици на Мадуро превзеха венецуелския парламент за 9 часа"}
{"url": "http://www.mediapool.bg/otnovo-magla-i-zadimyavane-na-magistrala-trakiya-krai-ihtiman-news266260.html", "text": "Шофьорите трябва да карат с повишено внимание по магистрала „Тракия“ край Ихтиман заради мъгла и задимяване и в четвъртък, предупредиха от Агенция „Пътна инфраструктура”.\r\n\tВидимостта в участъка между 45-и и 47-и километър отново е намалена заради сметището, което се запали в края на миналата седмица.\r\n\tЗаради образувалата се мъгла в сряда там станаха две верижни катастрофи, при които пострдаха над 30 души, от които и 5 деца. Някои от ранените бяха приети в болница с опасност за живота.\r\n\tНад 40 автомобила се удариха един в друг вчера рано сутринта на магистралата край Ихтиман. Основната версия е ниска видимост заради мъгла и дим от пожар на сметището. Магистралата остана затворена почти цял ден.", "date": "2017.07.06", "title": "Отново мъгла и задимяване на магистрала \"Тракия\" край Ихтиман"}
{"url": "http://www.mediapool.bg/za-platsentata-i-nachinite-na-zloupotreba-news266258.html", "text": "Преди години бях в Оксфорд с група приятели. Когато наближихме Тринити Колидж, единият приятел измъкна от джоба си нещо странно и го хвърли небрежно покрай една сграда. “Пъпната връв на племенничката”, каза ми той. Ако някой англичанин ни беше забелязал, сигурно щеше да е точно толкова шокиран от необичайното подхвърляне на този медицински отпадък посред един от най-престижните университетски центрове, колкото са всички читатели и зрители, които в последните дни коментират плацентата и начинът й на употреба.\r\n\tСлед нападението в “Шейново” интернет пространството беше залято от толкова много конспиративни теории за хора, ядящи плацента; болници, тайно търгуващи с нея и десетки шокиращи рецепти за употреба, че повечето хора съвсем забравиха за пребитата и унизена лекарка и нейния насилник. Реакцията за пореден път демонстрира, че хората имат изключително ниска здравна култура, информират се от безброй недостоверни източници и са готови да правят генерални заключения от един случай, който е \r\n\tАгресията срещу лекари (и срещу който е да било) трябва да се наказва и няма нито една причина, оправдаваща подобен акт на насилие.\r\n\tТази последваща дискусия доказа, че е необходимо пациентите да бъдат информирани за правата, правилата и възможностите си.\r\n\t\n\n\r\n\tВ България има действащ Закон за управление на отпадъците, съобразен с няколко директиви на ЕС, както и няколко наредби, които го допълват, включително и специален подзаконов нормативен акт, уреждащ статута на отпадъците на лечебните и здравни заведения. Искаме ли или не, плацентата спада към т.нар. “опасни отпадъци”, от групата на биологичните такива, които могат да доведат до пренасяне на инфекции (вируси например) и затова се изисква тяхното обезвреждане, транспортиране и унищожаване по определен ред.\r\n\tДори в държави като САЩ, където е модерно консумирането на таблетки, приготвени от плацентата на жената, тя се предава на лицензирани фирми, които я обработват (т.е това не става в домашни условия). Тези фирми изискват от бъдещите майки предварителна регистрация и предоставяне на доказателства, че не страдат от определени заболявания- ХИВ, хепатит, херпес, хламидия, сифилис, лаймска болест.\r\n\tФедералният център на контрол на заболяванията (CDC) информира обаче, че все още няма стандарти за приготвянето на такива хранителни добавки, поради което миналия месец центърът публикува доклад за предполагаема инфекция на новородено, причинена от вид стрептокок, съдържащ се в приеманите от майката капсули.\r\n\t\r\n\tВ някои държави болниците могат да предадат на родителите плацентата след като се уверят, че раждащата жена не е носител на потенциално опасни вируси и бактерии, които могат да се разпространят чрез нея.\r\n\tОбикновено тези родители държат да изпълнят някакъв ритуал (заравят плацентата под дърво и засаждат ново дърво), като той не е нито повече, нито по-малко странен от хвърлянето на пъпа пред Двореца на Дожите във Венеция или Сорбоната в Париж. Подобен акт не би представлявал и риск за общественото здраве по принцип.\r\n\t\r\n\tОтделни части от плацентата се използват в пластичната хирургия, особено при лечение на изгаряния или труднозаздравяващи рани. В САЩ има фирми, които организират съхранението и транспортирането на плацентата, като условията са жената да е здрава и раждането да е извършено с цезарово сечение.\r\n\tВ България също могат да се предоставят тъкани и клетки по реда на Закона за трансплантации на органи, тъкани и клетки, но само безвъзмездно, след нотариално заверено писмено съгласие и при условие, че не представлява опасност за живота на донора.\r\n\tНяма данни обаче подобни дейности като тези в САЩ да се предлагат или осъществяват на наша територия.\r\n\t\r\n\tВсъщност стриктно погледнато, ако пъпната връв се е отделила от новороденото преди изписването му, медицинският персонал не би следвало да я предава на родителите, защото и тя влиза в дефиницията за опасен отпадък.\r\n\tНесъмнено обаче всяко предоставяне на части от тялото на трети лица извън предвидения ред (лицензирана фирма за превоз на опасни отпадъци например), представлява \r\n\tКакто вече беше обяснено по-горе, различни органи и тъкани или части от тях, премахнати по време на операция или друг вид диагностично-лечебна дейност, подлежат на унищожаване по определен ред. Изключение се допуска в случаите, когато се извършва хистологичен анализ, необходим за поставяне на диагноза, както и в случаите, когато се извършват научни изследвания.\r\n\tВ случаите, когато се изготвят препарати за извършване на хистологична диагностика, последните се съхраняват по определен ред в лечебното заведение и могат да бъдат ревизирани по искане на пациента, включително да бъдат предоставени по негово искане на друго лечебно заведение или посочен от него лекар за второ мнение, на каквото всеки пациент има право.\r\n\tНаучните изследвания са регламентирани в Закона за здравето и се извършват само ако не противоречат на закона или на медицинската етика; ако са безопасни; имат научни ползи и не създават риск за здравето и живота на изследваното лице. Такива могат да бъдат допълнителни анализи на части от органи или тъкани във връзка с въздействието на дадени вещества; изследване на определени видове заболявания, тяхното въздействие върху даден орган, ефект от провеждано лечение и други.\r\n\tНаучни изследвания не могат да бъдат извършвани без пациентът да е предоставил изрично  Те се разрешават от етичните комисии на лечебните заведения, регистрират се и се извършват по определени протоколи. На практика тази уредба изключва възможността някой да извършва такива дейности анонимно и тайно, особено в лечебни и здравни заведения. Още по-малко пък е възможно да се пренасят плаценти и други части от тялото на човек, за да бъдат използвани в козметичната индустрия например, защото това би изисквало специален начин на съхранение и транспортиране, каквото не може да остане незабелязано. Освен това европейското законодателство забранява производството и продажбата на козметика, съдържаща човешки биологични елементи.\r\n\t\r\n\tНедопустимият случай в болница “Шейново” стана причина и за много други коментари извън начина на употреба на биологичните медицински отпадъци, които нямат връзка с поведението на един оскотял човек, посегнал на една жена.\r\n\tСтигна се до абсурдни дискусии за това трябва ли бащите да присъстват на раждането на децата си - нещо, което по света дори не се обсъжда.\r\n\tНаписа се и доста по въпроса дали водното раждане, отложеното клампиране на пъпна връв и ранен контакт майка-бебе не са някакви прищявки на луди хора, които между две кърмения пият шейк от плацента с банан. Смесването на един недопустим акт на агресия с дискусията за осигуряване на съвременна грижа за бременните и раждащите жени не е полезно никому.\r\n\tВреме е да върнем диалогът обратно в нормалността.", "date": "2017.07.06", "title": "За плацентата и начините на (зло)употреба"}
{"url": "http://www.mediapool.bg/bankovite-stenogrami-dokazaha-che-vechni-taini-nyama-news266283.html", "text": "През последните два месеца състави на Административен съд - София град постановиха решения, с които отмениха като незаконосъобразни отказите на главния секретар на президента на Република България да предостави достъп до съдържанието на две стенограми, съставени при проведени при президента Росен Плевнелиев консултации на 29 юни и 14 юли 2014 г.\r\n\tКонсултациите са свързани кризата, възникнала около проблемите с Корпоративна търговска банка (КТБ). На срещите са участвали президентът, лидерите на парламентарно представените партии, народни представители, народен представител от Европейския парламент, представители на правителството, на Управителния съвет на Българската народна банка (БНБ), главния прокурор. Тези срещи са част от обществения дебат около проблемите с КТБ, които доведоха последователно до затварянето на банката, отнемането на лиценза й и обявяването й в несъстоятелност. Тeзи консултации целят приемането на различни мерки, в това число законодателни, за справянето с кризата.\r\n\t \r\n\t\r\n\tНаличието на записи от двете срещи при президента генерира висок обществен интерес. През мандата на президента Росен Плевнелиев са били подадени няколко заявления за достъп до тях, но са получили отказ. Жалби срещу отказите на президентството по това време няма. Като че ли в периода 2014 – 2016 г. е налице естествено разбиране, че общественият смут от събитията около банката е твърде близо във времето и наскоро стабилизираната система заслужава защита от рискована публичност.\r\n\t \n\n\r\n\tВ началото на мандата на президента Румен Радев интересът към узнаване на съдържанието на стенограмите се възроди. Това е донякъде естествено, тъй като не за първи път при смяна на властта в дадена институция се констатира желание за по-голяма прозрачност по въпрос, който е бил поставян в миналия й мандат. Такъв беше например казусът с информация относно помилванията, която бе поискана от президента Росен Плевнелиев непосредствено след встъпването му в длъжност в началото на 2001 г., след като информацията бе отказана от администрацията на предшественика му президента Георги Първанов. От публикация в сайта \"Биволъ\" на основата на отговор от президентството стана ясно, че броят на подадените заявления за достъп до стенограмите е общо 45. Това число дава минималния брой такива заявления, доколкото съществуват заявления, които не са отразени в дадената от президентството справка (например липсват данни за подаденото от журналиста от Би Ай Ти Илия Вълков заявление).[1]\r\n\t \r\n\tДостъпът до текста на първата от двете стенограми бе отказан по заявления на различни заявители в началото на 2017г. с позоваване на т.нар. \"професионална тайна\", регламентирана в чл.63, ал.1 от Закона за кредитните институции (ЗКИ). Втората стенограма се оказа, че е била класифицирана като държавна тайна с ниво на защита \"поверително\", поради което достъпът и до нея бе ограничен на основание това ограничение. Отказите бяха връчени в писмен вид на различните жалбоподатели.\r\n\t \r\n\tПаралелно на тези писмени мотиви за отказ, по които се произнесе съдът, в публичното пространство бяха направени различни коментари. Беше изразено становището, че изказванията на висшите политици по време на срещи с подобен формат е полезно да бъдат защитени от публичност с цел те свободно да си изразяват мнението и срещите да имат полезен за обществото ефект. Че откриването на стенограмите от Консултативния съвет за национална сигурност при президента може да навреди на обществения интерес. Друго изразено становище бе, че информационната стойност на стенограмите вероятно не е висока. Поставяше се и въпросът какво очакват питащите да научат от съдържанието на проведените при президента Плевнелиев дискусии.\r\n\t \r\n\t\r\n\tСлед публикуването на стенограмата от 29 юни 2014 г. като последица от съдебно решение стана ясно, че не става въпрос за обсъждане, проведено в рамките на Консултативния съвет за национална сигурност (КСНС), а за консултации при президента извън този формат. Следователно по начало не е поставен въпросът за \"откриване\" на тези стенограми за широк достъп. Впрочем скорошно заявление за достъп до информация, подадено от журналиста от в.\"Капитал\" Росен Босев разкри, че стенограмите от КСНС се маркират надлежно с грифове съгласно Закона за защита на класифицираната информация (ЗЗКИ), за много от които срокът за защита съгласно закона не е изтекъл. Тук обаче се изяснява и друг важен момент. Дори стенограмите от заседания на КСНС един ден ще видят \"бял свят\" и ще станат достъпни по Закона за достъп до обществена информация (ЗДОИ). Това следва от изрична разпоредба в Закона за защита на класифицираната информация (ЗЗКИ), според която след изтичане на срока на защита поставеният гриф се премахва и документът става достъпен по реда на ЗДОИ (чл.34, ал.3 от ЗЗКИ). Тоест, важно е да се знае, че при настоящото законодателство \"вечна тайна\" няма. Това законодателно решение е в съответствие с принципите на правото и международните стандарти относно достъпа до информация и неговите ограничения.\r\n\t \r\n\t\r\n\tСпоред Закона за кредитните институции, професионална тайна е информацията, която БНБ придобива или създава за целите на банковия надзор или във връзка с него (чл.63, ал.1). В решението на Административен съд – София град по делото (адм. дело № 1178/2017 г.), заведено от журналиста Атанас Чобанов от сайта \"Биволъ\" съдът приема, че не са изложени никакви мотиви за наличие на \"професионална тайна\" в стенограмата (по смисъла на Закона за кредитните институции). Отбелязано е, че макар хипотетично е възможно в разговорите да се съдържа информация, която под формата на консултация да представлява \"професионална тайна\". Още тук обаче е изразено известно съмнение, че е възможно дискусията в нейната цялост да съдържа такава тайна. Същевременно е посочено, че липсва пълно съвпадане между служебните лица, които работят с такава професионална тайна по смисъла на ЗКИ и присъстващите на срещата при президента. Също така, административният съд подчертава, че консултациите при президента на РБ, проведени на 29.06.2014 г. са се състояли именно във връзка с обсъждане на опити за дестабилизиране на банковата система и необходимите мерки за гарантиране на банковата стабилност в страната, като на тях управителят на БНБ е направил анализ на ситуацията. \"Тази мотивировка не се вмества в афишираната \"професионална тайна\", е изводът на съда.\r\n\t \r\n\t\r\n\tСпоред отказа на президенството по делото, образувано по жалба на журналиста Илия Вълков от Би Ай Ти, информацията за проведените дискусии на 14 юли 2014 г. е класифицирана на основание две разпоредби от Закона за защита на класифицираната информация. В решението на Административен съд – София град по това дело (адм. дело № 1781/2017 г.) се приема, че търсената информация безспорно е обществена, тъй като е свързана с обществения живот в страната. Това е така, тъй като тя се отнася до обсъжданията и решенията по повод възникналата банкова криза, въпрос с особено голяма обществена значимост. Според съда, тази информация дава възможност на гражданите да си съставят собствено мнение относно дейността на задължения субект. В решението се приема, че публичното оповестяване на всички факти, свързани с фалита на КТБ и последиците от това, към юли 2014 г. действително би довело до повишаване на напрежението в обществото с непредсказуеми последици. Всички тези събития обаче са с давност от почти три години, тоест данните, изнесени пред присъстващите на консултацията на 14.07.2014г., касаещи финансовата стабилност на държавата и оттам националната сигурност, са загубили своята актуалност.\r\n\t \r\n\tВ решението е прието, че въпреки че исканият документ е класифициран, отказът е незаконосъобразен. Не е достатъчно, според съда, ответникът да се позове само на обстоятелството, че информацията е класифицирана, без да разгледа случая по същество и да извърши оценка на риска от предоставянето на исканата информация в съответствие със закона (чл.28, ал.2, т.3 от ЗЗКИ). Отбелязва се още, че в отказа не са изложени и мотиви какво е наложило класифицирането на информацията и на какво основание тя е класифицирана, като основанието за това се установява едва от представено по делото писмо на главния секретар на президента. Обратно на тезата на ответника, според съда отказ за достъп при наличие на класифицирана информация не се постановява \"по презумпция“ без излагане на мотиви.\r\n\t \r\n\tОсвен това изразените мнения и становища на присъстващите на срещата няма как да представляват, и то изцяло, информация съгласно цитираните в отказа основания. Като се погледнат съответните разпоредби от ЗЗКИ се вижда, че според президентството съдържанието на втората стенограма следва да се ползва от защитата на материали на Министерския съвет , касаещи стратегическия потенциал на държавата и стратегически поръчки или документи за преговори по сключване на финансови договори с общодържавно значение (т.26 от раздел ІІ и т.1 от раздел ІІІ от приложение № 1 към ЗЗКИ).\r\n\tНай-сетне, не е разгледана възможността за частичен достъп до информацията.\r\n\t \r\n\t\r\n\tЛюбопитното е, че такова основание за отказ по-скоро не се сочи от президенството. Това е обяснимо с обстоятелството,че съгласно закона такова основание не може да се прилага след изтичането на 2 години от създаването на информацията (чл.13, ал.2, т.1 от ЗДОИ). В сравнителноправен аспект, информацията относно обсъжданията по определени въпроси могат да бъдат ограничени при определени обстоятелства. Според приложимия за документите на Европейския съюз Регламент № 1049/2001 достъпът до документи, съдържащи мнения за вътрешно ползване и предварителни консултации, може да бъде ограничен, ако се уврежда процесът на вземане на решения в институцията, освен ако не е налице надделяващ обществен интерес (чл. 4, пар.3, изр.2). Така установяваме, че у нас уредбата е сходна. Според чл.13, ал.4 от ЗДОИ достъпът до мнение и становища преди приемане на крайно решение не може да се ограничава в случаите на надделяващ обществен интерес.\r\n\t \r\n\tПрез годините постепенно бе създавана съдебна практика по приложението на този текст. През 2001 г. администрацията на Министерския съвет отказа да предостави на журналиста Алексей Лазаров от в.\"Капитал\" достъп до стенограма от заседание на правителството. След изтичането на няколко години от решението на съда информацията да бъде предоставена, първото правителство на Борисов взе решение за публикуване на стенограмите от заседанията му онлайн. През 2010 г. администрацията на президента Първанов отказа достъп до стенограмата от срещата му с руския министър-председател Владимир Путин през 2008 г. След решение на Административния съд – София град президентството публикува цялото съдържание на стенограмата.\r\n\t \r\n\t\r\n\tВ ден днешен виждаме, че всички опасения за рисковете вследствие на публикуването на стенограмите на правителствените заседания или на срещите на държавни глави са останали в миналото. Видя се също така, че никакви катаклизми не произтекоха от публикуването на стенограмата от 29 юни 2014 г. Чуха се някои нестройни гласове, че нищо ново не се било научило.\r\n\t \r\n\tНапротив, узна се за първи път истинската информация за това какво са обсъждали висшите държавни фигури и какви аргументи са излагали. Узна се също така, че макар в определени случаи да е полезно с цел уталожване на общественото напрежение дадена информация да остане за известно време в тайна, прозрачността на процеса на вземането на решения изисква винаги да дойде момент, в който тази тайна се премахва и гражданите имат право да четат. Защото управлението на една демократична държава може да се осъществява само на \"слънчева светлина\". Едни от гражданите виждат в проведената тогава дискусия разумна и ориентирана към общия интерес дейност, докато други критикуват политиците. Всеки има правото на собствено мнение, което обаче е важно да е информирано, за да може впоследствие да се осъществи информиран избор.\r\n\t \r\n\tМоже да се каже, че още една страница от напредването към по-голяма прозрачност и отчетност бе отгърната, като се видя, че някои опасения няма да се сбъднат. Очакваме дейността на президентската администрация по декласифицирането на втората стенограма, съгласно съдебното решение и направената от президента Радев публична заявка.", "date": "2017.07.06", "title": "Банковите стенограми доказаха, че вечни тайни няма"}
{"url": "http://www.mediapool.bg/shvedat-obvinen-za-napadenie-nad-kamerierka-v-slanchev-bryag-obzhalva-aresta-si-news266262.html", "text": "Шведският турист, който изрита в главата камериерка в хотел в курорта „Слънчев бряг”, обжалва пред Бургаския окръжен съд постоянния си арест.\r\n\tРалф Сундберг бе обвинен за нанасяне на лека телесна повреда по хулигански подбуди, след като бТВ разпространи запис на инцидента от охранителна камера в хотела.\r\n\tПред първата инстанция шведът поиска да бъде пуснат под гаранция, като посочи, че с брат му ще останат в България за делото, тъй като разполагали с 30 000 лева, за да се издържат. Съдиите обаче прецениха, че той трябва да остане в ареста. Ако Сундберг бъде признат за виновен, може да бъде осъден на лишаване от свобода до три години.", "date": "2017.07.06", "title": "Шведът, обвинен за нападение над камериерка в \"Слънчев бряг\", обжалва ареста си"}
{"url": "http://www.mediapool.bg/korneliya-ninova-na-ambrazurata-za-radev-sprete-voinata-nyama-da-go-opitomite-news266281.html", "text": "Лидерът на БСП Корнелия Нинова разконспирира \"нова атака\" срещу президента Румен Радев в приетите законови промени, според които кандидат-генералите да бъдат изслушвани в парламента преди да бъдат назначени.\r\n\t \r\n\tВъпреки, че новите текстове не засягат конституционните права на президента да назначава с указ висшите военни и на практика няма да доведат до някаква съществена промяна, Нинова обяви, че са \"вмешателство в правомощията на държавния глава и грубо нарушение на разделението на властите\".\r\n\t \r\n\t\"Спрете с тази война срещу президента Радев. Спрете с всеки свой акт да разпалвате противопоставяне между институциите, защото това е вредно за държавността. Освен това нямате насреща си г-н Плевнелиев“, заяви Нинова от парламентарната трибуна.\n\n\r\n\t \r\n\tСпоред нея това е \"кух закон, който не поражда правни последици, но е размахване на пръст към президентската институция\". Освен това тя се закани БСП да сезира Конституционния съд заради проектозакона, тъй като допълвал основния закон. \r\n\t \r\n\t\"Не се опитвайте да опитомявате президента Радев, няма да стане. Ще се провалите в това. Проваляйки се в тази лична битка, ще съсипете държавата и държавността“, каза още Корнелия Нинова.\r\n\t \r\n\tТя посочи, че очаква ГЕРБ да предложи подобни промени и за назначаването на посланиците, но пропусна да припомни, че бившият външен министър и сегашен депутат от БСП Кристиан Вигенин още през 2013 година  подобна практика.\r\n\t \r\n\t\r\n\t \r\n\tВ момента висшите военни се назначават с указ на държавния глава по предложение на правителството. Това е една от най-непрозрачните процедури в държавата, в която през последните години се намесват различни политически и дори бизнес лобита. \r\n\t \r\n\tСпоред гласуваното в четвъртък на първо четене предложение Министерският съвет вече ще разглежда кандидатите, след като бъдат изслушани в парламентарната военна комисия. \r\n\t \r\n\tТе ще трябва да представят пред депутатите визията си за развитието на армията, за да може и обществото да прецени дали са подходящи за въпросните постове. След изслушването кандидатите трябва да бъдат одобрени от Министерския съвет, който да предложи на президента да издаде указ за назначаването им. \r\n\t \r\n\tИзслушването в парламента няма да има пряко влияние на избора, но би дало възможност за някаква форма на граждански контрол.\r\n\t \r\n\tПо информация на Меdiapool се очаква този текст да бъде променен преди окончателното му приемане и да измести изслушването, след като кандидатите вече са одобрени от правителството. Христо Гаджев от ГЕРБ потвърди, че в Комисията по отбрана вече е постигнато съгласие между първо и второ четене да бъдат внесени текстове, според които изслушването да бъде след процедурата по удостояване със звание. \r\n\t \r\n\t\r\n\t \r\n\tКорнелия Нинова коментира в парламента, че това е кух закон, \"защото в самите мотиви сте записали, че той няма да повлиява на решенията на МС и президента\". \r\n\t \r\n\t\"Тогава защо го правите? Няма да има правни последици, но приемаме специален закон за това“, посочи Нинова. \r\n\t \r\n\tТя добави, че прозрачност може да има и без закона, защото нищо не пречи на комисията да извика кандидатите и да ги изслуша, а така това става задължително. \r\n\t \r\n\tВладимир Тошев от ГЕРБ коментира от своя страна, че няма нищо политическо в изслушването в комисията на офицерите и никъде не е записано, че то има отношение към процедурата по тяхното произвеждане. \r\n\t \r\n\tМилен Михов от Обединените патриоти добави, че парламентът трябва да има отношение към произвеждането на висшите офицери, но да не се допуска партизирането и кадруването в тази област. \r\n\t \r\n\t\"Според мен поправката е добра. Мисля, че се постигна съгласие за текста в комисията\", отбеляза той.", "date": "2017.07.06", "title": "Корнелия Нинова на амбразурата за Радев: Спрете войната, няма да го опитомите"}
{"url": "http://www.mediapool.bg/nato-prizova-severna-koreya-da-prekrati-zavinagi-programite-si-za-masovo-unishtozhenie-news266282.html", "text": "Генералният секретар на НАТО Йенс Столтенберг призова Северна Корея да се откаже веднъж завинаги от програмите си за оръжия за масово унищожение. Той отправи този призив в съвместно изявление с японския премиер Шиндзо Абе в централата на пакта в Брюксел.\r\n\t \r\n\tПхенян продължава изпитанията на ракети с все по-голям обсег и това е ярко нарушение на резолюциите на Съвета за сигурност на ООН, както и заплаха за международния мир и сигурност, посочи Столтенберг. Северна Корея трябва да спазва международните си задължения и да прекрати ракетните си програми, Пхенян трябва да изостави програмите си за масово унищожение веднъж завинаги и да се ангажира с диалог с международната общност, добави той.\r\n\t \r\n\tСтолтенберг съобщи, че е получил от Абе покана да посети Токио до края на годината. Генералният секретар отбеляза, че Япония е най-дългогодишният партньор на НАТО сред държавите извън евроатлантическата общност.\r\n\t \r\n\tПремиерът Абе съобщи, че НАТО предлага Япония да открие своя мисия в алианса. Той добави, че неговата страна ще изпрати офицер за връзка в командването на пакта по военноморските операции във Великобритания.", "date": "2017.07.06", "title": "НАТО призова Северна Корея да прекрати завинаги програмите си за масово унищожение"}
{"url": "http://www.mediapool.bg/vsichki-strategii-za-severna-koreya-kriyat-ogromni-riskove-news266287.html", "text": "Най-новото ракетно изпитание на Пхенян възроди призивите за постигане на компромис със севернокорейския лидер Ким Чен-ун, но всички възможни стратегии крият огромни рискове. Успешното изстрелване на междуконтинентална балистична ракета, която един ден би могла да порази САЩ с ядрена бойна глава, възобновиха риториката за военна интервенция в изолираната държава, коментира британският в. \"Гардиън\". В четвъртък за пореден ден събитията около Северна Корея са основна тема в западния печат.\r\n\t\r\n\tЯдрените амбиции на Пхенян, които преди бяха някакво абстрактно стратегическо безпокойство за бюрократите във Вашингтон, внезапно се превърнаха в неотложен въпрос. По-рано тази година американският държавен секретар Рекс Тилърсън каза, че всички опции за блокиране на севернокорейската ядрена програма са на масата. Разговорът за \"хирургичен удар\" често възниква, когато политиците обмислят военна интервенция в зони на конфликти или безредици по света, но конотацията с хирургическа операция е илюзия, отбелязва вестникът. И подчертава, че няма опция за военна интервенция в Северна Корея без цивилни жертви и висок риск за опасна ескалация.\r\n\t\r\n\t \r\n\tПробното изстрелване на севернокорейска балистична ракета с голям обсег вдигна залозите на Корейския полуостров, но според експерти САЩ имат ограничени военни опции за справяне със заплахата от Пхенян без опасност от ответни действия, които могат да унищожат Южна Корея, посочва в. \"Файненшъл таймс\".\r\n\t \n\n\r\n\tАмериканската посланичка в ООН Ники Хейли вчера заяви, че САЩ са склонни да прибягнат до военна акция, ако дипломатическите и други усилия да се повлияе на Пхенян се провалят. Но министърът на отбраната Джеймс Матис предупреди по-рано тази година за рисковете от подобно действие, подчертавайки, че всяко военно решение ще е трагедия с невероятен мащаб и ще представлява война, каквато не е имало от 1953 г. насам (Корейската война), напомня \"Гардиън\".\r\n\t \r\n\tНалагането на по-строги санкции на Пхенян има смисъл, включително повече наказания за международни банки и компании, които имат незаконни бизнес-отношения със севернокорейците. Само санкции обаче няма да са достатъчни. Вашингтон се нуждае и от по-обещаваща преговорна стратегия, пише в. \"Ню Йорк таймс\".\r\n\t \r\n\tСеверна Корея не е проблем, който може да бъде решен. Колкото и да му се иска на Запада там да има революция, режимът на династията Ким оцелява по-дълго отколкото някой е очаквал. Дори днес няма и намек за вероятност той да падне, а и севернокорейците не проявяват признаци на масов бунт. Наистина ли някой си мисли, че с нови санкции вождът на страната Ким Чен-ун ще бъде накаран внезапно да се откаже от властта и севернокорейците целокупно да станат либералдемократи или че по някакъв начин Вашингтон може да размахва заплашително достатъчно самолетоносачи, та севернокорейската военна и политическа върхушка да се предаде?, пита авторът на друга статия в \"Ню Йорк таймс\".\r\n\t \r\n\tАмериканският щит за противоракетна отбрана все още не е готов за севернокорейските ядрени ракети, предупреждава в. \"Политико\". Десетки милиарди долари бяха похарчени през последните тридесет години, а Пентагонът все още не разполага с надежден начин за унищожаване на ракети с ядрени бойни глави, приближаващи САЩ. Вместо това системата за противоракетна отбрана, замислена да защити САЩ от междуконтинентални балистични ракети - разнородна мрежа от сензори, радари, ракети прехващачи, базирани в Аляска и Калифорния - не издържа на три от пет изпитания, а дори двете успешни са придружени от много забележки, както признават висши военни, подчертава вестникът.\r\n\t \r\n\tПонякога забравяме, че политическата риторика на президента Тръмп е изкована не в продължило години политическо управление или дискусии с експерти по външна и вътрешна политика, а в седмични интервюта за предаването \"Фокс и приятели\", отбелязва в. \"Вашингтон пост\" в статия със заглавие \"Тръмп никога не е имал план за справяне със Северна Корея\".", "date": "2017.07.06", "title": "Всички стратегии за Северна Корея крият огромни рискове"}
{"url": "http://www.mediapool.bg/nai-malko-10-izcheznali-i-400-000-evakuirani-v-rezultat-na-prolivnite-dazhdove-v-yaponiya-news266288.html", "text": "Най-малко 10 души, сред които едно дете, са в неизвестност, а 400 000 бяха принудени да напуснат домовете си в резултат на проливните дъждове, които заливат Югозападна Япония за втори пореден ден, предаде Ройтерс, като се позова на местните власти и медии.\r\n\tМного реки са излезли от бреговете си.\r\n\t \r\n\tМобилизирани са около 7500 спасители.\r\n\t \r\n\tНай-тежко засегнати са префектурите Фукуока и Оита. В части от Фукуока за девет часа вчера са паднали 774 милиметра дъжд - около 2,2 пъти повече от средното равнище за целия юли.\r\n\t \r\n\tПороите в Югозападна Япония са предизвикани от зона на ниско налягане в Тихия океан.\r\n\tПроливните дъждове наводниха страната, след като буреносна система причини смъртта на 56 души и нанесе щети за близо 4 милиарда долара в Южен Китай, отбелязва Ройтерс.", "date": "2017.07.06", "title": "Най-малко 10 изчезнали и 400 000 евакуирани в резултат на проливните дъждове в Япония"}
{"url": "http://www.mediapool.bg/sreshtata-tramp-merkel-mozhe-da-zadade-tona-za-tseliya-forum-na-varha-na-g-20-news266284.html", "text": "Германският канцлер Ангела Меркел и американският президент Доналд Тръмп ще се срещнат в четвъртък преди началото на срещата на високо равнище на Г-20. Това издание на форума се очертава като едно от най-проблематичните, имайки предвид силните разногласия между световните лидери и предупрежденията за протести, съпроводени с насилие, отбелязва ДПА.\r\n\t\r\n\tНа форума на Г-20 утре и в събота, както и на срещата между Тръмп и Меркел най-вероятно ще доминира темата за най-новото севернокорейско ракетно изпитание. Що се отнася до разговорите между американския президент и германския канцлер, те ще са третите между тях, откакто през януари Тръмп встъпи в длъжност.\r\n\t \r\n\tДвамата стигнаха до сблъсък в мненията по въпросите за климатичните промени, отбраната и антиглобализационната политика на американския президент под лозунга \"Америка на първо място\". Вчера в интервю Меркел отправи критики към САЩ, че са се съсредоточили върху протекционизма вместо върху сътрудничеството.\r\n\t \r\n\t\"Докато търсим начини да работим заедно за общото благо, американското правителство гледа на глобализацията не като на процес, от който всички да печелят, а като на процес, в който има печеливши и губещи\", заяви тя пред седмичника \"Цайт\".\r\n\t \r\n\tМеркел подложи на остри критики решението на Тръмп да излезе от Парижкото споразумение за климата, а американският лидер атакува нейната либерална позиция по въпроса за бежанците.\r\n\t \n\n\r\n\tКанцлерът, която ще председателства форума на Г-20, се опита да намали очакванията за резултатите от срещата, заявявайки вчера, че очаква \"трудни преговори\".\r\n\t \r\n\tДПА отбелязва, че от една страна Меркел ще трябва да направи така, че Тръмп да не изземе целия дневен ред на Г-20, а същевременно ще трябва да не допусне американският президент да се окаже изолиран на форума сред световни лидери и съюзници на САЩ, които са настроени против политиката на неговото правителство.", "date": "2017.07.06", "title": "Срещата Тръмп-Меркел може да зададе тона за целия форум на върха на Г-20"}
{"url": "http://www.mediapool.bg/belgiyskata-prokuratura-se-opasyava-ot-nov-golyam-teroristichen-udar-news266285.html", "text": "Белгийската федерална прокуратура се опасява от нов и непосредствено предстоящ терористичен удар, подобен на събитията от 22 март миналата година в Брюксел, съобщават местни медии, цитирани в четвъртък от БТА.\r\n\t \r\n\tОтбелязва се, че белгийските власти издирват още предполагаеми терористи, свързани със задържаните по-рано тази седмица в Брюксел и френския град Лил. Уточнява се, че при претърсванията са били открити три автомата \"Калашников\", пълнители за тях, автоматични пушки, радиостанции, бронежилетки, взриватели, униформи - на охранителни фирми, на \"Гражданска защита\" и полицейски, четири взривателя и буркан за автомобил на специален режим.\r\n\t \r\n\tБелгийските власти са на мнение, че тази терористична клетка не е напълно обезвредена. Те се опасяват, че издирваните се чувстват притиснати и могат да преминат към действие във всеки момент.\r\n\t \r\n\tОт задържаните четирима души в Брюксел, в ареста остават двама - братята Аким и Халид Саути. Задържаните са членове на организация на мотоциклетисти мюсюлмани, свързани с терористичната групировка \"Шериат за Белгия\".", "date": "2017.07.06", "title": "Белгийската прокуратура се опасява от нов голям терористичен удар"}
{"url": "http://www.mediapool.bg/gorski-pozhar-zaplashva-drevna-olimpiya-news266289.html", "text": "Горски пожар заплашва Древна Олимпия. Гръцките власти съобщиха, че огнената стихия е на по-малко от 2 километра от родното място на олимпийските игри, предаде Асошиейтед прес.\r\n\t \r\n\tАгенцията отбелязва, че няколко големи горски пожара бушуват в Гърция.\r\n\t \r\n\tМинистърът на културата и спорта Лидия Кониорду съобщи пред държавната телевизия, че пожарникарите са спрели огъня на река Алфей, южно от Олимпия, преди вятърът да си смени посоката и да изпрати пламъците в друга посока.\r\n\t \r\n\tВ борбата срещу природното бедствие на полуостров Пелопонес, Южна Гърция, участват десетки пожарникари и доброволци, подпомагани от два самолета, изливащи вода.\r\n\t \n\n\r\n\tРайонът претърпя сериозни щети при големи пожари преди едно десетилетие.", "date": "2017.07.06", "title": "Горски пожар заплашва Древна Олимпия"}
{"url": "http://www.mediapool.bg/sasht-shte-vnesat-v-ss-na-oon-proektorezolyutsiya-s-novi-sanktsii-sreshtu-severna-koreya-news266290.html", "text": "Съединените щати ще внесат през идните дни в Съвета за сигурност на ООН проекторезолюция с нови санкции срещу Северна Корея в отговор на извършения във вторник от затворената комунистическа страна ракетен опит, предадоха световните агенции.\r\n\t \r\n\t\"Изстрелването от Северна Корея на (междуконтинентална балистична ракета (МКБР) е явна и недвусмислена военна ескалация\", каза вчера на извънредно заседание на Съвета за сигурност, посветено на темата, постоянният представител на САЩ в ООН Ники Хейли, цитирана от Франс прес. Тя предупреди, че Съединените щати ще предприемат всички подходящи мерки, за да спрат севернокорейската ядрена и ракетна програма, като дори ще използват сила, ако се наложи. САЩ все пак предпочитат глобални дипломатически действия, подчерта Хейли.\r\n\t \r\n\tАмериканският постоянен представител в ООН се обяви по-конкретно за ограничаване на доставките на петрол за севернокорейските въоръжени сили, за засилване на въздушните и морските ограничения и за търсене на отговорност от представители на режима в Пхенян. \"Ескалацията с изстрелването на (МКБР) налага засилване на икономическия и дипломатическия отговор\", подчерта Хейли. Тя предупреди, че \"времето притиска\" и \"трябва да се действа\".\r\n\t \r\n\tФранция и Великобритания също подкрепиха засилването на санкциите срещу режима в Пхенян, който редовно извършва ракетни опити в нарушение на резолюции на съвета.\r\n\tФренският постоянен представител в ООН Франсоа Дьолатр призова за затягане на наказателните мерки срещу КНДР.\r\n\t \r\n\tРусия и Китай също осъдиха ракетния опит на Северна Корея, но се обявиха против използването на военна сила срещу тази страна, както и срещу разполагането на американската система за противоракетна отбрана THAAD в Южна Корея.\r\n\t \n\n\r\n\tСанкциите няма да решат севернокорейския въпрос, каза още руският заместник-постоянен представител в ООН Владимир Сафронков, цитиран от Ройтерс. Сафронков призова за изключване на възможността за предприемане на военни мерки за решаване на проблемите на Корейския полуостров. Опитите за икономическо задушаване на КНДР са неприемливи, допълни той и призова за диалог и консултации с тази страна.\r\n\t \r\n\tСафронков призова за изпълняване на руско-китайска инициатива, която предвижда прекратяване на американско-южнокорейските военни учения и възобновяване на преговорите за севернокорейската ядрена програма, предаде ТАСС.\r\n\t \r\n\tИзстрелването на ракетата от Северна Корея е \"крещящо нарушение\" на резолюции на ООН и \"неприемливо\", заяви китайският постоянен представител в световната организация Лю Цзеи, цитиран от Ройтерс. В същото време той призова всички страни към сдържаност, избягване на провокации и водене на диалог без условия.\r\n\t \r\n\tКитай е единственият голям съюзник и търговски партньор номер едно на Северна Корея, отбелязва Ройтерс.\r\n\t \r\n\tНики Хейли предупреди по този повод Пекин, че рискува огромния си стокообмен с Вашингтон, ако извършва забранени търговски трансакции с Пхенян, предаде Асошиейтед прес.\r\n\t \r\n\tАко Русия блокира проекторезолюцията, то тогава Съединените щати ще постъпят както намерят за добре, подчерта Хейли.\r\n\t \r\n\tТя изрази готовност Вашингтон да предостави на Москва данни, че Северна Корея е изстреляла МКБР.\r\n\t \r\n\tСпоред оценка на руското министерство на отбраната ракетата е била със среден обсег, припомня ТАСС.\r\n\t \r\n\tФранс прес отбелязва, че ООН е приела общо шест пакета със санкции срещу Северна Корея, откакто тя извърши първия си ядрен опит през 2006 г. Два от тях бяха гласувани миналата година с цел засилване на натиска върху затворената комунистическа държава и пресичане на нейните източници на валута, която отива за финансиране на забранената й ядрена и ракетна програма.\r\n\t \r\n\tТези санкции намалиха значително приходите на Северна Корея от въглища, важно перо в нейния бюджет, и засилиха контрола върху износа и вноса в страната като цяло.\r\n\tСъединените щати и Южна Корея отговориха на историческото първо изстрелване на МКБР от КНДР във вторник с военни учения, симулиращи атака срещу нея.\r\n\t \r\n\tНе е ясно кога новата проекторезолюция ще бъде внесена в Съвета за сигурност на ООН и гласувана, нито дали Русия и Китай ще й наложат вето.", "date": "2017.07.06", "title": "САЩ ще внесат в СС на ООН проекторезолюция с нови санкции срещу Северна Корея"}
{"url": "http://www.mediapool.bg/stolichnite-savetnitsi-razreshiha-77-metrova-sgrada-na-bul-bulgaria-news266291.html", "text": "Нова 77-метрова етажна сграда за офиси и апарт хотел с подземен паркинг ще бъде издигната на ъгъла на бул.\"България\" и ул.\"Борово\" над сегашния магазин \"Мартинели\". Това реши\r\n\tСтоличният общински съвет (СОС), който одобри новото градоустройство на терена.\r\n\tПромяната беше подкрепена с 44 гласа \"за\" на съветниците от ГЕРБ, Реформаторския блок, \"Обединени патриоти\" и \"Глас народен\". Против се обявиха Иво Божков и Марта Георгиева (ДСБ) и Войслав Тодоров от \"Нормална държава\" на Георги Кадиев. Петима съветници от БСП се въздържаха.\r\n\tИнвеститорът на проекта е \"България Билдинг\" ЕООД. Дружеството е еднолична собственост на Георги Василев Василев и е създадено през октомври 2016 г. с 300 лв. капитал. Василев е сред съдружниците в \"Джи Пи Груп\", за което премиерът Бойко Борисов обяви, че има \"витаещи съмнения\", че е свързано с изпълнителния директор на \"Лукойл България\" Валентин Златев. По Търговския регистър към момента той не фигурира сред съдружниците в компанията.\r\n\tТова е поредният висок билдинг, който предстои да се издигне на бул.\"България\", където трафикът е доста натоварен и в пикови часове се образуват километрични задръствания. Намерения за изграждане на две високи сгради има и НИКМИ – едната на кръстовището с бул.\"Петко Ю. Тодоров\", а другата на бул.\"Гоце Делчев\".\r\n\t\r\n\tПроектът за новата висока сграда беше одобрен от съветниците, след като беше връщан на два пъти на инвеститора. Резултатът е, че параметрите на застрояване са намалени близо да пъти. Разгърнатата застроена площ ще бъде 27 000 кв.м спрямо първоначално поисканите от инвеститора 45 000 кв.м, обясни проектантът Иван Бобев.\r\n\tМаксималните параметри на застрояване на имотите в плана, одобрени от съветниците в четвъртък, вече са 64.7% плътност и 5.6 кинт. Те се отнасят за  и застрояване и работен устройствен план на м. ж.к. \"Борово\", кв. 288в, УПИ IV-1442 - \"за офиси и ОО\" – нови УПИ IV-2060 - \"за КОО, магазини, офиси, апартаментен хотел, жилища, пг и трафопост\", УПИ XIII-2060 - \"за офиси и ОО\" и УПИ XIV-2060 - \"за офиси и ОО\", изменение на улична регулация по о.т. 516а- 516б – 516в – 516г, промяна профила на улица по о.т. 468 – о.т.516, район \"Красно село\".\n\n\r\n\tКомпанията планира да построи 25-етажен многофункционален комплекс с офиси, апартаментен хотел и търговски площи.\r\n\tЩе има и подземен паркинг на три нива за 300 автомобила с вход и изход към бул.\"България\". Представеният транспортен анализ от инвеститора \"България билдинг\" сочи, че в час пик от него ще влизат/излизат около 150 автомобила/час и още 60 автомобила/час към апарт хотела.\r\n\t\r\n\tГЕРБ мотивира решението се да подкрепи издигането на билдинга с \"вратичките в закона\" и изложи аргументите на инвеститора в подкрепа на позицията си.\r\n\tОпозицията в лицето на ДСБ и \"Нормална държава\" твърдяха точно обратното – че Законът за общия устройствен план (ОУП) на София не допуска високо строителство в този парцел.\r\n\t\"Вратичките в закона дават възможност да се постигне голяма плътност и интензивност на застрояване, което не одобряваме. В първоначалния вариант на доклада имахме разгъната застроена площ на сградата, която сега е намалена наполовина. Предвидените паркоместа също се увеличиха значително. Общинският съвет направи всичко, което можеше да се направи\", каза Силвия Христова (ГЕРБ), председател на комисията по устройство на територията и архитектура към СОС.\r\n\t\"Вратичките в закона съществуват, това е факт. Ние като политическа сила сме ги установили, правили сме предложения за затварянето им и отново ще направим\", допълни тя.\r\n\tСилвия Христова изтъкна като аргумент, че парцелът попада в комплексен обслужващ център от трето ниво, което дава право за високо строителство. По думите й това е потвърдено от \"Софпроект\" (общинското дружество, изготвило ОУП на София), от разширен състав на Общинския експертен съвет по устройство на територията (ОЕСУТ) и от Камарата на архитектите в България (КАБ).\r\n\tНа противното мнение са от ДСБ и \"Нормална държава\", които обявиха, че много малка част, \"едно ъгълче от терена\" попада в зона за комплексен обслужващ център от трето ниво.\r\n\t\"За мен не са безспорни доказателствата, че имотът попада в зоната на комплексен обслужващ център, където строителните параметри са завишени. Думите на главния архитект на Столична община бяха, че теренът попада на \"ръба на кръгчето\", тоест сградата се разрешава на ръба на закона\", каза Марта Георгиева от ДСБ.\r\n\tОсвен това парцелът изкуствено е разделен на три имота и по този начин се ползва прословутата вратичка в закона, която дава право за високи сгради, посочи Войслав Тодоров. По думите му това е повторение на случая с НИКМИ и високата близо 150 м сграда на ъгъла на бул. \"България\" и \"Петко Юл Тодоров\" срещу изграждането на която се обявиха хората от квартала. \"С това предложение продължаваме тенденцията за хаотично развитие на София, като одобряваме високи сгради в южните квартали абсолютно безразборно\", посочи Войслав Тодоров.\r\n\tСпоред него не са представени убедителни доказателства в транспортния анализ относно обслужването на сградата и как това ще се отрази на бул.\"България\" и улиците в съседство.\r\n\t\"Задръстванията по бул. \"България\" са факт, предупреждавам ви, че една нова сграда ще направи невъзможно преминаването дори на линейки в малките улички в района. Преди време пожарна кола не можа да мине там и пожарникарите трябваше да носят вода с кофи. Ако се случи трагедия, ще стане по-лошо от Лондон\", предупреди д-р Костадин Георгиев, известен като Коцето-Калки, по време на двата дебата в ресорната комисия по архитектура. Той е присъствал на тях, защото родителите му живеят в съседен блок в района.", "date": "2017.07.06", "title": "Столичните съветници разрешиха 77-метрова сграда на бул. \"България\""}
{"url": "http://www.mediapool.bg/germanskata-politsiya-izvarshi-aresti-zaradi-golyam-sait-za-detska-pornografiya-news266293.html", "text": "Германската полиция е разкрила нелегален уебсайт за детска порнография с близо 90 000 потребители. Задържан е един човек, както се предполага, операторът на платформата, заяви германската прокуратура, цитирана от Ройтерс.\r\n\t \r\n\tПлатформата \"Елизиум\", която била създадена като форум, съществувала от края на 2016 г. и била достъпна единствено в така наречената \"тъмна мрежа\", казаха в съвместно изявление прокуратурата във Франкфурт и Федералната криминална полиция на Германия.\r\n\t \r\n\tПолицията е арестувала няколко потребители на сайта, основно в Германия и Австрия. Сред тях е предполагаемият оператор на платформата, 39-годишен мъж, живеещ в окръг Лимбург-Вайлбург, северно от Франкфурт.\r\n\t \r\n\tСайтът има над 87 000 потребители и е бил използван за обменяне на детска порнография, както и за уговаряне на срещи с цел сексуални злоупотреби с деца.\r\n\t \r\n\tПредполагаемият оператор е бил арестуван на 12 юни, когато полицията обискирала жилището му и иззела сървъра на платформата.\r\n\t \n\n\r\n\tНе се посочва колко са задържаните. Повече информация може да се очаква на пресконференция утре.", "date": "2017.07.06", "title": "Германската полиция извърши арести заради голям сайт за детска порнография"}
{"url": "http://www.mediapool.bg/blestyasht-grigor-dimitrov-e-v-tretiya-krag-na-uimbaldan-news266294.html", "text": "Григор Димитров изигра много силен двубой и победи Маркос Багдатис от Кипър с 3:0 (6:3, 6:2, 6:1), достигайки за четвърти път третия кръг на “Уимбълдън”. \r\n\t \r\n\tЗа разлика от предишните си мачове на турнира Григор Димитров започна много уверено и не допусна нито една непредизвикана грешка в първия сет. Той успя да пробие сервиза на Багдатис за 5:3, след което затвори без проблеми сета. \r\n\t \r\n\tДимитров започна втория сет с нов пробив, като демонстрираше все по-стабилна игра и не  даде никакви шансове на кипъреца да противодейства. Григор затвори сета с изумителен удар зад гърба, който бе обявен за един от шедьоврите на турнира досега. \n\n\r\n\t \r\n\tВ третия сет Димитров показа по-колеблива игра и допусна много непредизвикани грешки. \r\n\t \r\n\tВъпреки това той спаси близо десет възможности за пробив на Багдатис, а победната точка отбеляза с нов зрелищен удар – форхенд-уинър след невероятен плонж. \r\n\t \r\n\tВ следващия кръг Григор Димитров ще се изправи срещу американеца Джон Иснър или Дуди Села от Израел.", "date": "2017.07.06", "title": "Блестящ Григор Димитров е в третия кръг на \"Уимбълдън\""}
{"url": "http://www.mediapool.bg/tramp-predlozhi-amerikanski-gaz-na-stranite-mezhdu-baltiysko-cherno-i-adriatichesko-more-news266277.html", "text": "Президентът на САЩ Доналд Тръмп се обяви за развитие на контактите между САЩ и страните, разположени между Балтийско, Черно и Адриатическо море. \"Искаме да засилим връзките си с вашия регион\", каза той в четвъртък при откриването на срещата на върха във Варшава на инициативата \"Три морета\". Тръмп изрази желанието на страната си да окаже помощ на държавите от инициативата за техните енергийни и други нужди. Същевременно той декларира, че Вашингтон никога няма да използва енергията като средство за принуда и няма да позволи други да правят това. По-късно Доналд Тръмп каза в реч пред хилядно множество на централен площад във Варшава, че иска да гарантира, че Полша и нейните съседи никога няма да бъда заложници на един единствен енергиен доставчик, предаде АП. Във Варшава Тръмп на няколко пъти на практика предложи на страните от Централна и Източна Европа, които са зависими от доставките на руски природен газ, да внасят американски втечнен газ. Президентът Румен Радев представлява България на срещата на върха на проекта \"Три морета\", включваща 12 държави. Той благодари от трибуната на президента Тръмп за \"неговото присъствие и ясно заявената подкрепа за развитието на региона\". От съобщението на президентския прессекретариат не става ясно каква е позицията на Радев по идеята за внос на американски втечнен газ, както и дали въобще такава позиция е била изразена от него във Варшава. Полша, която отдавна се опитва да намали енергийната си зависимост от Русия, миналия месец посрещна първите доставки на втечнен газ от САЩ. Американската оферта е добре дошла за Полша и трите Балтийски републики, които се противопоставят на проекта за газопровод \"Северен поток-2\", който да минава по дъното на Балтийско море и да доставя руски газ на Германия. Европа ще е най-голямата арена на конкуренция между Русия и втечнения природен газ от други източници, коментира пред Ройтрес анализаторът Даниел Йергин. На днешната среща във Варшава полският президент Анджей Дуда напомни, че главният проект, обединяващ страните от инициативата \"Три морета\", е изграждането на инфраструктурния коридор \"Север - Юг\". Той предвижда обединяване на газопреносните мрежи на 12-те страни членки на ЕС от полския газов терминал в Швиноуйшче на Балтийско море до Хърватия. \"САЩ са перспективен доставчик на газ\", каза Дуда и изрази надежда, че ще бъдат сключени договори, които ще създадат енергийна сигурност. Полша разчита да стане енергиен хъб, който да може да доставя газ от САЩ на различни страни в Европа, заяви по-рано в четвъртък полският държавен глава на съвместната пресконференция с президента на САЩ. \"Можем ли да станем хъб, през който от САЩ ще се доставя газ в страните от Централна Европа? Убеден съм, че да\", каза Дуда. САЩ са готови да оказват на Полша и на други страни от Европа подкрепа при диверсифицирането на източниците на енергия, подчерта Тръмп на съвместната пресконференция. Той изрази задоволство, че първата доставка на втечнен природен газ от САЩ за Полша вече е факт. Това се случи на 7 юни. Във Варшава събитието бе определено като историческо и преломно. Според мнението на местните наблюдатели тази стъпка значително ще укрепи позицията на Полша в преговорите с руския държавен монополист \"Газпром\", който си остава най-големият доставчик на синьо гориво за страната. Газовият терминал в полския град Швинуейшче позволява на страната да купува втечнен природен газ навсякъде по света и да го получава по море. Мощността на терминала е 5 млрд. кубични метра. Експлоатацията му започна в края на 2015 година. Засега Полша получава постоянно втечнен природен газ в неголеми обеми от Катар. От САЩ досега е пристигнала само една пратка, но се очаква и втора. В рамките на форума президентът Румен Радев коментира, че устойчивото развитие на региона зависи от \"умението ни да координираме своите политики, да дефинираме ясно и да защитаваме общите си цели\". \"Живеем в динамични времена, които поставят пред нас непредсказуеми и многообразни предизвикателства от гледна точка на сигурността. Именно затова България убедено вярва в необходимостта от обща и последователна политика\", заяви президентът, цитиран от прессекретариата му. В рамките на форума участващите държави взеха решение да бъде създаден и бизнес форум към инициативата \"Три морета\", в който ще участват предприемачи от дванадесетте държави. Радев посочи, че отварянето на инициативата към частния сектор ще създаде допълнителен стимул за двустранно и многостранно сътрудничество в икономиката, науката и енергетиката. \"Жизненоважно е политическите усилия на форума да бъдат подкрепени от реални бизнес инициативи, които ще имат принос за реалното свързване на страните от региона\", заяви Румен Радев. Ден преди срещата на Тръмп с лидерите на 12-те европейски държави обаче Унгария подписа споразумение с \"Газпром\" за свързване на страната с руския газопровод \"Турски поток\" до края на 2019 г., предаде Ройтерс. Това значително ще помогне на енергийната сигурност на Унгария, така че наш стратегически интерес е това сътрудничество да започне, заяви унгарският външен министър Петер Сиярто в сряда от Москва пред агенция Ем Ти Ай. Остава да бъдат изградени интерконектори с Румъния и Хърватия, които са потенциални търговски партньори на Унгария, каза още министърът. Той допълни, че не очаква Хърватия да изгради скоро дълго планирания терминал за внос на втечнен газ. Терминалът, който трябва да бъде построен на остров Кърк, ще дава възможност за внос на американски газ в Унгария. Сиярто отбеляза, че България и Сърбия вече са подписали споразумения с \"Газпром\" и че газовата връзка ще може да стигне до Унгария. Както обяви премиерът Бойко Борисов, в началото на юни България подписа с \"Газпром\" пътна карта за развитието на българската газопреносна мрежа за изграждането на втора тръба на \"Турски поток\" до Варна с капацитет от 15.7 млрд. куб. м годишно. По информация на Mediapool подписаната пътна карта предвижда тръбата до Варна, която ще захранва планирания от правителството на ГЕРБ газов хъб, да бъде въведена в експлоатация на 1 януари 2020 г. Унгария почти изцяло разчита на доставки на руски газ през Украйна и от години търси начини да разнообрази вноса както географски, така и като източници, отбелязва Ройтрес. Унгарският посланик във Вашингтон заяви по-рано тази седмица, че според него трябва да се внася и американски втечнен газ. Русия отдавна планира да насочи газопроводите си към южната част на Европа. Такава бе целта на проекта \"Южен поток\", от който обаче Путин се отказа след избухването на конфликта в Украйна и въвеждането на западни санкции срещу Русия. Страната смята, че настояването на ЕС проектът да отговаря на енергийните правила на Съюза за разделяне на собственика на тръбите от собственика на суровината е начин да се попречи на \"Газпром\" да изнася газ за Европа, заобикаляйки Украйна.", "date": "2017.07.06", "title": "Тръмп предложи американски газ на страните между Балтийско, Черно и Адриатическо море"}
{"url": "http://www.mediapool.bg/upravlyavashti-i-opozitsiya-si-organiziraha-poredna-svada-tozi-pat-za-betina-zhoteva-news266292.html", "text": "Превърналият се в последните години в рутина отчет за дейността на Съвета за електронни медии (СЕМ) този четвъртък стана поредният повод за скандал между ГЕРБ и БСП. Конкретната причина обаче не се намираше вътре в доклада, нито засягаше обичайните дейности на регулатора.\r\n\t \r\n\tВеднага след началото на точката в дневния ред, депутатите от БСП поискаха оставката на члена на СЕМ Бетина Жотева, която преди време си позволи да отправи заплахи към журналистката Къдринка Къдринова. Жотева се извини за поведението си, но обеща да си търси правата в съда. Освен, че сториха това от парламентарната трибуна социалистите издигнаха листовки с нейния лик, на които пишеше \"Бетина, иди си\".\r\n\t \r\n\tСпоред депутата Елена Йончева членката на СЕМ била \"палач на свободата на словото\". Социалистите напомниха, че България е на последите места по свобода на словото, след което издигнаха листовките си и започнаха да викат \"Оставка\".\n\n\r\n\t \r\n\tПоведението на левицата бе разтълкувано от народния представител от ГЕРБ Тома Биков като опит на БСП да инсталира свои хора в СЕМ, тъй като, ако Жотева подаде оставка, квотата трябва да бъде запълнена от президентската администрация.\r\n\t \r\n\t\"Ние никога не сме се борили за партизиран състав на СЕМ, но тази ли ще гласува за шеф на БНТ?\", каза Александър Симов от \"БСП за България\".\r\n\t \r\n\t\"Разглеждаме един много сериозен доклад и това шоу, което правите, не се случва за първи път. Частният случай, който разигравате, извадете от сериозната тема, която разглеждаме! Иначе ще сваля интелектуалното си доверие от вас\", отвърна депутатът от ГЕРБ Снежана Дукова.\r\n\t \r\n\tЗа да успокои страстите, думата взе шефът на комисията по култура и медии и бивш министър на културата Вежди Рашидов (ГЕРБ), който се обърна към левите в залата: \"Стефане, стегни сценария. Пада нивото на българския театър\". След това заговори за свободата на словото и попита: \"Кой ограничи свободата на словото? Не забравихте ли, че медиите имат собственост?\".\r\n\t \r\n\tВ отговор Стефан Данаилов му каза: \"Ако беше Иво Атанасов от СЕМ направил така, щяхте да ни попилеете с \"мръсни комунисти\". Веждичка, другият път ще го режисираме с теб\".\r\n\t \r\n\tСлед като приключи размяната на реплики Рашидов благосклонно заключи, че работа на парламента е да прави живота по-добър, а не да се занимава с разприте между две дами. \"Нека ги оставим да си решат спора в съда\", каза той.\r\n\t \r\n\tДепутатът от ДПС Велислава Кръстева взе думата, за да направи просторно изказване, чиято същина бе, че регулаторът не се бори с езика на омразата в случаи като репортажите с Динко от Ямбол, а напротив – оставя телевизиите да създават подобни медийни герои. Тя заяви, че отговорността за езика на омразата е на ГЕРБ и, като перифразира българска поговорка, заяви: \"Който език на омразата вади, от език на омразата си отива\".\r\n\t \r\n\tДумите на Кръстева станаха повод БСП да поиска поредица реплики, с които да върне дебата към Жотева. В крайна сметка обаче след поредното изказване на Йончева председателят на парламента Димитър Главчев й взе думата, което стана повод социалистите да напуснат залата. Последвалата суматоха уплътни времето до 14 часа и заседанието бе прекратено.", "date": "2017.07.06", "title": "Управляващи и опозиция си организираха поредна свада, този път за Бетина Жотева"}
{"url": "http://www.mediapool.bg/ek-otchita-ryazko-uvelichenie-na-visyashtite-proizvodstva-sreshtu-bulgaria-news266296.html", "text": "Европейската комисия представи днес годишния си доклад за прилагането на правото на ЕС. В частта за България се посочва, че броят на висящите производства за нарушение рязко се е увеличил миналата година и е достигнал най-високото равнище от 2012 г. насам, предаде БТА от Брюксел.\r\n\t \r\n\tКомисията обяснява това със значително по-високия брой на висящите в края на 2016 г. производства срещу нашата страна за ненавременно прилагане на европейското законодателство.\r\n\t \r\n\tСлед като беше рязко нараснал през 2015 г., броят на новите жалби срещу България намаля леко през 2016 година, се посочва в документа. В сравнение с предходните четири години, броят на новообразуваните предварителни преписки срещу България намаля, допълва комисията.\r\n\t \n\n\r\n\tКъм края на миналата година срещу България има 55 висящи производства за ненавременно въвеждане на нормите на ЕС в българското законодателство. През миналата година срещу нашата страна са били образувани 32 нови производства за нарушение. Новообразуваните предварителни преписки миналата година срещу България са 28, а новите производства за ненавременно прилагане на правото на ЕС - 27, сочи документът.\r\n\t \r\n\tПрилагането на правото на ЕС е от съществено значение за постигането на ползите от политиките за гражданите и предприятията, пояснява ЕК. Често когато на преден план излизат въпроси, като например вредните газове от автомобилите, незаконните сметища или безопасността и сигурността на превозите, проблемът не е в липсата на законодателство на ЕС, а по-скоро това, че общностното право не се прилага от държавите.\r\n\t \r\n\tМиналата година комисията е открила 986 нови производства чрез изпращане на официални уведомителни писма и е издала 292 мотивирани становища за държавите в ЕС.\r\n\t \r\n\tВ края на 2016 г. са били открити 1657 производства за неизпълнение, което представлява увеличение с 21 на сто, в сравнение с предходната година. Броят на новите случаи на късно прилагане на европейското законодателство е нараснал с 56 на сто - от 543 през 2015 г., на 847 през миналата година.\r\n\t \r\n\tСъдът на ЕС е постановил 28 решения, като над 80 на сто от тях са били в полза на ЕК.\r\n\t \r\n\tГолемият брой процедури за нарушения, който през 2016 г. достигна върховата си точка от последните пет години, буди сериозно безпокойство, се посочва в заключенията на доклада.\r\n\t \r\n\tНеизпълнението на задължението за своевременно прилагане на законодателството на ЕС лишава гражданите и предприятията от полагащите им се ползи. Задачата по изпълнението и прилагането на законодателството на ЕС се споделя от държавите в Общността.\r\n\t \r\n\tКомисията заявява, че ще разследва нарушения на правото на ЕС с производства за установяване на неизпълнение на задължения. Занапред ЕК ще започва процедури за нарушение, без да разчита на механизма за предварителни проверки, освен ако това е полезно в даден случай.", "date": "2017.07.06", "title": "ЕК отчита рязко увеличение на висящите производства срещу България"}
{"url": "http://www.mediapool.bg/parvite-dami-na-polsha-i-na-sasht-razgledaha-vav-varshava-obrazovatelen-nauchen-tsentar-news266295.html", "text": "Полската първа дама Агата Корнхаузер-Дуда и първата дама на САЩ Мелания Тръмп посетиха научния център \"Коперник\" - интерактивен музей на науката, насочен към младите хора, съобщи Асошиейтед прес.\r\n\t \r\n\tПървите дами разговаряха с деца, участващи с организираните в центъра занимания, съобщи полски медии.\r\n\t \r\n\tПреди това съпругата на полския президент и Мелания Тръмп пиха чай в двореца Белведер, резиденцията на полския президент.", "date": "2017.07.06", "title": "Първите дами на Полша и на САЩ разгледаха във Варшава образователен научен център"}
{"url": "http://www.mediapool.bg/httpool-s-nov-mazhoritaren-sobstvenik-news266313.html", "text": "ъщерната компания на Sony Networks Television и водеща компания за дигитална комуникация в Латинска Америка - IMS Internet Media Services (IMS), обяви придобиването на мажоритарен дял в международната компания за дигитална реклама Httpool с присъствие в DACH, Централна и Източна Европа и Азия.\r\n\t \r\n\tСделката подлежи на одобрение от регулаторните органи, като ще създаде една от най-големите дигитални маркетингови и рекламни компании в световен мащаб. IMS и Httpool работят с над 6000 медийни агенции и марки и изключително представляват Twitter, LinkedIn, Spotify и над 5000 глобални и местни издатели в 30 страни в Латинска Америка, Централна и Източна Европа, Азия и Океания.\r\n\t \r\n\tКато пряко следствие от сделката, , комбинирайки местно ноу-хау на много повече пазари, технология и обучения на световно ниво и професионално обслужване в София от Httpool България.\n\n\r\n\t \r\n\tСпоред главния изпълнителен директор и основател на  Гладстон Таратута сделката ще позволи на компанията да развие някои от най-високо потенциалните райони в Европа и Азия, и да създаде една истински глобална компания. Съвместно IMS и Httpool предлагат цялостно решение при реализацията на дигитални кампании и дават нови възможности на местните издатели, допълва\r\n\t \r\n\t обединението на IMS и Httpool ще се създаде идеалният партньор за рекламодатели, които стартират местни или международни кампании, както и за мрежи и издатели, които търсят възвращаемост от своето съдържание в много от най-бързо растящите световни пазари.\r\n\t \r\n\t\r\n\t \r\n\tIMS има офиси в Бразилия, Мексико, Аржентина, Колумбия, Чили, Панама, Перу, Еквадор и Уругвай, а седалището й се намира в Маями, САЩ.\r\n\t \r\n\tHttpool от своя страна е с офиси в Индия, Хонконг, Австрия, , Гърция, Косово, Македония, Полша, Румъния, Словения, Сърбия, Чехия, Унгария, Хърватска, Естония, Латвия, Литва, Украйна и Русия.", "date": "2017.07.06", "title": "Httpool с нов мажоритарен собственик"}
{"url": "http://www.mediapool.bg/tristrankata-odobri-novata-formula-na-taksa-smet-news266299.html", "text": "Работодатели и синдикати одобриха на заседание на Националният съвет за тристранно сътрудничество в четвъртък новата формула за такса смет, според която плащането ще зависи от количеството изхвърлен отпадък.\r\n\tТова е поредният законопроект, който се опитва да въведе принципа „замърсителят плаща“, след като предишните две правителства на Бойко Борисов не успяха да прокарат промените.\r\n\tНа заседанието не стана ясно дали проектът копира солидните отлагателни периоди, които  от служебния министър на финансите Кирил Ананиев.\r\n\tСпоред предишния вариант на законопроекта от края на март тази година въвеждането на формулата за определяне на таксата смет според изхвърляните количества отпадъци се отлага с няколко години. Текстовете предвиждаха до края на 2020 г. общините да могат да анализират кой от предложените им от финансовото министерство варианти за изчисление на размера на този вид местен данък да прилагат. Предлагаше се и петгодишен гратисен период, в който местните власти няма да могат да вдигат такса смет с повече от 20 процента годишно.\r\n\tПо време на обсъждането стана ясно само, че се предвижда промените в Закона за местните данъци и такси да влязат в сила от 1 януари 2019 г.\r\n\tВ проекта се запазва постигнатият до момента консенсус около възможните бази за определяне на таксата, измежду които ще могат да избират общините. Те са три - индивидуално измерено количество отпадък за имота (включително чрез покупката на торби), количество битов отпадък за имота (определено според броя и вместимостта на съдовете за събиране на боклука и честотата на тяхното транспортиране) или броя ползватели на услугата в имота.\r\n\tОчаква се промяната да завиши таксите на част от населението.", "date": "2017.07.06", "title": "Тристранката одобри новата формула на такса смет"}
{"url": "http://www.mediapool.bg/troina-zaplaha-za-uspeshnoto-predstavyane-na-merkel-na-g-20-putin-erdogan-tramp-news266302.html", "text": "За Ангела Меркел срещите като форума на Г-20 в Хамбург обикновено са възможност да блесне. Тази обаче идва с голяма доза неприятности.\r\n\t \r\n\tДългогодишната германска лидерка е известна като \"канцлера на срещите на върха\" - \"Гипфелканцлер\" - заради способността си да превръща съвещанията със световните лидери в изборни успехи. За да повтори подвига тази седмица, тя ще трябва да изпълни сложна акробатика.\r\n\t \r\n\tСлужители от Християндемократическия съюз (ХДС) на канцлерката казват, че са установили \"три критични променливи\", които могат да се развият доста зле в Хамбург: руският президент Владимир Путин, турският президент Реджеп Тайип Ердоган и американският президент Доналд Тръмп.\r\n\t \r\n\tПредизвикателството за Меркел е да отстоява позициите си пред тази котерия от самоуверени авторитарни лидери, като същевременно укротява страстите и в качеството си на домакин на срещата на върха насочва 19 страни плюс Европейския съюз към приемлив компромис в заключителното комюнике на форума.\r\n\t \r\n\tАко тя се провали в някоя от тези задачи, има опасност да изглежда слаба при последната си поява на световната сцена, преди германците да гласуват на парламентарните избори през септември.\r\n\t \n\n\r\n\t\"Питаме се: какво ще стане, ако срещата бъде неуспешна, защото Тръмп блокира всичко?\", каза висш представител на ХДС, участващ в кампанията на Меркел. \"Тогава няма да го има бонусът \"Гипфелканцлерин\" и всичко ще се развие по друг начин.\"Меркел продължава да наблюдава\r\n\t \r\n\tОт тези \"три критични променливи\" най-лесната за управление вероятно е Путин. До неотдавна руският президент, който преди време отлично се възползва от страха на Меркел от кучета, като доведе лабрадора си на една среща, щеше да е главното главоболие на германските служители.\r\n\t \r\n\tОтношенията между Русия и Германия са доста напрегнати, откакто Кремъл анексира Кримския полуостров от Украйна през 2014 г. Година по-късно Европейският съюз наложи санкции на Москва заради подкрепата й за сепаратистите в Източна Украйна.\r\n\t \r\n\tНо този път тревога буди не толкова руският президент, колкото с кого ще се срещне той. На форума в Хамбург ще се състои първата лична среща между Тръмп и Путин, откакто Тръмп стана президент на САЩ.\r\n\t \r\n\tНа предвидената за утре официална двустранна среща може да хвърчат искри. Интересът е голям след твърденията за руска намеса в американските избори. А никой от двамата мъже вероятно няма да приеме да бъде засенчен от другия.\r\n\t \r\n\tПроблемът за Меркел е, че това е събитието на форума, върху което тя има най-малък контрол. Меркел разговаря наскоро по телефона и с двамата и ще се срещне лично с Тръмп, преди да се види с Путин. Но в деня, когато те ще се срещнат, тя до голяма степен ще остане на заден план. \"Не можем да направим кой знае какво, освен просто да чакаме да видим какво ще се случи, а после да реагираме\", каза друг служител на ХДС.Какво ще направи Ердоган?\r\n\t \r\n\tДа се справи с Ердоган може да се окаже по-голямо предизвикателство. Отношенията на Меркел с турския президент се влошават от миналото лято, когато германският парламент разгневи Анкара, като прие резолюция, определяща избиването на арменци от османските турци през 1915 г. като геноцид.\r\n\t \r\n\tНапрежението се повиши още повече през март, след като Берлин спря няколко митинга в Германия в подкрепа на конституционен референдум, целящ да увеличи правомощията на Ердоган. В Германия живеят около 3 милиона етнически турци, почти половината от които имат право да гласуват в Турция, а Ердоган ги смята за свой електорат. Той реагира гневно на забраната, като обвини Берлин в \"нацистки практики\". Турция също така спря посещения на германски депутати в нейната военновъздушна база \"Инджирлик\", използвана от германските войски за борбата с ИДИЛ.\r\n\t \r\n\tПрез юни Анкара отправи официално искане да бъде позволено на Ердоган да направи обръщение към турските граждани в кулоарите на форума в Хамбург и това беше възприето от Берлин като още една провокация. Искането бързо беше отхвърлено, но служители се тревожат, че турският президент може все пак да организира среща в турско консулство в Германия, където Берлин няма юрисдикция.\r\n\t \r\n\t\"Чувам и чета слухове за възможни изяви в консулствата чрез видеовръзка или нещо такова\", каза в понеделник говорителят на германското външно министерство Мартин Шефер. Той подчерта, \"че германското правителство трябва предварително да бъде уведомено за подобни прояви\".Дилемата на Тръмп\r\n\t \r\n\tНай-вероятно най-много главоболия на Меркел ще създаде американският президент. \"Меркел трябва да успее да не влезе в сблъсък с Тръмп, като същевременно се придържа към своите принципи\", каза президентът на Института за световна икономика в Кил, Германия, Денис Сноуър.\r\n\t \r\n\tКанцлерката планира да проведе лична среща с Тръмп довечера преди официалното начало на форума, потвърди в понеделник говорител на германското правителство.\r\n\t \r\n\tОчаква се тя да съсредоточи разговора върху области, в които Тръмп показва, че смята за важно многостранното сътрудничество, например борбата с тероризма. Но различията между двамата лидери вероятно ще излязат на преден план.\r\n\t \r\n\tПравителствени служители в Берлин казват, че според тях Тръмп ще използва първото си посещение в Германия, за да се оплаче от търговския излишък на страната и да поиска Берлин да харчи повече за отбрана, повтаряйки критиките, които отправи по време на предизборната кампания, на среща с Меркел във Вашингтон през март и по-наскоро в края на май, когато каза пред участниците в среща на върха на НАТО в Брюксел, че \"германците са лоши, много лоши\".\r\n\t \r\n\tПодобна конфронтация може да бъде дваж по-деликатна за Меркел. Тръмп е доста непопулярен сред германците за разлика от предшественика си Барак Обама, който все още е посрещан от въодушевени тълпи, когато идва на посещение. А отстояването на позициите пред американския президент се превръща във важна тема на предизборната кампания.\r\n\t \r\n\tМалко неща биха навредили повече на усилията на Меркел за преизбиране от създаването на впечатление, че отстъпва пред Тръмп на световната сцена.Балансиране\r\n\t \r\n\tСоциалдемократическият съперник на Меркел Мартин Шулц от месеци се опитва да извлече полза от непопулярността на Тръмп в Германия. В края на миналата седмица той засили натиска, като подчерта в интервю, че \"е необходимо германският канцлер да има куража да влезе в конфликт с американския президент\".\r\n\t \r\n\tВ отговор на натиска на Шулц Меркел втвърдява своята реторика. Миналата седмица тя отвърна на подновените критики срещу търговския излишък на Германия, като изтъкна работните места, които германските компании създават в САЩ. Два дни по-късно тя намекна, че позициите на Вашингтон в областта на търговията и околната среда не са в синхрон с все по-глобализиращия се свят.\r\n\t \r\n\tЗасега стратегията й е успешна: подкрепата за канцлерката се увеличава в анкетите, в които нейните консерватори водят с над 15 процентни пункта пред социалдемократите на Шулц.\r\n\t \r\n\tВ Хамбург обаче Меркел ще е с вързани ръце. Вместо да участва в предизборната кампания, тя ще се занимава с хореографията на форума, чиято кулминация ще бъде съвместно комюнике, представящо възгледите на събраните лидери. Ако не успее да постигне нещо, което да вдъхва доверие, нейното лидерство ще бъде представено в лоша светлина. И край с Гипфелканцлерин.\r\n\t \r\n\tЗа да превърне форума в успех, Меркел трябва да намери начин да отстоява позициите си пред американския президент, като същевременно насочва неговото внимание и това на германските избиратели към области, в които има съгласие, и успоредно с това се справя с неизбежните разсейващи фактори на среща на 20 от лидерите с най-голямо его в света. Това вероятно няма да е лесна задача.", "date": "2017.07.06", "title": "Тройна заплаха за успешното представяне на Меркел на Г-20: Путин, Ердоган, Тръмп"}
{"url": "http://www.mediapool.bg/anketna-komisiya-na-ep-shte-tarsi-propuskite-doveli-do-teroristichnite-udari-v-evropa-news266301.html", "text": "Европейският парламент реши да създаде анкетна комисия, която да установи пропуските, довели до последните терористични удари в Европа.\r\n\t \r\n\tКомисията ще работи с мандат от една година и ще се опита да проучи мерките за борба с тероризма и недостатъците в трансграничното съдебно сътрудничество в обмена на информация. Парламентарната комисия ще проучи и оцени степента от терористична заплаха в ЕС, и ще прецени всички възможни пропуски досега.\r\n\t \r\n\tКомисията ще проучи прилагането на съществуващите мерки в областта на опазването на външните граници, ще очертае пропуските при обмена на данни между съдебните системи, правоприлагащите власти и разузнавателните служби, ще провери оперативната съвместимост на европейските бази данни за обмен на информация, ще оцени въздействието на законодателството на ЕС за борба с тероризма, процеса на радикализация и механизмите за пране на пари и финансиране на терористични организации, включително връзките им с организираната престъпност. Комисията ще потърси примери за успешен опит в мерките за сигурност на уязвими цели и критична инфраструктура (летища и гари).\r\n\t \r\n\tПарламентарната комисия ще бъде съставена от 30 евродепутати, а срокът за работата й може да бъде удължен. Членовете на комисията ще изготвят междинен и заключителен доклад, който ще съдържа препоръки. Комисията ще прави официални посещения и ще организира изслушвания с участието на институции на ЕС и съответните агенции, национални парламенти и правителства, правоприлагащите власти, разузнавателните служби, съдии и магистрати, както и организации на жертвите от тероризма. Някои от срещите ще бъдат при закрити врата.", "date": "2017.07.06", "title": "Анкетна комисия на ЕП ще търси пропуските, довели до терористичните удари в Европа"}
{"url": "http://www.mediapool.bg/pravitelstvoto-otlozhi-pregovorite-za-iztrebitelite-news266303.html", "text": "Правителството няма да преговаря за доставката на нов тип изтребители преди парламентарната комисия, която проверява проекта, да завърши работата си, съобщи военният министър Красимир Каракачанов в четвъртък. \r\n\t \r\n\tТой обясни, че комисията може да излезе с ново предложение за бъдещето на проекта, след което парламентът да задължи кабинета да го изпълни. \r\n\t \r\n\tТака, въпреки че в края на юли премиерът Бойко Борисов по време на срещата с шведския си колега, че \"в следващите една-две седмици\" започват преговори за класираните на първо място изтребители \"Грипен\", очаквано проектът ще се забави. \n\n\r\n\t \r\n\t\"Докато не се произнесе парламентарната комисия няма да има преговори за новите самолети. Парламентът стои над правителството. Ако няма препоръки, ще работим по сегашния проект\", каза Каракачанов. \r\n\t \r\n\tще работи два месеца, в които трябва да провери всички аспекти на проекта. \r\n\t \r\n\tПреди ден председателят й Емил Христов от ГЕРБ също намекна, че може да се до рестартирането на проекта, ако бъдат открити нарушения.\r\n\t \r\n\t\"А трябва ли при открити нарушения, които биха нанесли вреда на България, ние да мълчим\", каза Христов в отговор на въпрос дали, ако бъдат установени нередности около отстраняването на офертата за изтребители Ф-16, ще се тръгне към нова процедура.\r\n\t \r\n\tВ края на миналата седмица Каракачанов допусна, че парламентът може да реши да се преговаря и за покупката на изтребители Ф 16.\r\n\t \r\n\tЗабавянето на проекта със сигурност ще доведе до нова промяна във финансова рамка, тъй като според последните още тази година трябва да се платят 200 млн. лева. Практиката е преговорите за подобни сделки да се водят най-малко шест месеца. В Словакия правителството води преговори с шведската корпорация СААБ за изтребители \"Грипен\" повече от година и все още не са стигнали до подписването на договора. \r\n\t \r\n\tКомисията бе инициирана от ГЕРБ, след като вторият човек в партията Цветан Цветанов обяви че има \"достатъчно съмнения\", че президентът Румен Радев \"е защитил купуването на шведските изтребители и това е станало в период, когато още нямаше окончателно решение на служебното правителство\". \r\n\t \r\n\tОсвен това според него трябва да се види и дали има \"постъпила информация, която е дисквалифицирала един от участниците служебно\".\r\n\t \r\n\tБуквално в последните си дни назначеното от президента Румен Радев служебно правителство класирането на експертната работна група, поставила на първо място предложението на шведския консорциум СААБ за нови изтребители \"Грипен\", следвано от това на Италия за \"Юрофайтър\"-и втора ръка. Офертата на Португалия и САЩ за Ф-16 втора ръка пък бе декласирана, тъй като не отговаряла на заложените финансови изисквания.", "date": "2017.07.06", "title": "Правителството отложи преговорите за изтребителите"}
{"url": "http://www.mediapool.bg/dvama-romi-ukrivali-se-sled-boya-v-asenovgrad-ostavat-v-aresta-news266265.html", "text": "Районният съд в Асеновград остави за постоянно в ареста в четвъртък ромите Асен Асенов и Джавет Юсеинов, които в продължение на няколко дни са се укривали от властите заради участието си в масовия бой пред болницата в града преди десетина дни.\r\n\tЗад решетките остава и известният с антиимигрантските си нагласи Петър Низамов-Перата, който бе обвинен за нападение над оператора на бТВ Петър Джанаваров по време на масовия протест срещу ромската махала в Асеновград в неделя.\r\n\tПо време на заседанието на съда стана ясно, че Асенов и Юсеинов са били разпознати като участници в боя между роднини на младежите, които се сбиха миналия понеделник на язовира \"40-те извора\", предизвиквайки напрежение срещу ромското население в града.\r\n\tДвамата бяха обвинени в хулиганство заради агресивните си действия пред болницата, където роднини на участниците в първия бой чакали на 26 юни информация за пострадалите. По данни на обвинението те са се държали агресивно, хвърляли камъни, обиждали, отправяли заплахи и носели тояги. След намесата на полицията, която прекъсна масовото сбиване, Асенов и Юсеинов се укрили – единият в село Боянци, а другият в Асеновград.\r\n\tИменно заради това съдия Иван Шейтанов прие, че има реална опасност да се укрият отново, ако бъдат пуснати на свобода и определи да останат в ареста. По делото за побоя пред местната болница са задържани още деветима души, които са с постоянна мярка \"задържане под стража\".\r\n\tПо отношение на обвиняемия за хулиганство и нанасяне на лека телесна повреда Петър Низамов съдия Шейтанов заключи, че има опасност бургазлията да извърши друго престъпление, ако не е в ареста.\r\n\tПрокуратурата посочи пред съда, че Перата заснел с мобилния си телефон конфликт и без да бъде провокиран се е насочил към оператора на бТВ и му нанесъл удар в дясното око. Освен това той наплюл Джанаваров, псувал го и го обиждал.\r\n\tТезата на Низамов пък бе, че операторът го е ударил първи, въпреки че подобно нещо не се виждаше на кадрите, заснети по време на инцидента в неделя. Тогава полицаи прекъснаха пререканието между двамата, а впоследствие Перата бе задържан късно през нощта, след като се бе върнал в Бургас.", "date": "2017.07.06", "title": "Двама роми, укривали се след боя в Асеновград, остават в ареста"}
{"url": "http://www.mediapool.bg/balgarinat-napadnal-zhena-v-berlinskoto-metro-poluchi-blizo-3-g-zatvor-news266286.html", "text": "Българинът от ромски произход Светослав Стойков, обвинен за нападението над млада жена в метрото в Берлин през октомври м.г., получи в четвъртък присъда от 2 години и 11 месеца затвор.\r\n\tПодсъдимият призна още в началото на процеса, че е ритнал в гръб потърпевшата надолу по стълбите на метростанция \"Херманщрасе\" на 27 октомври м.г., извини се и заяви, че не помни нищо, защото тогава бил под влиянието на алкохол и наркотици.\r\n\tМалко преди произнасянето на присъдата му в четвъртък, станаха ясни и подробности от психиатричната експертиза, изготвена на Стойков по делото. Според автора й подсъдимият страдал от психично разтройство – по време на разговорите си с него плакал много, държал се мило, почти раболепно и изпитвал голяма вина.\r\n\tОсвен това Стойков бил подложен на тест за интелигентност, който показал, че коефициентът му е едва 67. По този повод местни медии отбелязаха, че хората с ниво на интелигентност под 70 са смятани за умствено изостанали. На същото мнение е и психиатърът, провел изследването.\r\n\tВ експертизата се посочва още, че през 2008 г. Стойков претърпял катастрофа в Полша, при която получил тежки наранявания на главата. Поради предизвиканите тогава мозъчни травми той и до днес не бил в състояние да контролира емоциите си. Подсъдимият споделил също, че е употребявал хашиш още на 13-годишна възраст, а на 14 – кокаин.\r\n\tОсвен в нанасянето на тежка телесна повреда българският ром бе обвинен и за два случая на ексхибиционизъм от негова страна на публично място недалече от същата метростанция две седмици преди инцидента с ритнатата жена. Той отказа да коментира тези обвинения, според които си е свалил панталоните и е мастурбирал пред намиращи се наоколо жени.\r\n\tСлучаят предизвика силен обществен отзвук в Германия, след като местните медии разпространих видеозапис от охранителните камери в метрото. На него се виждаше как група мъже преследват млада жена и единият от тях безпричинно я рита, блъскайки я надолу по стълбите и след това си тръгва.\r\n\tПървоначално в Германия твърдяха, че нападнатата жена е от сирийски произход, но това бе опровергано от полицията, впоследствие руски медии приписаха нападението на мигранти, което в крайна сметка също се оказа манипулация. Местни популярни личности обявиха награда за всяка информация, която помогне на полицията да задържи извършителите. Възнаграждението достигна 60 000 евро.", "date": "2017.07.06", "title": "Българинът, нападнал жена в берлинското метро, получи близо 3 г. затвор"}
{"url": "http://www.mediapool.bg/evrodeputatite-iskat-pregovorite-s-turtsiya-da-badat-prekrateni-news266298.html", "text": "Евродепутатите поискаха незабавно да се спрат преговорите за присъединяване на Турция към ЕС, ако конституционната реформа, която даде пълната власт на президента Реджеп Ердоган, не бъде променена. \r\n\t \r\n\tВ одобрената в четвъртък резолюция Европейският парламент настоява за спиране на предприсъединителните фондове за Турция, които да бъдат пренасочени в помощ на гражданското общество и сирийските бежанци.\r\n\t \r\n\tЕвродепутатите изразиха загриженост за влошаването на положението в Турция в областта на правовата държава, правата на човека, свободата на медиите и борбата с корупцията. \n\n\r\n\t \r\n\tТе остро осъдиха заявената от президента на Турция многократна подкрепа за въвеждане на смъртното наказание. Това би поставило под въпрос членството на Турция в Съвета на Европа и би довело до незабавно прекратяване на преговорите за присъединяване към ЕС, се посочва в резолюцията.\r\n\t \r\n\tТекстът бе единодушно приет от водещите политически групи. \r\n\t \r\n\tДокладчикът по резолюцията, холандската социалистка Кати Пири, определи като авторитарен стилът на управление в Турция.\r\n\t \r\n\t\"Ние не пледираме за пълно спиране на диалога и сътрудничеството с Анкара. Но искаме от Комисията и европейските лидери просто да се застъпят за нашите ценности. Като си затваряме очите, сериозно уронваме собствения си авторитет\", каза Пири, цитирана от БНР.\r\n\t \r\n\tСамо от компетенцията на европейските външни министри зависи дали преговорният процес с една страна-кандидатка за членство да бъде замразен.\r\n\t \r\n\tДосега правителствата не могат да се разберат по въпроса и единствената поставяна \"червена линия\" пред Ердоган е връщането на смъртното наказание.\r\n\t \r\n\t\"Вярвам, че най-добрият начин да подсилим турската демокрация е като останем ангажирани със страната и оставим каналите за връзка отворени\", каза комисарят по разширяването Йоханес Хан.\r\n\t \r\n\tПо-рано в четвъртък турският министър за Европейския съюз Йомер Челик обяви, че Анкара отхвърля всякакви предложения за прекратяване на преговорите за членство в замяна на силно сътрудничество в други области.\r\n\t \r\n\tСпоред Челик е неправилно европейските депутати да призовават за спиране на преговорите за членство, като добави, че подобни подходи не са от полза за никого.", "date": "2017.07.06", "title": "Евродепутатите искат преговорите с Турция да бъдат прекратени"}
{"url": "http://www.mediapool.bg/zashto-se-bavi-zavrashtaneto-na-investitorite-v-iran-news266306.html", "text": "Въпреки частичната отмяна на санкциите, наложени на Иран, след историческото ядрено споразумение от 2015 година, чуждестранните инвеститори, които са толкова очаквани в страната, не бързат да се завърнат. На 3 юли френската Total подписа значимо газово споразумение, което е успех за Техеран.Компаниите, които вече присъстват в Иран\r\n\tВъпреки че Иран бе посетен от стотици, та дори и хиляди европейски и азиатски делегации, големите инвеститори досега бяха по-скоро рядкост.\r\n\tФренската автомобилна група PSA подписа през юни 2016 година споразумение за 400 милиона евро с Iran-Khodro и друго - за 300 милиона евро, с иранската компания Saпpa за производството на коли с марката Citroen.\r\n\tФренският гигант AccorHotels работи по 10 до 15 проекта за хотели в Иран с надеждата да се увеличи броят на туристите, посещаващи страната.\r\n\tИран освен това подписа споразумения за закупуването на 100 самолета от Airbus и 80 машини от американската компания Boeing.\r\n\tРедица предварителни споразумения бяха сключени най-вече с френската автомобилостроителна група Renault и южнокорейската Hyundai, както и с компании в сектора на добива на въглеводороди като англо-холандската Shell и руската Газпром.\r\n\tСамо че според доклад на Обединените нации от юни стойността на преките чуждестранни инвестиции е едва 3.4 милиарда долара (3 милиарда долара евро) през 2016 година. Тази цифра е под 4.7 милиарда долара от 2012-а и много далече от 50-те милиарда долара годишно, очаквани от иранския президент Хасан Рохани, за да може да се съживи икономиката на страната.Пречките\r\n\tАмериканските санкции, които биха могли да бъдат засилени заради враждебното отношение на администрацията на президента Доналд Тръмп, са една от основните пречки пред чуждестранните инвестиции, също като някои вътрешни проблеми.\r\n\tМакар редица международни санкции да бяха отменени през януари 2016 година благодарение на споразумението по ядрената програма, Вашингтон не е премахнал някои ограничителни мерки, свързани с балистичната програма на Иран, с ролята му в регионални конфликти и положението на човешките права в тази страна.\r\n\tКонгресът на САЩ подготвя освен това редица закони, за да затегне още санкциите срещу Иран, а това кара много компании и най-вече банки да бъдат предпазливи.\r\n\tЧуждестранните бизнесмени трябва да избягват да работят с иранските компании, свързани с Гвардейците на революцията, които са елитната армия на режима и продължават да са под ударите на американските санкции, а имат силно присъствие в икономиката на страната.\r\n\tЧуждестранните компании освен това се затрудняват и при намирането на международни банки за финансирането на своите проекти, но и за извършването на текущи трансакции. Причината са американските заплахи.\r\n\tОсвен Дамоклевия меч на американските санкции в Иран има риск за чуждестранните инвеститори, идващ от бюрокрацията и крехкия банков сектор, според компанията за икономически анализи BMI Research.Какво трябва да се очаква\r\n\tПогледите са обърнати към Вашингтон, където президентът Тръмп трябва да обяви резултата от преразглеждането на американската политика спрямо ядреното споразумение между Иран и великите сили, сред които са САЩ.\r\n\tДругите страни, подписали споразумението (Русия, Китай, Франция, Великобритания и Германия), както и самият Иран, за сметка на това са решени да отстояват ядреното споразумение, а това усложнява задачата на Съединените щати.\r\n\tВашингтон обаче има властта да прилага наказателни марки, както направи с френската банка BNP Paribas, която бе принудена да плати глоба от 8,9 милиарда долара преди три години заради неспазване на американските закони за Судан, Куба и Иран.\r\n\tГазовото споразумение за 4.8 милиарда долара, подписано от Total и международен консорциум, за разработване и експлоатация на голямото петролно офшорно находище Парс въпреки всичко би трябвало да насърчи и други европейски и азиатски компании да се престрашат и да инвестират в Иран.", "date": "2017.07.06", "title": "Защо се бави завръщането на инвеститорите в Иран"}
{"url": "http://www.mediapool.bg/rusko-udbashkite-kragove-se-aktiviraha-zaradi-dogovora-s-makedoniya-news266305.html", "text": "е е никак странно, че Москва и Белград активираха до максимум своите пети колони в София и в Скопие в навечерието на 2 август - датата на договореното от премиерите Борисов и Заев съвместно честване на Илинден и планираното подписване на договор за добросъседство между двете страни. Изолацията на Македония от нейните съседи е основна регионална политическа цел на Белград с цел да не се допусне интеграция на Скопие в НАТО и ЕС преди приемането на Сърбия за член на ЕС (Белград засега отказва членство в НАТО).\r\n\t \r\n\tВ продължение на четвърт век поддържането на изолацията на Скопие бе лесно заради няколко обстоятелства. Първо, твърдият бойкот на Атина за признаване на македонската държавност поради проблема с името на републиката и - в по-широк план - поради спора за античното културно наследство, който Скопие при управлението на Груевски доведе до ключов проблем на македонската идентичност. Бойкотът на името и оттам - на членството на Македония в НАТО и ЕС не пречат на Атина да поддържа максимално активни икономически отношения със Скопие и да контролира лъвски дялове от стопанството на малката република. Но този бойкот поддържа македонската уязвимост в регионален и международен план, което е в интерес на стария тандем Атина - Белград.\r\n\t \r\n\tНа второ място, регионалната и международна изолация на Скопие се обезпечава от външно спокойните, но вътрешно напрегнати отношения на Македония с двете съседни албански държави, които всячески подкрепят ескалацията на етническите претенции на албанската общност в северозападна Македония и предизвикват различни по сила и характер кризисни процеси в крехката македонска държавност. Кризата от 2001 г., която доведе до Охридския договор и практическата кантонизация на Македония бе предизвикана от метежа на местното - македонско крило на Армията за освобождение на Косово: военна структура с претенции за националноосвободително движение, но функционираща като криминално-мафиотска мрежа.\n\n\r\n\t \r\n\tВсяко разклащане на политическото статукво в Скопие се използва от албанския фактор в Тирана и Прищина за по-нататъшно автономизиране в посока откъсване на албанците в Македония. Последният прецедент на подобна открита арогантност бе лансирането от албанския премиер Еди Рама на т.нар. \"Тиранска платформа\" на македонските албански партии за нарастваща албанска хегемония върху македонската държава. С това свое поведение албанският фактор на Балканите пряко подпомага стратегията на Белград - и както ще видим, на Москва - за криза и изолация на Македония на Балканите.\r\n\t \r\n\tТрето, хроничната нестабилност и изолация на Скопие се поддържат от хегемонното присъствие на сръбските разузнавателни, политически и стопански фактори на територията на самата република Македония. Сръбската популярна култура притежава хегемония в македонския публичен живот, а поредица от македонски политици - включително досегашния премиер Груевски - имат дълга лична история на служба в полза на Белград. Всички тези инструменти на влияние върху вътрешнополитическия живот на Македония съхраняват нейния прото-колониален статут по отношение на Сърбия. Един от ключовите инструменти на сръбската политика в Македония е системната и непрекъсната анти-българска кампания, която се води от медии, академици, политици и още дълъг списък хранени хора на Удба.\r\n\t \r\n\tТук е време да споменем четвъртото обстоятелство за системната изолация на Македония в контекста на балканския регион. Комбинацията между плиткоумен \"национализъм\" и успешна агентурна дейност на руската пета колона в България поддържа буен огъня на враждебността към \"сърбоманите и македонистите\" оттатък Гюешево. Липсата на опитен и интелигентен български национален елит доведе до дългосрочното пропиляване на множество възможности за необратимо сближаване и стабилизиране на отношенията между София и Скопие. Ако някой полуидиот в Скопие рече, че Самуил, Братя Миладинови и Гоце Делчев са македонци, поне трима малоумници в София се считат за длъжни да го наругаят и да потвърдят очевидното - че въпросните исторически фигури са българи. Много често е важно не толкова какво казваш, а как го казваш. Тези престрелки на мутри с интелектуални претенции от двете страни на границата на практика дават достатъчно храна на пропагандни източници - в Атина, Белград и самата Македония - които съществуват, за да поддържат мита за българската опасност спрямо Македония. Днес към дежурните по македонска тема в София се присъединиха и мощни подкрепления - цялата агентура на руската пета колона в България.\r\n\t \r\n\tРусия в продължение на доста време пазеше предпазлива дистанция спрямо регионалния ребус около Македония. Днес Кремъл смени доста рязко своите позиции. Като започнем от азбуката, дошла от \"македонските земи\", като минем през пряката подкрепа за властта на клана \"Груевски\" и като стигнем до изявленията в българския парламент за това, че Македония е българо-сръбски проблем и никакъв договор между София и Скопие не бива да се подписва.\r\n\t \r\n\tЗащо Путин изкара цялата артилерия?\r\n\t \r\n\tПросто защото Македония е ключов шанс на Москва да дестабилизира Балканите и да осуети развитието на евро-атлантическата интеграция на региона. Кремъл разчиташе на Черна гора, известна с ентусиазираното си русофилство от 19 век насам. Но Подгорица обърна гръб на Москва и влезе в НАТО - може би защото през последните 15 години черногорците видяха за пръв път на живо доста руснаци - което повлия смущаващо на русофилството им... Ако Македония реши проблема с името и влезе в НАТО - подобно на своите съседи - единствената надежда на Путин остава република Сръбска в Босна и Херцеговина. Самата Сърбия вече заяви чрез своя премиер, че евроинтеграцията има приоритет пред връзките с Русия.\r\n\t \r\n\tПрез следващите дни и седмици ще наблюдаваме все по-пряката и очевидна връзка между анти-македонски изказвания в София и руските пари и пропагандни мрежи, функциониращи с нарастваща упоритост в България. Играта, както се казва, е ва банк. Същото ще се случва и в Скопие - антибългаризмът ще стигне до кресчендо и руско-удбашките кръгове ще се постараят силно за това.\r\n\t \r\n\tНа България е необходима стратегия на перспектива и разум в подобряването на отношенията с Македония. Преди всичко, ние нямаме драматичен залог, за да бързаме в тези отношения. Необходимо ни е да осигурим спокойна среда за двустранно сътрудничество - първоначално в \"негорещи\" направления - железница, магистрала, стопанско сътрудничество, инвестиции. Политиката на идентичност може да почака и да бъде придвижвана с разум, спокойствие и яснота по един основен въпрос - Македония е друга държава, която носи отговорността за своето поведение и идентичност, но нашата история няма кой да я вземе. Тя вече се е случила. Това не означава, че трябва да премълчаваме безобразия, случващи се в Скопие. Но трябва да ги посрещаме спокойно - със самочувствието на нация, която има време да разреши своите наследени проблеми, ако бъде успешна в основните посоки на своето развитие.\r\n\t \r\n\tНай-малкото - да не позволяваме на кремълските хибридчици да ни водят за носа и да режисират поредна балканска свада с великодържавни задни мисли. Македония вече не бива да бъде емоция за нас, българите. Македония е част от нашето разумно и прагматично построено бъдеще в региона на Балканите.", "date": "2017.07.06", "title": "Руско-удбашките кръгове се активираха заради договора с Македония"}
{"url": "http://www.mediapool.bg/mz-odobryava-ideyata-za-natsionalna-detska-bolnitsa-news266309.html", "text": "Министерството на здравеопазването ще се ангажира да проучи и представи различни варианти с конкретни финансови разчети за реализирането на възродената идея за изграждането на национална детска болница. Това обяви здравният министър Николай Петров пред депутатите от парламентарната здравна комисия.\r\n\tМинистърът и депутатите се обединиха около необходимостта от изграждането на такава болница, която да предоставя комплексни услуги на малките пациенти, тъй като в момента високоспециализираните педиатрични дейности в София са разхвърляни измежду много болници.\r\n\tМинистърът даде пример, че самият той е трябвало да координира прегледите и консултациите на болно дете, което се оказало, че трябва да обиколи три болници “Токуда“, ИСУЛ и “Пирогов“, за да получи адекватно лечение.\r\n\tТой коментира, че за разлика от Варна, Пловдив и Плевен, където университетските болници предлагат комплексни услуги и пълна грижа за децата на едно място, то в София не е така.\r\n\tДепутатът от БСП Георги Михайлов, който е ангажиран с реализирането на проекта за национална детска болница, коментира, че въпреки наличието на високоспециализирана медицинска помощ във Варна, Пловдив и Плевен най-тежките случаи обикновено идват за лечение в София.", "date": "2017.07.06", "title": "МЗ одобрява идеята за национална детска болница"}
{"url": "http://www.mediapool.bg/phenyan-se-stremi-kam-glavna-rolya-v-diplomaticheskata-igra-news266308.html", "text": "Изстрелването на севернокорейска междуконтинентална ракета променя геополитическата ситуация и дава на Пхенян нови аргументи, смятат експерти. Парадоксът е, че след това изстрелване изгледите за преговори изглеждат по-далечни от всякога.\r\n\tИзпробвана в деня на американския национален празник, новата ценна придобивка на Северна Корея вероятно може да достигне Аляска, а дори и по-далеч.\r\n\tИзпитанието обаче преди всичко приближава режима до целта му: да бъде в състояние за застраши американската континентална територия с ядрен огън.\r\n\tСеверна Корея твърди, че е притисната да прибегне до тази стратегия за развиване на възпиращ ядрен потенциал поради заплахата от 28 500-те американски военни, разположени в Южна Корея.\r\n\tИдеята, че повече американци са вече в обсега на севернокорейските ракети, ще влияние все повече върху американските избиратели\", което ще се отрази върху президента Доналд Тръмп, смята Ким Йон-хюн, преподавател по севернокорейски изследвания в университета Донгук в Сеул.\r\n\t\"Всичко навежда на мисълта, че Северът се опитва да качи максимално цената си на дипломатическия пазар, за да си гарантира господстваща позиция в отношенията с останалия свят, включително САЩ и Южна Корея\", казва той.\r\n\tКорейският полуостров е разделен след Корейската война, завършила през 1953 г. с примирие, а не с мирно споразумение.Моментът не е подбран случайно\r\n\tСеверна Корея твърди, че ядрената и ракетната й програма не подлежат на каквито и да било преговори, докато Вашингтон не се откаже от \"враждебната си политика\".\r\n\tСпоред Ким изборът на момента за пробното изстрелване във вторник - между срещата на Тръмп и южнокорейския му колега Мун Дже-ин и срещата на високо равнище на Г-20, е всичко друго, но не и успокояващо случаен.\r\n\tМун гледа благосклонно на подновяване на диалога, за да бъде накаран Северът отново да преговаря, а в комюникето от срещата му с Тръмп се посочваше, че американският президент подкрепя желанието на Мун за възобновяване на диалога между двете Кореи.\r\n\tИзстрелването на междуконтинентална балистична ракета е шамар за южнокорейския президент, смята Ким Йон-хюн.\r\n\t\"Мун често казва, че по-скоро иска да седне на мястото на водача, отколкото на задната седалка, за да играе водеща роля в преговорите по ядрената тема\", казва Ким Йон-хюн за АФП. \"Очевидно Ким Чен-ун смята, че той е този, който трябва да ръководи\", допълва той.\r\n\tСпоред много експерти Вашингтон в крайна сметка няма да има друг избор, освен да преговаря.\r\n\t\"Накрая той няма да има друг избор освен диалога\", отбелязва професор Ким Йеон-чхул от южнокорейския университет Индже.\"Акробатичен номер\"\r\n\tОт десетилетия Северна Корея се опитва, с променлив успех, да изтръгне отстъпки, редувайки провокациите с жестове в посока на мира.\r\n\tРакетното изпитание във вторник беше \"внимателно изчислен нов акробатичен номер\" на Севера, казва Чхо Хан-бум, експерт в корейския Институт за национално обединение.\r\n\tЗадавайки на ракетата си силно извита траектория, Северна Корея успя да тества обсега й (който според Сеул може да е 8000 км), като избегне възможността тя да прелети над съюзника на САЩ - Япония.\r\n\tСеверна Корея не извършва и шести ядрен опит, което е друга потенциална \"червена линия\" (линия, която не бива да се преминава) според Вашингтон, отбелязва Чхо.\r\n\tИзстрелването на междуконтинентална балистична ракета по такава траектория целеше следователно \"да вдигне залозите\" преди евентуални преговори, казва експертът.\r\n\tПроблемът е, че това изпитание всъщност \"прави по-трудно за международната общност започването на преговори. Голяма ирония\", допълва той.\r\n\tТова говори, че Пхенян може би не бърза да седне край масата за преговори.Пхенян диктува правилата на играта\r\n\tДокато чака, Вашингтон може да няма друго решение, освен да призове отново главния поддръжник на Пхенян - Пекин - да засили натиска върху необуздания си съсед.\r\n\tДоналд Тръмп впрочем във вторник още веднъж настоя в Туитър Пекин да \"направи убедителен жест\" и да \"сложи край на този абсурд веднъж завинаги\".\r\n\tПекин отвърна, че е положил сериозни усилия\". Макар да е ядосан от поведението на Пхенян, Китай има натрапчивата идея, че рухването на съседа й ще доведе до появата на границата й на една Корея, съобразяваща се с Вашингтон.\r\n\tОсвен това Китай е против разполагането в Южна Корея на американски щит за противоракетна отбрана, което според него вреди на собствената му отбранителна способност.\r\n\tИ накрая, Пхенян печели време, \"като се възползва от разногласията сред международната общност\", казва за Би Би Си Джон Нилсън-Райт от лондонския мозъчен тръст \"Чатам хаус\".\r\n\tТези разногласия със сигурност ще се проявят и на срещата на Г-20 в Германия - между САЩ, които настояват за мощна реакция, и Китай и Русия, които препоръчват сдържаност.\r\n\tВ момента играта се диктува от Пхенян, казва Нилсън-Райт.", "date": "2017.07.06", "title": "Пхенян се стреми към главна роля в дипломатическата игра"}
{"url": "http://www.mediapool.bg/ks-otmeni-indulgentsiite-za-kfn-pri-nezakonen-izbor-na-chlen-news266300.html", "text": "Конституционният съд (КС)  текста от Закона за Комисията за финансов надзор, който даваше възможност на комисията да работи необезпокоявано, дори и ако неин член е назначен в нарушение със закона. Досега Законът за КФН постановяваше, че \"нарушенията при избора на член на комисията не опорочават нейните решения\".\r\n\tКазусът с тази норма възникна преди година при избора на Карина Караиванова за шеф на комисията. БСП се оплака, че тя е избрана в нарушение с правилника на Народното събрание при силно намалени срокове. Тогава социалистите атакуваха разпоредбата от закона.\r\n\tСега КС реши, че този текст ограничава възможността на засегнатите от решенията на КФН да жалят пред съд и го обяви за противоконституционен.\r\n\t \r\n\t\"Това е така, защото ги лишава от възможността да се позовават на нищожността на административния акт поради нелегитимност (некомпетентност) на комисията, която го е издала\", пише в решението на КС.\n\n\r\n\t \r\n\tСъдиите напомнят, че при така написан закон гражданите нямат право да обжалват решение на КФН, дори целият състав на комисията да е незаконно избран.", "date": "2017.07.06", "title": "КС отмени индулгенциите за КФН при незаконен избор на член"}
{"url": "http://www.mediapool.bg/mz-puska-e-targa-za-lekarstva-i-ochakva-do-20-namalenie-na-tsenite-news266311.html", "text": "Министерството на здравеопазването предвижда другата седмица да пусне отново електронния търг за лекарства, който беше обявен през декември миналата година от екипа на Петър Москов и почти веднага спрян заради жалба на фирма пред КЗК и последвало обжалване в съда.\r\n\tСега, след като жалбите са окончателно отхвърлени, а някои детайли по системата коригирани, министерството е готово да пусне отново платформата за електронна търговия с лекарства. Целта й е да осигури по-прозрачни процедури и по-евтини лекарства за болниците.\r\n\tЗдравният министър Николай Петров заяви пред депутатите от парламентарната здравна комисия в четвъртък, че ведомството му очаква между 10% и 20% намаление на цените на медикаментите от е-търга.\r\n\t“Единственото, което на този етап ще променим, е да се класират не двама участници, а петима участници“, заяви Петров, който очаква това да повиши конкуренцията.\r\n\tПроцедурата на е-търга следва Закона за обществените поръчки, но се провежда на специално създадената за целта електронна платформа, където дистрибуторите трябва да качат офертите си и чрез прозрачно “наддаване“ могат да променят цените си.\n\n\r\n\tКъм момента 145 лечебни заведения са подали заявка на медикаменти през системата, а обявените лекарствени позиции по международно непатентно наименование (INN) са 763.\r\n\tВ края на процедурата здравното министерство ще сключи договори с петимата дистрибутори, дали най-ниска цена за дадена позиция. След това всяка болница ще си купува нужните лекарства от тези дистрибутори на договорените цени, а при постигане на допълнителните отстъпки и на по-ниски.\r\n\tНе е ясно дали разширяването на броя дистрибутори до петима няма да позволи на болниците отново да купуват лекарства на по-високи цени и съответно лечебните заведения да купуват едни и същи медикаменти с големи разлики в цените.\r\n\tПо данни на здравното министерство болници със сравнително еднакви обеми на работа купуват едни и същи лекарства с разлики в цените между 200% и 300%.\r\n\tВ четвъртък Петров изнесе данни, според които някои болници , т.е. над пределните законови цени, от което нанесените щети на болниците варират между 90 000 и 600 000-700 000 лева.", "date": "2017.07.06", "title": "МЗ пуска е-търга за лекарства и очаква до 20% намаление на цените"}
{"url": "http://www.mediapool.bg/es-i-afrikanski-darzhavi-se-sporazumyaha-da-rabotyat-za-spirane-na-potoka-migranti-news266312.html", "text": "Министрите на външните работи на европейски и африкански страни се събраха в четвъртък в Рим и обсъдиха начини за пресичане на притока на мигранти на южните граници на Либия, още преди да са стигнали Средиземно море, предаде Франс прес.\r\n\t\r\n\t\"За да намалим броя на пристигащите у нас, трябва да намалим броя на пристигащите в Либия. Не бива да действаме само в северната й част или в морето, а на южните й граници\", обясни пред журналисти след срещата италианският външен министър Анджелино Алфано.\r\n\t\"Ако контролът по границите на транзитните страни е ефикасен, то \"билетите\", продавани от най-голямата в историята престъпна агенция за пътувания, ще загубят стойността си. Ако трафикантите не могат повече да гарантират стигането до Европа, агенцията им за пътувания ще фалира. Това е нашата мисия\", допълни той.\r\n\t \r\n\tАфриканските министри - на Либия, Нигер, Тунис, Египет, Чад, Етиопия, Судан - и европейските - на Германия, Австрия, Испания, Франция, Холандия, Малта, Естония - подписаха обща декларация. Тя призовава за инвестиции в страните на произход на мигрантите, подкрепа за граничния контрол на транзитните страни и по-строга политика на връщане на мигрантите, било то доброволно, или не.\r\n\t \r\n\tДържавите, подписали декларацията, се ангажираха да помогнат на Върховния комисариат на ООН за бежанците и на Международната организация по миграция (МОМ) да увеличат присъствието си в Африка, където да провеждат информационни кампании за опасностите от пътуването към Европа.\r\n\t \n\n\r\n\tПо думите на Алфано Италия е отпуснала 10 милиона евро, за да помогне на Либия да контролира границите си с Нигер, Чад и Судан, 18 милиона, за да помогне на МОМ да организира в Либия доброволни връщания на мигранти в техните страни, и 3 милиона за борба с трафика на хора.\r\n\t \r\n\tДнес имаше и още една среща по въпроса с мигрантите. Министрите на вътрешните работи на ЕС се събраха да обсъдят проблема в Талин след призива за помощ на Италия, разтревожена от непрестанните и масови пристигания на мигранти по бреговете й.", "date": "2017.07.06", "title": "ЕС и африкански държави се споразумяха да работят за спиране на потока мигранти"}
{"url": "http://www.mediapool.bg/kzk-podhvana-monopola-pri-toka-news266310.html", "text": "След като на два пъти не успя да докаже картел при горивата, Комисията за защита на конкуренцията (КЗК) подхвана ЕРП-ата.\r\n\tСлед 4 години проверки в четвъртък ведомството предяви твърдения за извършени нарушения с господстващо положение на разпределителните и снабдителните предприятия от икономическите групи ЕВН, ЧЕЗ и \"Енерго-Про\".\r\n\t\"КЗК установи, че предприятията във всяка от икономическите групи прилагат обща стратегия и практики, с които дискриминират независимите търговци извън съответните групи и ограничават търговията с електрическа енергия по свободно договорени цени\", твърди ведомството.\r\n\tСпоред антипонополния орган дружествата възпрепятстват първоначалната смяна на крайния снабдител с доставчик по свободно договорени цени, като обменят в рамките на групите си съществена информация за клиенти, които преминават от доставка по регулирани към доставка по свободно договорени цени и забавят издаването на необходимите документи.\r\n\tЗасегнатите компании имат 30-дневен срок да се запознаят с материалите по преписката и да представят писмени възражения по предявените твърдения. Едва след това КЗК ще излезе с окончателно решение дали ще потвърди наличието на нарушения или ще прекрати производството.\r\n\tАко нередностите се потвърдят, по закон компаниите могат да бъдат глобени с до 10% от оборота за предходната финансова година. Toва би струвало на дружества от групата на ЧЕЗ над 200 млн. лв., а на ЕВН и \"Енерго-про\" – около 100 млн. лв.\r\n\tХодът на комисията, оглавявана от Юлия Ненкова, идва след около четири години проверки. Разследването срещу ЧЕЗ, ЕВН и \"Енерго-про\" стартира през март 2013 г., когато начело на регулатора бе Петко Николов.\r\n\tВ сигнали до регулатора от преди четири години компании се оплакват, че въпреки че са предприели всички необходими действия, процедурата за смяна на доставчика им на ток не е приключила въпреки изтичане на всички срокове, предвидени в законодателството. Според оплакването това се дължи на недобросъвестните, незаконосъобразни действия и бездействия на дружествата от групата ЧЕЗ.\r\n\tОт подадените сигнали КЗК прави предположение, че и трите групи компании прилагат аналогични практики, с които възпрепятстват смяната на доставчика на електроенергия, което може да се тълкува като забранено координирано действие.\r\n\tOт ЧЕЗ и ЕВН коментираха, че ще се запознаят с материалите и ще предоставят своята позиция в установения срок.\r\n\t\"Що се отнася до развитието на свободния пазар на електроенергия в България, то EVN винаги е била сред компаниите, работещи активно и целенасочено за неговото пълноценно въвеждане, прозрачност и европейска интеграция\", заявиха от ЕВН.\r\n\t\"Енерго-про\" пък изрази несъгласие с твърдението на КЗК.\r\n\t\"Енерго-про Мрежи\" изразява несъгласието си с твърденията на КЗК, че дружеството е злоупотребило с господстващо положение на пазара на услугите по разпределение на електрическа енергия на стопански потребители. Компанията винаги е подкрепяла развитието на пазара на електрическа енергия по свободно договорени цени и спазва нормативно регламентираните изисквания, гарантиращи нормалното протичане на процесите в свободната търговия на ток\", казаха оттам.\r\n\tОт компанията допълниха, че за улеснение и ускоряване на процедурите за смяна на доставчика е създадена възможност клиентите и търговците да подават заявление онлайн. Дружеството е започнало прилагане на стандартизирани товарови профили (СТП) в предвидените нормативни срокове, сключило е рамкови договори с търговците.", "date": "2017.07.06", "title": "КЗК подхвана монопола при тока"}
{"url": "http://www.mediapool.bg/zdravniyat-ministar-kam-direktori-na-bolnitsi-svobodiyata-svarshi-news266304.html", "text": "Свободията за мен свърши. Това заяви здравният министър Николай Петров пред депутатите от парламентарната здравна комисия по повод управлението на държавните болници. Той даде да се разбере пред депутатите, че ведомството му е констатирало редица нередности и дисбаланси при управлението на болниците, които ще държи да бъдат поправени.\r\n\tЗа сравнение същата заявка даде предшественикът му Петър Москов през март 2015 година, обръщайки се към директорите на болници с фразата: , но както става ясно от изнесените от Петров данни, все още продължава.\r\n\tПетров даде пример, че няколко лечебни заведения купуват лекарства на цени над тези от позитивния лекарствен списък, т.е. над пределните законови цени, от което нанесените щети на болниците варират между 90 000 и 600 000-700 000 лева.\r\n\tОсвен това Петров даде пример с директора на столична болница, който написал писмо до Министерството на здравеопазването със спешно искане да бъдат отпуснати 70 000 лева за гръмнал транформатор. В писмото се посочвало, че аварията заплашва да спре топлата на вода на болницата и тя да спре да функционира.\r\n\tПетров обясни, че като бивш военен изпратил свой човек в болницата, който открил писмо от ЧЕЗ, в което се посочвало, че ремонт на трансформатора ще струва 8000 лева, а друга фирма предлага 9 000 лева за ремонт на котелното. Така общата стойност на ремонта била 17 000 лева, а директорът на болницата искал спешно 70 000 лева.\n\n\r\n\tПетров изпратил един от своите заместници в болницата, където в 16.30 часа в делничен ден не присъствал никой от ръководството на болницата, а пазачът бай Иван не могъл да се свърже с началниците на никой от оставените телефони.\r\n\t“Ето в този случай ще взема крути мерки“, закани се Петров пред депутатите.\r\n\tМинистърът даде и друг пример за това, че е поканил директора на Майчин дом в София и му дал точни указания колко трябва да струва храната в болницата, какво да е съотношението между разходи за дейност и лекарства и т.н.\r\n\tПовод за коментара на Петров станаха данни от анализ на МЗ, който показва, че само три болници в страната са на печалба и не са задлъжнели. Това са болницата в Монтана, университетската болница в Плевен и университетската болница “Свети Иван Рилски“ в София, за която пък служебният здравен министър Илко Семерджиев твърдеше, че е с дългове и под този предлог върна бившия й директор Дечо Дечев.\r\n\tСъщо в четвъртък Петров е имал среща с директори на областни болници, на която е призовал директорите им да преразгледат всички договори, които са сключвани, и да търсят възможно най-ефективния начин за разходване на средства. За пример той е дал договорите за превоз на пациенти на диализа. \"Външни фирми оскъпяват много повече тази дейност, отколкото ако я извършва самата болница\", обяснил министърът.\r\n\tТой е заявил, че трябва да се изчистят всички неразумни харчове, за да може да поиска от премиера и финансовия министър увеличение на бюджета. Той посъветвал болничните директори да вземат пример от колегите си в частните лечебни заведения и да търсят най-ниската цена при закупуване на техника, лекарства и консумативи. \"Хубаво е, когато пазарувате, да имате мярка единица за сравнение\", е заявил Петров.", "date": "2017.07.06", "title": "Здравният министър към директори на болници: Свободията свърши"}
{"url": "http://www.mediapool.bg/zdravniyat-ministar-kani-komitov-v-ekipa-si-i-uvolnyava-shef-na-analitichen-tsentar-news266307.html", "text": "Здравният министър Николай Петров обяви в четвъртък, че ще покани освободения управител на здравната каса Глинка Комитов в екипа си, тъй като е работил добре с него и е ценен кадър. Петров разказа пред депутатите от парламентарната здравна комисия, че още при влизането му в министерството, Комитов е направил заявка, че иска да напусне. По думите на Петров Комитов му бил благодарен за коректните отношения, което било сигнал, че в предишни периоди такива е нямало между министерството и касата.\r\n\tПетров възнамерява да покани Комитов за свой съветник или на друга длъжност, но все още не е ясно дали той ще приеме.\r\n\tПетров анонсира и едно предстоящо уволнение – това на директора на Националния център по обществено здраве и анализи (НЦОЗА), който в момента се ръководи от доц. Христо Хинков.\r\n\tПо думите на Петров центърът е демонстрирал “грубо погазване на субординацията“, отказвайки да извърши анализ за нуждите на министерството, под чиято шапка е, относно проекта за модернизация на спешната помощ.\r\n\t“Тази структура резистира и опонира, не ни дава анализите, които искаме“, заяви Петров.\n\n\r\n\tТой коментира, че при изпълнението на проекта министерството среща трудности и на някои места в страната. Петров даде пример с община, която предоставила за нуждите на спешен център 12- етажна сграда, за да може в рамките на проекта да й бъде ремонтиран покривът.", "date": "2017.07.06", "title": "Здравният министър кани Комитов в екипа си и уволнява шеф на аналитичен център"}
