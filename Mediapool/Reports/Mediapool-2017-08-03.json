{"url": "http://www.mediapool.bg/sobstvenitsite-na-ovtse-i-kozi-shte-vzemat-po-golyama-pomosht-za-mlyako-news267511.html", "text": "Фермерите са се разбрали да се увеличи ставката на извънредната помощ за мляко за собствениците на овце и кози, съобщиха от земеделското министерство в четвъртък след заседание на Консултативния съвет по животновъдство.\r\n\tПри обсъждането на разпределение на извънредната помощ за млякото от 11.3 млн. лв. са били разгледани различни варианти за парите, които да се дават за едрите преживни животни - биволи и крави, и за дребните – овце и кози-майки.\r\n\tНакрая е било решено сумата, която се предоставя за един брой едър добитък, да е седем пъти по-голяма от отпусканата за една овца или коза. Това на практика е повишаване на помощта за дребния добитък и по-справедливо разпределение на парите, тъй като през миналата година разликата в полза на кравите и биволите е стигала до 21 пъти.\r\n\tТочните ставки за подпомагане ще бъдат определени с нова заповед на министъра на земеделието, храните и горите Румен Порожанов, която се очаква да бъде издадена следващата седмица. За получаването й от стопаните няма да бъде изисквано да подават заявления, а парите ще се предоставят на база миналогодишните документи.. Подпомагане ще бъде дадено за 398 хил. крави и биволи и за около 1.3 млн. овце и кози.\r\n\tОсвен извънредната помощ животновъдите ще получат и de minimis в размер на около 7.5 млн. лв. Беше прието предложението на браншови асоциации изплащането на извънредната помощ за подкрепа на млекопроизводителите от 11.3 млн. да стартира своевременно, за да бъде получена още през август и да не се чака одобрението на подпомагането по de minimis.\n\n\r\n\tТо ще бъде разгледано на следващо заседание на УС на Държавен фонд \"Земеделие“.\r\n\tФинансирането се извършва с цел да подпомогне стопаните за преодоляване на ценовите диспропорции в млечния сектор и да даде възможност за осигуряване на фуража за изхранване на животните.", "date": "2017.08.03", "title": "Собствениците на овце и кози ще вземат по-голяма помощ за мляко"}
{"url": "http://www.mediapool.bg/tramp-iska-da-uvolni-komandvashtiya-voiskite-v-afganistan-news267477.html", "text": "Американският президент Доналд Тръмп, разочарован от развоя на войната в Афганистан, предложи да бъде уволнен командващият на войските на САЩ в региона генерал Джон Никълсън, предаде Ройтерс, като се позова на американски служители.\r\n\t \r\n\tНа заседание на 19 юли в Ситуационната зала на Белия дом Тръмп поискал от висшите сътрудници по националната сигурност повече информация за обстановката в Афганистан, където САЩ от 16 години се бият с талибаните без изгледи за край на войната.\r\n\t \r\n\tАтмосферата на заседанието се нажежила, когато президентът казал, че министърът на отбраната Джеймс Матис и председателят на Съвета на началник-щабовете на въоръжените сили генерал Джоузеф Дънфорд трябва да обмислят възможността за уволнение на Никълсън, защото САЩ не побеждават във войната.\n\n\r\n\t \r\n\t\"Ние не печелим\", казал им той според цитираните служители, пожелали анонимност.\r\n\tСлед заседанието главният президентски стратег Стивън Банън влязъл в разпален спор със съветника по националната сигурност на Белия дом Хърбърт Макмастър за американската политика.\r\n\t \r\n\tНякои служители напуснали заседанието \"смаяни\" от бурните оплаквания на Тръмп, че армията допуска САЩ да загубят войната.\r\n\t \r\n\tМатис, Макмастър и други висши съветници подготвят отговори на въпросите на президента и се опитват да го накарат да одобри новата стратегия на САЩ в Южна Азия, чието завършване се забавя заради съмненията на Тръмп за войната в Афганистан.\r\n\t \r\n\tПо-рано тази година президентът позволи на Матис да изпраща американски войски както намери за добре, но всъщност плановете на министъра на отбраната да добави още около 4000 военнослужещи към разположените в момента в Афганистан 8400 войници на САЩ са блокирани от забавянето на стратегията, казаха цитираните служители.", "date": "2017.08.03", "title": "Тръмп иска да уволни командващия войските в Афганистан"}
{"url": "http://www.mediapool.bg/vladimir-klichko-okachva-boksovite-rakavitsi-news267482.html", "text": "Украинският боксьор и бивш световен шампион в тежка категория Владимир Кличко обяви решението си да прекрати състезателната си кариера.\r\n\t41-годишният спортист окачва ръкавиците и се отказва от реванша с британеца Антъни Джошуа, който  в зрелищен двубой с нокаут през април. Мачът трябваше да се състои на 11 ноември тази година в Лас Вегас, като решението на Кличко означава, че българинът Кубрат Пулев ще е следващият съперник на действащия световен шампион.\r\n\tВ професионалната си кариера Кличко има 64 победи, от които 54 са спечелени с нокаут, и пет поражения. Забележителна е и аматьорската му кариера, в която записва 134 победи от 140 мача, от които 65 са спечелени с нокаут. Владимир има и златен олимпийски медал от игрите в Атланта през 1996 г.\r\n\tЗа пръв път украинецът стана световен шампион през 2000 г., а от 2006 г. удържа титлите си, докато не претърпя поражение от британеца Тайсън Фюри, който през есента на 2015 г. сложи край на десетилетната му хегемония.\r\n\t\"Постигнах всичко, за което съм мечтал. Никога не съм си представял, че ще имам толкова дълга и невероятно успешна кариера в бокса. Сега е време да започна нова кариера извън спорта\", обяви Кличко във видеоклип, публикуван на личния му Youtube канал.\n\n\r\n\t\r\n\tОще след загубата му от Джошуа боксовите експерти предполагаха, че това ще е краят на състезателната му кариера и той ще последва примера на големия си брат Виталий (не по-малко успешен боксьор), който се впусна в политиката и в момента е кмет на украинската столица Киев.\r\n\t\"Оттеглям се от спорта с очакване и надежда, че следващата ми кариера, която планирам и върху която работя от няколко години, ще бъде поне толкова успешна, колкото досегашната ми. Защо не и по-успешна\", заяви Кличко.\r\n\tНеговият мач с олимпийския шампион от 2012 г. Джошуа беше най-доходоносният в британската история на бокса – двамата бойци са си поделили парична награда от 30 млн. паунда. Тази битка влезе в историята и с това, че бе едва третата, излъчвана от две американски телевизионни мрежи.", "date": "2017.08.03", "title": "Владимир Кличко окачва боксовите ръкавици"}
{"url": "http://www.mediapool.bg/tramp-i-republikantsite-iskat-da-zakriyat-programata-za-zelena-karta-news267479.html", "text": "Президентът на САЩ Доналд Тръмп предложи закон за намаляване наполовина на легалната имиграция в страната в следващите 10 години, който закрива програмата за т.нар. Зелена карта и ограничава възможността семействата на американски граждани да пристигат легално в САЩ.\r\n\t \r\n\tСпоред Тръмп предложението \"ще намали бедността, ще увеличи заплатите и ще спести на данъкоплатците милиарди долари\".\r\n\t \r\n\tЗаконопроектът включва въвеждане на основаваща се на заслуги система за определяне на това кой да бъде приеман в САЩ и на кого да се предоставя зелена карта за законно пребиваване. При тази система се дава предимство на кандидатите въз основа на умения, образование и език, а не на роднински връзки с хора, които вече са в САЩ.\n\n\r\n\t \r\n\tПланът предвижда да се ограничи до 50 000 броят на бежанците, приемани в САЩ всяка година, и да се премахне визовата лотария, при която се раздават по 50 000 визи годишно на жители на държави, от които в момента не пристигат много мигранти в Америка. \r\n\t \r\n\tПо оценка на инициаторите му законодателството би намалило броя на приеманите в САЩ имигранти с 41 процента през първата година и с 50 процента за 10 години.\r\n\t \r\n\tИнициативата, разработена по модела на канадската и австралийската имиграционна система, беше представена в момент, когато Сенатът се опитва да се възстанови след като не успя да приеме законопроект за здравеопазването и все още трябва да одобри законодателство за повишаване на тавана на дълга до края на следващия месец.\r\n\t \r\n\tРепубликанците трябва да постигнат съгласие и по бюджета и се надяват да реформират американския данъчен кодекс - цели, които оставят малко време за имиграцията преди кампанията за изборите през 2018 г.\r\n\t \r\n\tЗаконопроектът, предложен от републиканските сенатори Том Котън и Дейвид Пардю, предвижда да се намали наполовина законната имиграция в САЩ за 10 години, като рязко се ограничи възможността на американските граждани и законните жители да довеждат свои роднини в страната, посочва в. \"Ню Йорк таймс\", цитиран от БТА. \r\n\t \r\n\tПланът би довел до най-големите промени в системата на законната имиграция от десетилетия и представлява поредният опит на Тръмп да намали броя на пристигащите хора в САЩ.\r\n\t \r\n\tС предложението за ограничаване на законната имиграция Тръмп засилва дебатите за националната идентичност, икономическия растеж, трудовата справедливост и американските ценности, които присъстваха в кампанията му миналата година. \r\n\t \r\n\tСпоред критиците му това законодателство би подкопало образа на САЩ като убежище за бедните и угнетени народни маси. А президентът и неговите съюзници настояват, че САЩ прекалено дълго време са приемали твърде много ниско квалифицирани имигранти, ощетявайки американските работници.\r\n\t \r\n\tВъпреки подкрепата на Тръмп законопроектът е критикуван от политици както от Републиканската, така и от Демократическата партия и едва ли ще бъде приет от Конгреса в сегашния вид.\r\n\t \r\n\tРепубликанците отдавна са обединени по въпроса за незаконната имиграция, но законната имиграция е тема, която предизвиква доста повече разделения.\r\n\t \r\n\tМнозина подкрепящи бизнеса републиканци отдавна одобряват законната имиграция, а новото законодателство вероятно ще разпали разногласията между тях и по-популистките им съпартийци.\r\n\t \r\n\tЩо се отнася до демократите, техният лидер в Сената Чък Шумър каза, че предложението за намаляване на законната имиграция \"няма много смисъл\" и че партията му няма да подкрепи плана, отбелязва изданието.", "date": "2017.08.03", "title": "Тръмп и републиканците искат да закрият програмата за Зелена карта"}
{"url": "http://www.mediapool.bg/grigor-dimitrov-zapochna-s-izmachena-pobeda-uchastieto-si-vav-vashington-news267481.html", "text": "Най-добрият български тенисист Григор Димитров започна с измъчена трисетова победа участието си на турнира от сериите АТР 500 във Вашингтон с награден фонд 2 милиона долара - над британеца Кайл Едмънд със 7:5, 4:6, 6:3.\r\n\t \r\n\tДо 5:5 в първия сет мачът вървеше равностойно, като всеки от двамата печелеше геймовете, в които подаваше. В 11-ия гейм при негов сервис Димитров губеше с 0:40. Той успя да върне две точки. При третата ретурът на Едмънд бе отсъден аут. Той поиска \"ястребово око\", което показа, че топката е добра. Съдията обаче не удовлетвори искането на британеца да му бъде присъдена директна точка и нареди преиграване. Това даде на българина възможност да се измъкне и да спечели гейма за 6:5. В следващия гейм той успя да пробие подаването на британеца и да спечели сета.\r\n\t \r\n\tВторият сет премина под диктовката на Едмънд, който стигна до пробив още в третия гейм и успя да го удържи до края - 6:4.\n\n\r\n\t \r\n\tТретият сет се развиваше горе-долу по сценария на първия до 4:3 за българина. Тогава той успя да пробие за 5:3, след което на свой сервис затвори сета при 6:3.", "date": "2017.08.03", "title": "Григор Димитров започна с измъчена победа участието си във Вашингтон"}
{"url": "http://www.mediapool.bg/mikrobus-se-obarna-na-magistrala-struma-i-izsipa-ton-sharani-na-patya-news267480.html", "text": "Микробус \"Ивеко\" с румънска регистрация, превозващ близо един тон шарани, катастрофира в нощта срещу четвъртък на входа на тунела на автомагистрала \"Струма\" при гара Кочериново. При инцидента няма пострадали, но движението по магистралата е затруднено, съобщи БГНЕС.\r\n\tПри удара превозваният в касетки шаран се изсипва от товарния микробус на пътя. Според водача причина за произшествието е спукана гума.\r\n\tПътното произшествие е станало в лентата в посока Дупница и София. Малко преди навлизане в тръбата на тунела при км 83, водачът губи контрол над микробуса, след рязка маневра надясно, той се преобръща на дясната си страна. След което се завърта в обратна на движението си посока и със задната част се блъска в стената на входа на тунела.", "date": "2017.08.03", "title": "Микробус се обърна на магистрала “Струма“ и изсипа тон шарани на пътя"}
{"url": "http://www.mediapool.bg/tramp-otreche-da-e-narichal-beliya-dom-dupka-news267478.html", "text": "Президентът на САЩ Доналд Тръмп отрече да е наричал Белия дом \"дупка\", съобщи Асошиейтед прес.\r\n\t \r\n\tТръмп направи коментара в Туитър в отговор на статия, публикувана на уебсайта golf.com. В нея се разказва за случай, при който президентът си приказвал с клубни членове на своето голф игрище в Бедминстър, щата Ню Джърси, и им казал, че идва толкова често на това място, защото \"Белият дом е истинска дупка\".\r\n\t \r\n\tТръмп отрече да е казвал подобно нещо. \"Обичам Белия дом, една от най-красивите сгради (домове), които съм виждал някога\", заяви той в Туитър. \"Но според Фалшивите Новини съм го нарекъл дупка - НАПЪЛНО НЕВЯРНО.\"\n\n\r\n\t \r\n\tТръмп прекарва почти всеки уикенд от своето президентство, като посещава различни имоти, които притежава и дава под наем. Очаква се той да замине утре от Вашингтон на първата по-продължителна почивка от встъпването си длъжност, като отиде за 17 дни в голф клуба в Бедминстър.\r\n\t \r\n\tВаканцията му може да е продиктувана от необходимост. Всички, които работят в Западното крило на Белия дом, включително обитателят на Овалния кабинет, ще бъдат принудени да се изнесат до края на седмицата, за да може да бъде подменена 27-годишната отоплителна и охлаждаща система. Очаква се работниците да се трудят денонощно, за да завършат до 21 август това и други подобрения.", "date": "2017.08.03", "title": "Тръмп отрече  да е наричал  Белия дом \"дупка\""}
{"url": "http://www.mediapool.bg/kitaiski-hai-tek-kompanii-s-interes-kam-sofiya-teh-park-news267485.html", "text": "Възможност за участие на високотехнологични китайски компании в \"София Тех Парк\" обсъдиха в четвъртък министърът на икономиката Емил Караниколов и посланикът на Китай у нас Джан Хайджоу.\r\n\t\"Търсим международни партньори за участие в проекта. Той предоставя добри условия за китайски компании и институти, обмислящи разширяване на техните научно-изследователски и развойни центрове в Европа\", каза Караниколов след срещата, цитиран от икономическото ведостство.\r\n\tВъзможните области за сътрудничество са в изграждане на собствени или съвместни лаборатории за научни изследвания и иновации, сътрудничество с водещи български научни институции, като и демонстрационни площи за китайски високотехнологични фирми, посочи икономическият министър.\r\n\t\"В \"София Тех Парк\" има отлични възможности за съвместна работа. В момента стимулираме технологичните паркове в Китай да търсят възможност за изпращане на инкубатори в България. Заедно с инкубаторите ще дойде и пазарното търсене, както и средства, които ще помогнат за превръщане на научните резултати в индустрия\", каза от своя страна посланик Джан Хайджоу.\r\n\tНа срещата са били обсъдени още и вариантите за засилване на икономическото и външнотърговското сътрудничество.\n\n\r\n\tСтартирани са общо 28 процедури за регламентиране вноса в Китай на български земеделски и хранителни продукти, от които са финализирани три. Очаква се скоро да приключи и процедурата за мляко и млечни продукти.\r\n\t\"Благодарим на посолството на Китай и разчитаме китайските власти да съдействат за ускоряване на процедурите за внос на български земеделски и хранителни продукти\", каза Караниколов.\r\n\tКитайската страна активно изследва начините за засилване на сътрудничеството с България, зави Джан Хайджоу.\r\n\t\"Износът към Китай трябва да се увеличи и трябва да създадем баланс в търговията между двете страни. Според нас земеделието има широка сфера на обхват и в това число влиза търговията, производството на продукти, откриването на нови пазари и нови технологии за преработка на храни. Китайската страна придава огромно значение на българските селскостопански продукти\", каза Джан Хайджоу.\r\n\tТой добави, че ако двете държави искат да повишат стокообмена си, трябва да работят за популяризиране на българките продукти в Китай и разширяване на каналите за търговия.\r\n\tЗа десет години българският износ за Китай нараства над 6 пъти – от 78 млн. долара през 2006 г. до близо 480 млн. долара през 2016 г.\r\n\tВ същото време вносът от Китай нараства с далеч по-умерени темпове, но от значително по-висока база, - от 961 млн. долара през 2006 г. до над 1.149 млрд. долара през 2016 г.\r\n\tКитай заема второ място, след Турция, сред експортните ни дестинации извън ЕС.\r\n\tПрез първите три месеца на 2017 г. двустранният стокообмен се равнява на 462.1 млн. долара, което е ръст от 9.22% спрямо същия период на 2016 г.. Българският износ е на стойност 175.1 млн. долара (+ 28.2%) и внос на стойност 287 млн. долара (+0.2%).", "date": "2017.08.03", "title": "Китайски хай тек компании с интерес към \"София Тех Парк\""}
{"url": "http://www.mediapool.bg/frenskiyat-parlament-dade-kartblansh-za-reformi-v-trudovoto-pravo-news267489.html", "text": "Френският парламент разписа празен чек на правителството да реформира трудовото право без намесата на депутатите - един от приоритетите на президента Еманюел Макрон, който се надява да подобри ситуацията на пазара на труда, като предостави на фирмите по-голяма гъвкавост, съобщи Франс прес.\r\n\tС 225 гласа \"за\" и 109 \"против\" Сенатът, горната камара на парламента, разреши снощи на изпълнителната власт да реформира трудовия кодекс с постановления. Ден по-рано одобрението си за това даде и Националното събрание, долната камара на парламента.\r\n\tСпоред този метод, критикуван най-вече от синдикатите, парламентът няма да дебатира текстовете, а правителството ще се допита до него само в началото и в края на процедурата.\r\n\tТази реформа ще стигне по-далеч от силно критикувания Закон за труда, който миналата година предизвика няколкомесечни протести. Тя предвижда налагане на таван на обезщетенията, които работодателите трябва да платят на съкратените работници и предоставяне на по-голяма гъвкавост на фирмите да определят условията на труд, отбеляза Асошиейтед прес.\r\n\tС това Макрон иска да намали безработицата до 9,4 процента тази година и до 7 процента през 2022 година.", "date": "2017.08.03", "title": "Френският парламент даде картбланш за реформи в трудовото право"}
{"url": "http://www.mediapool.bg/perata-okonchatelno-be-opravdan-za-nezakonno-zadarzhane-na-migranti-news267484.html", "text": "Петър Низамов-Перата, известен с антиимигрантските си прояви, окончателно бе оправдан по обвинението му за незаконно задържане на мигранти.\r\n\tБургаският окръжен съд потвърди решението на Районния съд, че няма достатъчно доказателства за вината на подсъдимия., че на 10 април м.г. в района на село Евренозово, община Малко Търново, е арестувал незаконно трима афганистанци, като ги е вързал със \"свински опашки\".\r\n\tМагистратите обаче приеха, че разпознаването на Низамов от афганистанците е извършено не на живо, а по снимка, което е незаконно. В протоколите за разпознаване пък липсват имена и подписи на полицаи. Освен това останалите разпитани по делото свидетели също не потвърждават, че Перата лично е вързал тримата мигранти.\r\n\tДосега бургазлията е осъждан три пъти за причиняване на лека телесна повреда по хулигански подбуди, за които е реабилитиран февруари т.г. В началото на юли той бе обвинен за хулиганство и причиняване на лека телесна повреда на оператор от бТВ, когото нападна по време на антиромски протест в Асеновград.", "date": "2017.08.03", "title": "Перата окончателно бе оправдан за незаконно задържане на мигранти"}
{"url": "http://www.mediapool.bg/pet-partii-i-osem-grazhdanski-organizatsii-poiskaha-prezidentsko-veto-varhu-sadebnite-zakoni-news267488.html", "text": "Пет извънпарламентарни парии - ДСБ, \"Да, България\", БЗНС, \"Зелените\" и ДЕОС - се обединиха около настояването президентът Румен Радев да наложи вето върху няколко силно оспорвани промени в три закона, приети ударно от парламента преди лятната му ваканция. Става дума за промени в Закона за съдебната власт, в НПК и в Закона за опазване на околната среда, срещу част от които се обявиха и депутати от БСП.\r\n\tОсвен тях за вето се обявиха и осем граждански организаиции, които настояха с писмо до институцията, да бъдат върнати на парламента НПК и ЗСВ.\r\n\t\"В последните дни на лятната си сесия, почти на тъмно и при видимо разредено предваканционно мнозинство, 44-ото Народно събрание прие \"ударно\", в съкратени срокове и в нарушение на Закона за нормативните актове и Правилника на Народнвото събрание промени в едни от най-важните закони за съдебната власт – а именно устройствения Закон за съдебната власт и Наказателно-процесуалния кодекс\", се казва в писмото на организациите.\r\n\tПод него са се подписали Граждански инициатива \"Правосъдие за всеки\", също и гражданските сдружения \"БОЕЦ\", \"Граждански блок\", \"Обединени реформатори\", Атлантическият съвет на Република България, Асоциация на българите в Република Македония \"РАДКО\", Движение \"Обществен натиск\", Асоциация на парковете в България.\r\n\tАргументите на организациите са сходни с тези на петте партии. Според гражданите членовете на отиващия си Висш съдебен съвет ще могат да се \"самоназначат\" без конкурс, в който си пожелаят орган на съдебната власт, което дискриминира останалите магистрати, заявяват гражданските организации в обръщението до президента.\r\n\tПод предлог за ускоряване на наказателния процес се създава специален, извънреден ред за разглеждане на дела пред специализираните съдилища. А това, съчетано с преместването в тях на подсъдността не просто по вид престъпления, но и по длъжностното качество на обвинените лица, ги превръща на практика в извънреден трибунал, смятат още осемте формации.\r\n\tПо-рано през деня пък петте извънпарламентарни партии внесоха мотивите си в деловодството на президентството.\r\n\t\"С измененията на чл. 28, ал. 1 и чл. 50, ал. 1 от ЗСВ се регламентира възможност за магистратите – членове на ВСС и на ИВСС при прекратяване на мандата без конкурс да могат да заемат длъжност, която е различна от заеманата преди избора длъжност – макар и равна по степен на заемната преди избора длъжност в съответните органи на съдебната власт. Въвежда се ярко изключение от общия принцип за конкурсното начало при заемане на длъжностите в органите на съдебната власт, приложим включително и в случаите на преместване в равни по степен органи на съдебната власт. Тази възможност на практика предоставя \"кариерен бонус\", приложим само за членове на ВСС и ИВСС. Това законодателно решение, което не е мотивирано от обществена необходимост или значим обществен интерес, грубо нарушава принципа на \"правова държава\", прогласен в Конституцията на Република България\", смятат петте формации за промените в Закона за съдебната власт.\r\n\t\r\n\tПартиите изтъкват още, че разширената възможност за отстраняване на магистратите, поставя в силна зависимост съдийското съсловие от дейността на прокуратурата: \"Висшият съдебен съвет ще бъде задължен да отстранява всеки съдия, срещу когото е повдигнато обвинение, независимо дали става въпрос за престъпление по служба или за обвинение в друго тежко умишлено престъпление. Подобно отстраняване от длъжност няма да подлежи на преценка от страна на назначаващия орган или на последващ съдебен контрол.\"\n\n\r\n\tС това се нарушават принципите на правовата държава и на независимост на съдебната власт, както и върховенството на конституцията, смятат формациите.\r\n\tТе изтъкват, че с приетите закони се ограничават конституционни права на българските магистрати – свободата на сдружаване (със забраната да членуват в други организации на юристи), както и свободата на мнение (с изискването за деклариране на членство в професионални магистратски организации), което ще е основание за репресии към неудобните съдии.\r\n\t\"Тези законови положения противоречат не само на конституцията, но и на редица международни актове и стандарти. Те могат да са причина за осъдителни решения за България в Европейския съд по правата на човека в Страсбург\", напомня още дясната извънпарламентарна опозиция.\r\n\t\r\n\t\"Прехвърлянето на делата за корупция по високите етажи на властта в Специализирания наказателен съд, който не е доказал своята ефективност, създава реална опасност за превръщането му в извънреден трибунал, който раздава политически мотивирано правосъдие – в унисон с исканията и поръчките на властта. Това прикрива основния проблем – липсата на качествено и ефективно разследване и на обвинения, които са достатъчно обосновани, за да издържат пред съда. Отказът от реформи на прокуратурата се прикрива с промяна на подсъдността на делата за политическа корупция\", се твърди в искането за вето.\r\n\t\r\n\tИзвън съдебните закони, петте партии настояват Румен Радев да върне на парламента и Закона за опазване на околната среда.\r\n\tС приетите в него промени се заличава касационното обжалване на административни актове, с които се одобрява Оценка за въздействието върху околната среда (ОВОС) за обекти с национално значение. С преходните и заключителни разпоредби на нормативния акт се премахва и касационната инстанция за обекти с национално значение в Закона за биологичното разнообразие.\r\n\t\"Управляващите силно ограничават съдебния контрол върху собствените си актове, като премахват касационното производство срещу решения на министъра на околната среда и водите за обекти с национално значение. Бързината с която бяха приети тези толкова спорни промени може да бъде обяснена единствено с желание за намаляване на съдебния контрол над работата на изпълнителната власт\", се казва в становището на формациите.\r\n\tСпоред тях премахването на касационния контрол на административни актове, с които се одобрява ОВОС за обекти с национално значение е класически пример за приемане на законодателство спрямо ситуацията, което нарушава основополагащи принципи на правото с моментни цели и скрити намерения, които имат за цел да обслужат нечий интерес, и което няма съществено практическо значение за по-бързото изпълнение на определен проект.\r\n\tПрезидентът има 15-дневен срок от приемането на даден закон, за да наложи вето или да подпише указ за обнародването му в Държавен вестник. Поправките, чието оспорване искат петте десни партии, са силно критикувани и от неправителствени организации, които също искат от президента налагане на вето. Дори и Румен Радев да върне законите, парламентарното мнозинство най-вероятно ще ги гласува отново в същия вид.", "date": "2017.08.03", "title": "Пет партии и осем граждански организации поискаха президентско вето върху съдебните закони"}
{"url": "http://www.mediapool.bg/golyama-kolona-ot-kamioni-na-gkpp-kapitan-andreevo-news267468.html", "text": "3-километрова колона от камиони се е образувала на българо-турската граница на ГКПП „Капитан Андреево“, съобщиха в четвъртък от Гранична полиция.\r\n\tНа българо-румънската граница на ГКПП „Дунав мост” във Видин трафикът е интензивен, но има само 1 км колона от товарни автомобили за излизане от страната.\r\n\tНа българо-сръбската граница трафикът е интензивен за товарни автомобили. На границата ни с Македония и Гърция трафикът е нормален на всички ГКПП.", "date": "2017.08.03", "title": "Голяма колона от камиони на ГКПП \"Капитан Андреево\""}
{"url": "http://www.mediapool.bg/spisak-s-potentsialni-izvarshiteli-na-teroristichni-aktove-v-evropa-e-nameren-v-irak-news267490.html", "text": "Списък с имената на 173 членове на \"Ислямска държава\" (ИД), готови да извършат терористични атаки из Европа, е намерен в Ирак, пише днес германският вестник \"Велт\".\r\n\tСпоред изданието списъкът е бил открит при акция на иракски командоси в хода на офанзивата за освобождение на Мосул. Освен имената той съдържа и снимки на ислямистите и данни за тяхното месторождение. Повечето от потенциалните терористи произхождат от Ирак. Останалите са граждани на Тунис, Мароко, Йордания, Таджикистан и Саудитска Арабия, а шестима са родени в Белгия, Германия, Холандия и Франция.\r\n\tАмерикански разузнавателни служби са анализирали документа и са разпратили предупреждения към полицейските служби в европейските страни, пише \"Велт\".", "date": "2017.08.03", "title": "Списък с потенциални извършители на терористични актове в Европа е намерен в Ирак"}
{"url": "http://www.mediapool.bg/prodalzhava-gaseneto-na-pozhara-krai-plovdiv-ovladyan-e-oganyat-v-burgasko-news267470.html", "text": "Продължава гасенето на пожара избухнал вчера сутринта във фуражните складове до кравефермата край пловдивското село Поповица и обхванал около 5 декара. 4 екипа на пожарната са били дежурни през цялата нощ, съобщи БНР в четвъртък.\r\n\tОгънят беше локализиран в сряда по обед, но за окончателното загасяване  на пламъците, обхванали над 200 тона груб фураж – бали с люцерна и сено, е нужно повече време, заявиха от пловдивската пожарна.\r\n\tОвладян е пожарът, който обхвана вилната зона край бургаското село Изворище. От късно снощи е отворен за автомобили и пътят Бургас – Ветрен. Градският транспорт се движи по график, съобщиха от общината.", "date": "2017.08.03", "title": "Продължава гасенето на пожара край Пловдив, овладян е огънят в Бургаско"}
{"url": "http://www.mediapool.bg/medvedev-novite-sanktsii-slagat-krai-na-nadezhdite-za-po-dobri-otnosheniya-mezhdu-rusiya-i-sasht-news267471.html", "text": "Новите икономически санкции над Русия, въведени с подписания от американския президент Доналд Тръмп закон, слагат край на надеждите за подобряване на отношенията между двете страни.\r\n\tТова обяви руският премиер Дмитрий Медведев, цитиран от Асошиейтед прес в четвъртък.\r\n\t\"Правителството на Тръмп демонстрира пълно безсилие, като предаде изпълнителната си власт в ръцете на Конгреса по възможно най-унизителния начин\", написа във \"Фейсбук\" премиерът на Русия.\r\n\tСпоред него на страната му е обявена търговска война, санкциите са победа на статуквото над Тръмп и още един начин за поставяне на американския президент на мястото му.\r\n\t\"Това е опасна и недалновидна политическа линия, способна да подкопае, за която Москва и Вашингтон носят особена отговорност\", заяви в комюнике руското министерство на външните работи, цитирано от Франс прес.\n\n\r\n\t\"Вече сме показали, че няма да позволим безответни враждебни действия и си запазваме правото да предприемем ответни мерки\", допълни дипломатическото ведомство.\r\n\tМосква призовава Вашингтон \"да се отърси от илюзиите и да разбере, че никаква заплаха, нито опит за оказване на натиск няма да накарат Русия да промени политиката си или да пожертва националните си интереси\", се казва в комюникето.\r\n\tТръмп обнародва в сряда нови икономически санкции, приети от Конгреса, които засягат най-вече руския икономически сектор. Целта им е да накажат Москва заради обвиненията за намеса в американските президентски избори, както и за анексията на Крим, припомня БТА.", "date": "2017.08.03", "title": "Медведев: Новите санкции слагат край на надеждите за по-добри отношения между Русия и САЩ"}
{"url": "http://www.mediapool.bg/zapodozryanata-v-terorizam-balgarka-v-turtsiya-veroyatno-shte-bade-obvinena-za-agitatsiya-news267472.html", "text": "Българката, която бе задържана заедно с майка си по подозрения в тероризъм в Турция, най-вероятно ще бъде обвинена за агитиране в подкрепа на организация, смятана от местните власти за терористична.\r\n\tТова стана ясно от думите на вицепремиера и външен министър Екатерина Захариева в четвъртък пред бТВ.\r\n\tСънародничката ни бе задържана заедно с майка си от турските власти в курорта Дидим на 22 юли, като двете бяха освобоедени седмица по-късно. На дъщерята обаче бе определена мярка за неотклонение „подписка“, заради което трябва да ходи до местната полиция два пъти седмично. Затова адвокатът й ще настоява за смяна на мярката с парична гаранция.\r\n\tДвете бяха заподозрени в тероризъм покрай приятеля на дъщерята – британският лекар Джоузеф Робинсън, за когото турските власти твърдят, че е лекувал кюрдските отряди в Сирия. Той е обвинен в тероризъм и се намира в ареста.\r\n\tПо думите на Захариева Робинсън е наблюдаван отдавна от службите във Великобритания, които получили помощ и от българските им колеги. Тя уточни, че по обвинението, което се очаква да бъде повдигнато на българката, тя може да получи присъда от една до пет години затвор.\n\n\r\n\tПомолена да коментира подписването на историческия договор за добросъседство между България и Македония, външният министър заяви, че в деня преди събитието е имало малоброен протест, целящ да провокира напрежение, но той е бил неуспешен.\r\n\tЗахариева демонстрира близостта в позициите на двете правителства, посочвайки, че по време на визитата на българската делегация във вторник и сряда не е бил използван преводач, а представителите на страната ни са говорили само на български. Преводач бе осигурен единствено по време на изказванията на премиерите Зоран Заев и Бойко Борисов след подписването на документа.", "date": "2017.08.03", "title": "Заподозряната в тероризъм българка в Турция вероятно ще бъде обвинена за агитация"}
{"url": "http://www.mediapool.bg/preduprezhdenie-za-opasno-visoki-temperaturi-v-pochti-tsyalata-strana-news267469.html", "text": "Жълт код за опасно високи температури е обявен в общо 26 области в страната в четвъртък, предупредиха от Националния институт по метеорология и хидрология при БАН.\r\n\tСтава въпрос за Видин, Монтана, Враца, Плевен, Ловеч, Габрово, Велико Търново, Русе, Силистра, Търговище, Разград, Шумен, Добрич, Сливен, Ямбол, Стара Загора, Хасково, Кърджали, Смолян, Пловдив, Пазарджик, Благоевград, Кюстендил, Перник, София-град и София-област. Единствените за Варна и Бургас не е в сила предупреждение за високи температури.\r\n\tВремето в четвъртък ще бъде сухо и горещо, предимно слънчево. Ще духа слаб, в Източна България до умерен вятър от север-североизток. Максималните температури ще са между 33 и 38 градуса.\r\n\tПо Черноморието ще е предимно слънчево. Ще духа умерен вятър от север-североизток. Максималните температури ще са между 29 и 31 градуса. Температурата на морската вода е 25-26 градуса.", "date": "2017.08.03", "title": "Предупреждение за опасно високи температури в почти цялата страна"}
{"url": "http://www.mediapool.bg/ludogorets-pobedi-kategorichno-apoel-no-otpadna-ot-shampionskata-liga-news267473.html", "text": "Българският шампион Лудогорец победи в сряда с категоричното 3:1 израелския Апоел (Беер Шева), но това се оказа недостатъчно, за да достигне плейофите за влизане в групите на Шампионската лига.\r\n\tСедмица по-рано разградчани загубиха с 0:2 и благодарение на вкарания на чужд терен гол израелците продължават напред в турнира.\r\n\tИначе мачът тръгна много добре за българите, които до 60-ата минута демонстрираха сериозно надмощие над съперника и водеха с 3:0. Тогава обаче дойде грешка на Джонатан Кафу, който демонстрира слаба форма в последните мачове на отбора.\r\n\tТой загуби елементарно топката в центъра на терена, позволявайки на Апоел на направи контраатака двама на двама. Кадир стреля, Пластун се хвърли на шпагат, за да блокира шута, но след нелеп рикошет в крака на бранителя топката прехвърли Броун и влезе в мрежата на българския шампион.\r\n\tТреньорът на Лудогорец Георги Дерменджиев реагира, изваждайки от игра представящия се силно Анисе, което обърка отбора и той започна да допуска доста положения пред вратата си. В крйна сметка сменен бе и Кафу, което помогна на разградчани отново да вземат надмощие.\n\n\r\n\tВъпреки това четири минути преди края на редовното време реферът отсъди спорна дузпа в полза на Апоел, но Огу стреля над вратата. Секунди по-късно Гадир бе изгонен от игра, а в 90-ата минута Лудогорец получи шанс за решаващ четвърти гол, когато Вандерсон стреля от 5 метра с глава, но в аут. До края на двубоя Марселиньо също видя червения цвят, а футболист на Апоел нацели лявата греда.", "date": "2017.08.03", "title": "Лудогорец победи категорично Апоел, но отпадна от Шампионската лига"}
{"url": "http://www.mediapool.bg/deputatite-spasiha-brazilskiya-prezident-ot-delo-za-koruptsiya-news267474.html", "text": "Бразилският президент Мишел Темер събра достатъчно гласове в своя подкрепа в Камарата на депутатите, за да не му бъдат повдигнати обвинения в корупция, и така се спаси от дело във Върховния съд, което щеше да го отстрани от поста, съобщиха световните агенции в четвъртък. \r\n\tОпозицията се нуждаеше да събере две трети от гласовете на депутатите (342 от 513), за да даде президента на съд, но в крайна сметка не можа да убеди дори половината присъстващи в залата да подкрепят действията й. Общо 263 депутати гласуваха в подкрепа на Темер, 227 гласуваха против него, а двама се въздържаха.\r\n\t\"Камарата на депутатите, която представлява бразилския народ, се произнесе ясно и безспорно. Това в никакъв случай не е лична победа, това е победа на правовата демократична държава\", изрази задоволство Темер в телевизионен ефир веднага след обявяването на резултата.\r\n\tТой обаче е в ярък контраст с неотдавнашно социологическо проучване, според което 81 процента от бразилците искат депутатите да гласуват за започването на дело, припомня БТА.\r\n\tВъпреки благоприятеното за Темер гласуване, главният прокурор Родриго Жанот, който му повдигна обвинения в корупция, се очаква до края на месеца да му предяви и обвинения във възпрепятстване на правосъдието.\n\n\r\n\tТова ще доведе до втори вот и съюзниците му още веднъж ще трябва да решат дали да рискуват собственото си политическо бъдеще, заставайки зад силно непопулярния президент, отбеляза Асошиейтед прес, припомняйки, че догодина предстоят парламентарни избори.\r\n\tКорупционните обвинения срещу Темер са за това, че се е възползвал от поста си, за да получи подкуп в размер на 500 000 реала (140 000 евро) от компанията за месо Жота Бе Еси. Той застана на президентския пост преди около година, след като тогавашната президентка Дилма Русев бе отстранена с процедура по импийчмънт за манипулиране на държавните финанси.", "date": "2017.08.03", "title": "Депутатите спасиха бразилския президент от дело за корупция"}
{"url": "http://www.mediapool.bg/otkrit-e-pistoletat-s-koito-se-e-samoubil-biznesmenat-danail-bozhilov-news267475.html", "text": "Открит е пистолетът, с който се е самоубил 43-годишният дупнишки бизнесмен Данаил Божилов, чийто труп бе открит миналата седмица в пловдивския парк \"Лаута\".\r\n\tТова съобщи в четвъртък зам.- окръжният прокурор на Пловдив Галин Гавраилов по време на нарочна пресконференция, на която присъства и главният секретар на МВР Младен Маринов.\r\n\tОръжието е било намерено скрито в апартамента на 74-годишния бивш военен Симеон Стоев, който е задържан за 72 часа по обвинение за незаконно държане на още един пистолет. По думите на Гавраилов претърсването на въпросното жилище се е забавило с няколко дни, за да бъде осигурено съдебно разрешение.\r\n\tУстановени са и свидетели, които са видели 74-годишният мъж да се навежда и да взима нещо, докато е проверявал дали е жив Данаил Божилов. Вече са готови и резултатите от натривките по ръцете на самоубилия се бизнесмен, както и на бившия военен, според които оръжието безспорно е било откраднато от Стоев, допълниха разследващите.Три-четири дни говорим постоянно с този човек, тъй като всичко водеше към него. Той по никакъв начин не искаше да ни съдейства, напротив. През цялото време ни заблуждаваше, че не е той и наистина го играеше много добре, което, разбира се, наложи да изчакаме съответните назначени експертизи, да имаме законово основание и да влезем на това претърсване. Естествено, през това време ние бяхме създали организация да предотвратим евентуално и по-нататъшни действия по прикриване на следи и така нататък. В крайна сметка всичко си дойде на мястото, коментира и главсекът на МВР Младен Маринов\r\n\tПо думите му \"жилището било трудно за претърсване, тъй като от горе до долу в него имало вехтории – явно този човек има склонност да прибира всичко, каквото види – дори е взел и цигарите на мъртвия Данаил Божилов, като призна че ги е намерил на друго място\".\r\n\tПрокурорът Гавраилов, който в първите часове на инцидента обяви, че разследват убийство, сега уточни, че тезата за самоубийство винаги е била сред основните. Посочи и, че гилзата е била намерена на метър, метър и половина от трупа. Освен това у мъртвия е намерено и предсмъртно писмо, на което е назначена графологическа експертиза, заключваща, че почеркът е именно на Божилов.", "date": "2017.08.03", "title": "Открит е пистолетът, с който се е самоубил бизнесменът Данаил Божилов"}
{"url": "http://www.mediapool.bg/voenni-politsai-poeha-ohranata-na-plenarnata-zala-na-parlamenta-v-karakas-news267493.html", "text": "Военни полицаи поеха охраната на пленарната зала на Националното събрание (парламента) на Венецуела, съобщи испанската информационна агенция ЕФЕ.\r\n\tСпоред източниците на ЕФЕ агентите на военната полиция влезли в залата късно вечерта. Целта била да се гарантира сигурността на новоизбраното Учредително събрание. То ще заседава в същата сграда, в която работи и опозиционният парламент.\r\n\tПрезидентът марксист Николас Мадуро обяви, че на 4 август ще се състои първото заседание на Учредителното събрание. То има задачата да прекрои конституцията и системата на управление, за да заздрави властта на Мадуро и на управляващата Единна социалистическа партия на Венецуела.\r\n\tОсвен това събранието смята да извърши чистка в Генералната прокуратура на Венецуела, чиято ръководителка Луиса Ортега Диас е основният юридически опонент на беззаконията на режима.\r\n\tМеждувременно главната прокурорка съобщи, че е започнала разследване по подозренията за изборни измами на вота за Учредително събрание в неделя, предаде Франс прес.\n\n\r\n\t\"Информирам ви, че възложих на двама магистрати да разследват четиримата директори на Националния изборен съвет заради този много скандален акт\", каза Ортега в ефира на Си Ен Ен.\r\n\t\"Смартматик\", фирмата производител на технологии за електронно гласуване, създала избирателната система, която Венецуела ползва от 2004 г., заяви вчера, че данните за избирателната активност при гласуването за Учредително събрание на Венецуела са били фалшифицирани, припомни ДПА.", "date": "2017.08.03", "title": "Военни полицаи поеха охраната на пленарната зала на парламента в Каракас"}
{"url": "http://www.mediapool.bg/trast-za-sotsialna-alternativa-s-nagrada-za-izklyuchitelen-prinos-na-oon-news267497.html", "text": "получава признание на ООН в категорията \"Изключителен принос\" заради постигнатото с програмата си \"Градоустройство – печелим всички\", реализирана в три общини - Кюстендил, Пещера и Дупница. Официалната церемония ще бъде на 30 октомври 2017 г. в централата на Организацията на обединените нации в Ню Йорк.\r\n\tТова е годишна световна награда, която се присъжда от Глобалния форум за населените места за единадесета поредна година и се подкрепя от Програмата на ООН за околната среда. Тя отличава организации от целия свят за приноса им към изпълнението на целите за устойчиво развитие на ООН след 2015 г. и популяризира тяхната дейност и иновативни подходи.\r\n\t, казва Сара Перин, изпълнителен директор на Тръста за социална алтернатива.\r\n\tПрограма \"Градоустройство – печелим всички\" е иновативен подход за подобряване на жилищните условия на икономически уязвими общности в България с цел повишаване на икономическата им независимост. Тя включва изработването на устройствени планове и законно застрояване на квартали с преобладаващо ромско население в градовете Кюстендил, Пещера и Дупница. Първият значим резултат, например, е изработения план за регулация на кв. \"Изток\" в Кюстендил. Кварталът е с обща площ от 282 дка и с повече от 8 000 жители. Кв. Луковица в гр. Пещера, с общо население от 4200 души и регулация на територия с площ 31 дка; кв. Орешака, гр. Пещера, с общо население 3800 души и регулация на територия с площ 31 дка; кв. Каваклия, гр. Дупница, с общо население 500 души и регулация на територия с площ 160 дка.\r\n\tЧрез създаване и одобряване на устройствени планове и законното застрояване на ромските махали се насърчава стабилността на местните общности. Това, от своя страна, стимулира местните жители и общински власти да инвестират в по-добро качество на жилищните постройки и инфраструктура. Друг положителен ефект е, че местните жители ще плащат местни данъци и такси ще получат достъп до публични услуги, които са важни стъпки за успешната им интеграция в обществото. На трето, но не на последно място наличието на законна собственост ще позволи достъп до банкови кредити и заеми за стартиране на собствен бизнес.\n\n\r\n\tТръст за социална алтернатива (ТСА) е създаден през 2012 година от Фондация \"Америка за България\", която финансира неговата дейност и до днес. ТСА фокусира работата си върху подкрепа на инициативи за ранно детско развитие, образование и икономическа самостоятелност на общности в икономически неравностойно положение.\r\n\t \r\n\tПовече информация за програмата: \r\n\tПовече информация за наградата:", "date": "2017.08.03", "title": "Тръст за социална алтернатива с награда за изключителен принос на ООН"}
{"url": "http://www.mediapool.bg/tramp-predlaga-da-bade-uvolnen-komandvashtiyat-voiskite-na-sasht-v-afganistan-news267492.html", "text": "Американският президент Доналд Тръмп, разочарован от развоя на войната в Афганистан, предложи да бъде уволнен командващият на войските на САЩ в региона генерал Джон Никълсън, предаде Ройтерс, като се позова на американски служители.\r\n\tНа заседание на 19 юли в Ситуационната зала на Белия дом Тръмп поискал от висшите сътрудници по националната сигурност повече информация за обстановката в Афганистан, където САЩ от 16 години се бият с талибаните без изгледи за край на войната.\r\n\tАтмосферата на заседанието се нажежила, когато президентът казал, че министърът на отбраната Джеймс Матис и председателят на Съвета на началник-щабовете на въоръжените сили генерал Джоузеф Дънфорд трябва да обмислят възможността за уволнение на Никълсън, защото САЩ не побеждават във войната.\r\n\t\"Ние не печелим\", казал им той според цитираните служители, пожелали анонимност.\r\n\tСлед заседанието главният президентски стратег Стивън Банън влязъл в разпален спор със съветника по националната сигурност на Белия дом Хърбърт Макмастър за американската политика.\n\n\r\n\tНякои служители напуснали заседанието \"смаяни\" от бурните оплаквания на Тръмп, че армията допуска САЩ да загубят войната.\r\n\tМатис, Макмастър и други висши съветници подготвят отговори на въпросите на президента и се опитват да го накарат да одобри новата стратегия на САЩ в Южна Азия, чието завършване се забавя заради съмненията на Тръмп за войната в Афганистан.\r\n\tПо-рано тази година президентът позволи на Матис да изпраща американски войски както намери за добре, но всъщност плановете на министъра на отбраната да добави още около 4000 военнослужещи към разположените в момента в Афганистан 8400 войници на САЩ са блокирани от забавянето на стратегията, казаха цитираните служители.", "date": "2017.08.03", "title": "Тръмп предлага да бъде уволнен командващият войските на САЩ в Афганистан"}
{"url": "http://www.mediapool.bg/vmro-dpmne-poiska-skopie-da-izleze-ot-dogovora-s-bulgaria-news267495.html", "text": "Опозиционната партия ВМРО-ДПМНЕ за пореден път поиска Социалдемократическият съюз /СДСМ/ да се оттегли от Договора за добросъседство с България, съобщи агенция МИА.\r\n\tВМРО-ДПМНЕ смята, че договорът е \"вреден и не защитава интересите на македонския народ и на Република Македония, поради което няма да го подкрепи\".\r\n\tДоговор с България трябва да има, но равен в правата и задълженията и в който ще се зачитат националните и държавните интереси на Република Македония, заявява опозиционната партия.\r\n\tДоговорът беше подписан преди два дни от премиерите Зоран Заев и Бойко Борисов в Скопие и в него двете страни декларираха намеренията си да поддържат добросъседски отношения, да нямат териториални претенции една към друга и да не се бъркат във вътрешната си политика. За да влезе в сила, документът трябва да бъде ратифициран от парламентите на двете държави.\r\n\tВ четвъртък партията на бившия премиер Никола Груевски определи македонското правителство като антинародно, неспособно и марионетно и изтъква, че то все още има шанс да се оттегли от Договора.\n\n\r\n\t\"Това ще бъде най-малкият израз на уважение към македонския народ. Докато подписването на договора се чества в България, в Македония има недоволство и чувство на поражение, нещо, което бе видимо и на честванията на националния празник Илинден на Мечкин камен и в Пелинце, където имаше катастрофална, почти несъществуваща посещаемост от народа на тези събития\", заявява ВМРО-ДПМНЕ.\r\n\tСпоред опозиционната партия СДСМ много бързо ще понесе политическа отговорност и още на местните избори ще получи посланието на огорчение и недоволство от народа.\r\n\t\"Обявяваме се за приятелски и добросъседски отношения с България и за приятелство между македонския и българския народ, но този договор, който подписа Зоран Заев, не зачита интересите на македонския народ и на\r\n\tРепублика Македония и това е видимо и ясно, народът не подкрепя този договор, а експертната общност има сериозни забележки по неговия текст\", пише в съобщението на ВМРО-ДПМНЕ.\r\n\tВ продължение на години македонската страна отказваше да подпише договора и протакаше преговорите.\r\n\tВ последните месеци обаче страната влезе за пореден път в политическа криза, която блокира развитието й и евроатлантическата й перспектива.\r\n\tВ крайна сметка лидерът на СДСМ Заев успя да формира правителство с подкрепата на партиите на етническите албанци и обяви курс към излизане от изолацията и приближаване до ЕС и НАТО.\r\n\tМакедонското правителство даде сигнали, че е готово и на отстъпки в спора за името с Гърция, която години наред блокира членството на Македония в НАТО.\r\n\tВ сряда бившият президент Росен Плевнелиев коментира, че съвсем съзнателно като държавен глава пет години не е посетил съседната държава.\r\n\t\"През 2012 г. казах на еврокомисаря по разширяване, че докладът на Европейската комисия за напредъка на Македония не е верен. В първите години ни беше много трудно, трябваше да се обясняваме пред партньорите ни в ЕС\", каза Плевнелиев пред бТВ.\r\n\tМного е хубаво, че подписахме договор за добросъседство, важно е да се изпълнява, каза експрезидентът.\r\n\tДоговорът стъпва върху Декларацията за добросъседство, подписана през 1999 година от премиерите Иван Костов и Любчо Гергиевски. Сега записаното в нея влиза официално в международното право. Предвиден е и междуправителствен механизъм, който да следи изпълнението на договора.\r\n\tТой въвежда термина \"обща история\" и предвижда да бъде формирана съвместна мултидисциплинарна експертна комисия по исторически и образователни въпроси на паритетна основа.\r\n\tОбщата комисия трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни.", "date": "2017.08.03", "title": "ВМРО-ДПМНЕ поиска Скопие да \"излезе\" от договора с България"}
{"url": "http://www.mediapool.bg/plazhat-krai-lozenets-ot-oktomvri-se-otnema-ot-naematelya-news267491.html", "text": "Заради силно обществено недоволство срещу неподдържането и извършването на различни дейности на морския плаж край село Лозенец, Министерството на туризма ще прекрати от октомври договора с наемателя на пясъчната ивица – фирмата \"Даймънт ивент\" ЕООД.\r\n\tОт ведомството съобщиха в четвъртък, че до решението се е стигнало след серия от проверки на морската ивица през летния сезон, последната от които е била в края на месец юли 2017 г. Те установили, че наемателят не може да изпълнява задълженията си по стопанисване на плажа, но тъй като договорът не може да бъде прекратен по време на активния летен сезон, това ще стане от 1 октомври. Фирмата е информирана за това решение, а грижата на пясъчната ивица ще е на областната управа на Бургас. Кметът на общината ще трябва да се погрижи за отстраняването на незаконни преместваеми обекти от плажа.\r\n\t на плажа избухна в края на май, когато стана ясно, че фирмата планира да строи заведение на скалите на стопанисваната ивица. Тогава министърът на туризма Николина Ангелкова обяви, че това няма да стане заради разминаване на координатите на заведението с отбелязаните в специализираната карта на преместваемите обекти на плажа.\r\n\tДоговорът за отдаване на пясъчната ивица под наем е сключен на 5 юли 2016 г. между фирма \"Даймънт ивент\" ЕООД и Министерството на туризма, ръководено и по това време от Ангелкова.\r\n\tФирмата е собственост на 28-годишната Мая Стефанова Иванова, показва справка в Търговския регистър. Компанията е създадена през ноември 2014 г. с капитал от 100 лв. В края на 2016 г. Мая Иванова продава половината от акциите си на Екатерина Вълчева Пепелешева от Пловдив, която е съпруга на Ангел Пепелешев - един от големите търговци на цигари чрез фирмите \"Дафна груп\" и \"Табако Трейд\".", "date": "2017.08.03", "title": "Плажът край Лозенец от октомври се отнема от наемателя"}
{"url": "http://www.mediapool.bg/grandiozen-proekt-svarzva-solun-s-reka-dunav-news267496.html", "text": "Грандиозен проект на стойност 17 милиарда щатски долара ще реализират съвместно Гърция, Сърбия и Македония, в рамките на който се предвижда Солун да се превърне в ключов център за превози до Централна Европа, привличайки интереса и на Китай, съобщава електронното издание на гръцкия в. \"Прото тема\", цитирано от БТА.\r\n\tАмбицията на гръцкия премиер Алексис Ципрас е да свърже името си с този мащабен проект, който се очаква да промени геостратигическото значение на Солун.\r\n\tСтава дума за свързване по вода на втория по големина гръцки град с Белград и Централна Европа с помощта на реките Вардар и Морава.\r\n\tБалканският канал ще бъде с обща дължина 650 километра и, преминавайки през Гърция, Македония и Сърбия, ще стига до Дунав. Това ще е речен път с общоевропейски мащаби. С него през Дунава ще се стига до страни от Централна Европа и не само до там, пише още изданието.\r\n\tПроектът е приоритетен за правителствата на Сърбия, Гърция, Македония, а също и на Китай, който се интересува от намирането на алтернативни пътища, по които стоките най-бързо и при най-ниска себестойност да стигат до Европа.\n\n\r\n\tЗа него е било разговаряно и на неотдавнашната среща на Ципрас в Солун с неговия сръбски колега Александър Вучич. Тогава Ципрас каза, че проектът е с огромно значение за Гърция, Сърбия и цяла Евнропа, тъй като ще свързва Егейско море с река Дунав.\r\n\tЦелта на проекта е и да свързва Средиземноморието с Централна Европа чрез различни водни пътища, така че превозите най-бързо да бъдат пренасяни от пазарите в Китай до стария континент.\r\n\tПривържениците на канала Вардар, Морава, Дунав смятат, че проектът ще подпомогне превозването на стоки до пазарите на Централна и Северна Европа, а също и до Кавказ и Черно море, като по този начин съществено ще бъде занижена ролята на морските превози през Босфора, отбелязва вестникът.\r\n\tСмята се, че при изграждането на канала трудните места на реките ще бъдат заобикаляни с изкуствени канали, а близо до границата между Сърбия и Македония се предвижда да бъде изграден изкуствен канал, дълъг 30 километра, който ще свързва река Морава с Вардар.\r\n\tБелград подкрепя горещо реализацията на проекта, който ще даде възможност на страната да получи търговски излаз на Централна Европа и Средиземноморието, тъй като след разпадането на Югославия Сърбия няма излаз на Адриатика.\r\n\tНа свой ред Китай смята Сърбия за важна част от \"новия път на коприната\", чиято цел е китайски стоки да стигат бързо до пазарите на Европа.\r\n\tПри посещението си в Белград през 2016 г. китайският президент обсъди подробно изграждането на канала, а китайската компания Чайна Гезоба Груп Корпорейшън подписа протокол за разбирателство със сръбското правителство и му връчи цялостен проект, пише още гръцкото издание.\r\n\tВестникът припомня, че не за първи път се говори за плавателен канал, който да свързва Солун с Белград и Централна Европа, и че тази идея е стояла още в средата на 19 в. след създаването на мощната Австроунгарска империя, когато Виена е стартирала план за излаз на Егейско море.", "date": "2017.08.03", "title": "Грандиозен проект свързва Солун с река Дунав"}
{"url": "http://www.mediapool.bg/ispanskata-futbolna-federatsiya-blokira-transfera-na-neimar-v-pszh-news267500.html", "text": "Ръководството на испанската футболна федерация засега блокира трансфера на Неймар от \"Барселона\" в ПСЖ. Организацията отказа да приеме депозираните 222 милиона евро, с които представителите на Неймар плащат освобождаващата клауза в договора на футболиста.\r\n\tВ четвъртък адвокатът на нападателя Хуан де Диос Креспо посети офисите на федерацията и се опита да внесе сумата от името на ПСЖ, но не успя. Представителите на Неймар ще поискат от ФИФА трансферът да бъде временно потвърден, преди да бъде финализиран изцяло, съобщава испанският спортен всекидневник \"Марка\". Френският отбор иска Неймар в редиците си още този уикенд, когато започва френското първенство.\r\n\tББС потвърди новината, но допълва, че испанската федерация е отказала да мотивира решението си.\r\n\t\"Можем да потвърдим, че адвокатите на Неймар пристигнаха, за да депозират сумата по клаузата, но депозитът бе отказан. Това е цялата информация, която можем да ви дадем за момента\", са казали от федерацията, цитирани от ББС.\r\n\tОще преди два дни ръководителите на испанския футбол обясниха, че с плащането на рекордната сума от 222 млн. евро ПСЖ нарушава правилото за финансов феърплей.\n\n\r\n\tПравилото за финансовия фейърплей бе въведено от УЕФА преди шест години. В първоначалния си вариант то предвиждаше, че клубовете не могат да харчат повече, отколкото печелят. Все пак бе допустима определена загуба, ако тя не представлява огромна част от бюджета на клуба.\r\n\tЧетири години по-късно УЕФА смекчи тези ограничения. Сега клубовете, които имат намерение да инвестират сериозни суми, трябва да предложат бизнес план и да постигнат споразумение с УЕФА. Европейската централа ще даде време за осъществяване на тези проекти и няма да налага санкции, ако сметне за оправдани сериозните инвестиции.", "date": "2017.08.03", "title": "Испанската футболна федерация блокира трансфера на Неймар в ПСЖ"}
{"url": "http://www.mediapool.bg/parlamentat-na-frantsiya-prie-zakon-za-politicheskata-etika-news267501.html", "text": "Парламентът на Франция прие в четвъртък закон за \"политическата етика\", с който се забранява на депутати, министри и кметове да наемат членове на семействата си като помощници и сътрудници, предаде Франс прес. Това бе първата голяма законодателна инициатива от 5-годишния мандат на президента Еманюел Макрон, предизвикана от последната кандидат-президентска кампания, която постави под съмнение честността на няколко кандидати за най-високия държавен пост.\r\n\tНационалното събрание - долната камара на френския парламент, одобри проектозакона с 383 гласа срещу 3 при 48 въздържали се. Въведените със закона ограничения важат за съпрузи, родители и деца. Законът предвижда също хора, осъдени за някои видове престъпления и нарушения, да не могат да бъдат избирани за депутати.\r\n\tЗаконопроектът вече бе утвърден в Сената - горната камара. Двете камари обаче не могат да се разберат относно свързан със закона втори нормативен документ, който трябва да бъде гласуван отделно заради конституционните му последици.\r\n\tДесноцентристкото мнозинство в Сената възразява срещу член във втория документ, който премахва т.нар. \"средства по лично усмотрение\", които депутатите могат да разпределят между общините. Очаква се идната седмица Националното събрание да гласува втория закон, използвайки правото си да отхвърля възраженията на Сената.\r\n\tМакрон измести в предизборните анкети десноцентристкия кандидат Франсоа Фийон, след като последният бе обвинен от медийна публикация, че е давал на съпругата си заплата като негов асистент, без тя фактически да е работила. Това разкритие предизвика огромен скандал във Франция и стана причина Фийон да загуби изборите, макар да беше смятан за фаворит. Това и други обвинения срещу Фийон сега се разследват в съда.", "date": "2017.08.03", "title": "Парламентът на Франция прие закон за \"политическата етика\""}
{"url": "http://www.mediapool.bg/valeri-simeonov-obeshta-poveche-politsiya-i-butane-na-nezakonni-romski-kashti-i-v-plovdiv-news267506.html", "text": "Постоянно полицейско присъствие и разрушване на незаконни постройки в пловдивската Шекер махала. Това обеща вицепремиерът Валери Симеонов на живеещите в района, които от години се оплакват от честото нарушване на обществения ред.\r\n\t\"Въобще не ме интересуват реакциите на когото и да било. Ще се реагира незабавно за шумна музика, за шумни тържества, които тормозят и нарушават обществения ред\", заяви Симеонов.\r\n\tТой обаче не посочи в какъв срок ще бъдат взети мерките, предлагани винаги, когато някъде възникне напрежение между българи и роми. Последно властите предприеха проверка на адресни регистрации, установяване на незаконни простройки и засилване на полицейското присъствие в Асеновград.", "date": "2017.08.03", "title": "Валери Симеонов обеща повече полиция и бутане на незаконни ромски къщи и в Пловдив"}
{"url": "http://www.mediapool.bg/tramp-obyavi-che-otnosheniyata-mezhdu-sasht-i-rusiya-sa-na-nevizhdano-dosega-opasno-nivo-news267502.html", "text": "Президентът на САЩ Доналд Тръмп пише в Туитър, че отношенията между Вашингтон и Москва са на \"невиждано досега опасно ниво\" и хвърля вината за това на Конгреса, който преди дни втвърди санкциите срещу Русия.\r\n\t\"Нашите отношения с Русия са на невиждано досега опасно ниво. За това можете да благодарите на Конгреса, на същите тези хора, които не могат дори да ни осигурят медицинско застраховане\", пише Тръмп, цитиран от Франс прес.\r\n\tКоментарът на Тръмп в Туитър е поместен ден след като той подписа закона за новите санкции срещу Русия - действие, определено от Москва като пълномащабна търговска война и слагащо край на надеждите за по-добри отношения с правителството на Тръмп.", "date": "2017.08.03", "title": "Тръмп обяви, че отношенията между САЩ и Русия са на \"невиждано досега опасно ниво\""}
{"url": "http://www.mediapool.bg/politsiyata-obiskira-apteka-v-sofiya-news267503.html", "text": "Полицаи обискираха аптека на софийския булевард \"Константин Величков\" заради съмнения, че там се продават свободно лекарства, за които се изисква специална зелена рецепта, съобщи БНР.\r\n\tАптеката, която се намира в района на кръстовището на булевардите \"Константин Величков\" и \"Сливница\" в София е затворена, а вътре полицаите извършват претърсване.\r\n\tОт СДВР потвърдиха за операцията, като уточниха, че става дума за действия след получен сигнал от граждани.\r\n\tПо неофициална информация са задържани трима души - един фармацевт и двама клиенти, заловени в момент, в който си купували морфин и ривотрил.", "date": "2017.08.03", "title": "Полицията обискира аптека в София"}
{"url": "http://www.mediapool.bg/marketing-i-menidzhmant-sa-v-top-5-na-oblastite-privlichashti-zavarshili-v-chuzhbina-balgari-news267498.html", "text": "Квалифицираните българи, получили образование в чужбина, все по-често търсят опции за връщане в България и реализация тук. Това съобщиха представителите на  – най-големия кариерен форум, помагащ за реализацията на българите, завръщащи се в страната ни след обучение и работа в чужбина.\r\n\tДанните са базирани на статистика за участниците в ежегодното събитие \"Кариера в България. Защо не?\", която привлича над хиляда участници годишно.\r\n\tНай-силен е интересът към позиции в сферата на мениджмънт, маркетинг, консултантски услуги, ИТ и финанси. В последните 2 години се забелязва повече търсене и към професиите в секторите образование, неправителствен сектор, изкуство и култура.\r\n\t сподели Мариела Вачева, един от организаторите на форума.\r\n\t, коментира тя.\n\n\r\n\t\r\n\tПрез годините позициите, към които кандидатите са имали най-сериозен интерес са в областта на мениджмънта, маркетинга, консултантските услуги, ИТ и финанси. 43% от участниците са търсили възможности за реализация на мениджмънт позиции. Около 1/3 от участниците са проявили интерес към кариера в областите на маркетинг/PR и консултантските услуги. Четвърт от участниците са търсили реализация в професии, свързани с информационни технологии.\r\n\t\r\n\tВ последните две години се забелязва засилен интерес и към професиите в секторите образование, медии, неправителствени организации, изкуство и култура.\r\n\tСпоред представителите на \"Кариера в България\" това е сериозен показател за това, че интересът към хуманитарните професии и такива с обществено полезна цел, влизат в полезрението на все повече българи, които искат да допринесат за развитието на страната ни. Увеличава се и броят на кандидатите, които търсят възможности да стартират свой собствен бизнес в България.\r\n\tФорумът \"Кариера в България. Защо не?\" празнува своето десето юбилейно издание на 5 септември 2017 г. През годините близо 10 000 българи, получили образование или работен опит в 85 държави са посетили форума. От 2008 г. до сега близо 500 фирми са имали щанд или презентация на кариерното събитие, с които са се представили пред потенциални кандидати.\r\n\tВ тазгодишното издание на форума се очаква да се включат над 100 работодатели като в изложението тази година ще има и представители на стартъпи и неправителствени организации, както и големи български и международни работодатели и агенции за подбор на персонал. Регистрацията за кандидати, които търсят своята по-добра кариера – независимо дали още са в чужбина или вече са се върнали в България е напълно безплатна на сайта.", "date": "2017.08.03", "title": "Маркетинг и мениджмънт са в топ 5 на областите, привличащи завършили в чужбина българи"}
{"url": "http://www.mediapool.bg/statuyata-na-svobodata-stana-tsentar-na-razgoreshten-spor-na-brifing-v-beliya-dom-news267505.html", "text": "Статуята на свободата се оказа в центъра на разгорещена размяна на реплики между съветник на президента Доналд Тръмп и журналист от Си Ен Ен по време на брифинг в Белия дом, след като Тръмп подкрепи намеренията за нова имиграционна политика, даваща предимство на по-добре образованите. Джим Акоста от Си Ен Ен каза на старшия съветник в Белия дом Стевън Милър, че на Статуята на свободата в Ню Йорк е запечатан надписът: \"Дайте ми вашите бедни, вашите уморени, вашите потиснати маси, жадни да дишат спокойно\" (). В годината на откриването на статуята, през 1886-та, тези думи са били отправени към бедняците от Европа.\r\n\tАкоста добави, че на статуята не пише нищо за владеене на английски – друг признак, който според новия план на Тръмп ще дава предимство на желаещите да живеят в Америка.\r\n\tСтивън Милър отвърна, че поемата, записана на иконичната американска статуя, е \"добавена по-късно\".\r\n\tПланът, подкрепен от Тръмп с в сряда, ще ограничи силно броя на постоянните легални имигранти, които се приемат в САЩ всяка година, като ще даде приоритет на онези, които владеят английски, имат добро образование и високи умения.\r\n\tБрифингът в Белия дом се прерасна в ожесточен спор между Стивън Милър и репортера от Си Ен Ен, в центъра на който бе Статуята на свободата, какво символизира тя и какво означава сега по отношение на имиграционната политика на САЩ.\n\n\r\n\tСтарши съветникът на Тръмп по политическите въпроси отбеляза, че знаменитата поема \"всъщност не е била част от оригиналната Статуя на свободата\". \"Поемата, за която говорите вие, е била добавена по-късно\", каза той на Акоста.\r\n\tВидимо незадоволен от отговора, журналистът използва брифинга, за да обвини администрацията на Тръмп, че \"се опитва да програмира расовия и етническия поток и хората в тази страна\".\r\n\tМилър отвърна, че това обвинение е \"възмутително\" и описа новата политика като \"проамериканска имиграционна реформа\", която се радва на \"огромна\" подкрепа сред обществото.\r\n\t\"Джим, това е едно от най-възмутителните, обидни, невежи и глупави неща, които някога си казвал\", обърна се Милър към Джим Акоста и добави: \"Идеята, че мислиш, че това е расистки закон, е толкова грешна и толкова оскърбителна\".\r\n\tТой каза, че проектът, който освен това предлага да се ограничи приемът на съпрузи и деца на легални имигранти в САЩ, е стъпка към реализиране на плана на администрацията да въведе имиграционна система от австралийски тип, базирана на точки.\r\n\tБи Би Си отбелязва, че има доста време преди проектът да стане закон, но това едва ли ще се случи, тъй като се очаква съпротива в Конгреса и от двете партии.\r\n\tТова не е първият път, когато Акоста провокира смут в Белия дом. През януари той бе предупреден от тогавашния прессекретар Шон Спайсър, че ще му бъде забранено да присъства на брифингите, ако продължава да \"спори\" с г-н Тръмп.", "date": "2017.08.03", "title": "Статуята на свободата стана център на разгорещен спор на брифинг в Белия дом"}
{"url": "http://www.mediapool.bg/bezplatno-sanirane-zasega-samo-na-2022-chastni-bloka-news267508.html", "text": "Временното спиране на Националната програма за енергийна ефективност, обявено в края на втория мандат на правителството на ГЕРБ, продължава.\r\n\tКъм момента се работи и има пари само за санирането на 2022 сгради. Когато те бъдат обновени ще е ясно какъв финансов ресурс се освобождава от отпуснатите от държавата 2 млрд. лв. и ще се пристъпи към подписването на нови договори, се казва в съобщение на Министерството на регионалното развитие и благоустройството (МРРБ) по повод запитвания на граждани.\r\n\tОт получилите финансиране 2022 сгради -  541 блока вече са обновени и въведени в експлоатация към 3 август 2017 г., е посочено в съобщението.\r\n\tВ процес на изпълнение на строително-монтажни работи са 594 сгради.\r\n\tМерки по подобряване на енергийната ефективност предстои да бъдат реализирани и по още 887 сгради.\r\n\tСлед приключване на всички дейности по обновяването на одобрените 2022 сгради, ще бъде направен анализ на свободния финансов ресурс. Едва след това ще бъде подновен приемът на документи в \"Българска банка за развитие\" за сключване на нови договори за целево финансиране, е посочено в съобщението на МРРБ.\r\n\tТова означава, че най-рано през 2019 г. може да бъдат сключени нови договори.\r\n\tМинистърът на регионалното развитие във втория кабинет на ГЕРБ Лиляна Павлова спря приема на документи за обновяване на сгради по програмата за саниране още в края на 2016 г. Това стана преди парламентът да одобри втория милиард.\r\n\tПо време на служебния кабинет стана ясно, че Павлова е договорила втория милиард, още преди парламента да вземе решение за отпускането на парите. Това обяви зам.-министърът на регионалното развитие арх. Виолета Комитова. http://www.mediapool.bg/novi-predizborni-shvatki-okolo-bezplatnoto-sanirane-news260408.html\r\n\tВ началото на 2016 г. подписаните договори за 2022 сгради са били на стойност близо 2 млрд. лв. Заради този проблем и двукратно по-високите цени за саниране по националната програма спрямо сградите финансирани с европари ръководството на МРРБ по времето на служебния кабинет сезира прокуратурата.\r\n\tПървоначално от прокуратурата обявиха, че в изпратения сигнал от МРРБ обвинението не открива данни за извършени нарушения. http://www.mediapool.bg/ministerskiyat-signal-za-skapoto-sanirane-razkaz-bez-danni-za-narusheniya-news262548.html След това МРРБ внесоха допълнително документи. Към момента няма публична информация дали е приключила проверката на прокуратурата по сигнала.", "date": "2017.08.03", "title": "Безплатно саниране засега само на 2022 частни блока"}
{"url": "http://www.mediapool.bg/golyam-pozhar-bushuva-v-tokio-na-nai-golemiya-riben-pazar-v-sveta-news267494.html", "text": "Десетки пожарникари се борят с голям пожар на токийския рибен пазар \"Цукиджи\" - най-големия в света и един от най-популярните туристически обекти в столицата на Япония, предаде Ройтерс, цитирайки местни медии.\r\n\tЗасега няма съобщения за пострадали или блокирани от пламъците хора.\r\n\tОгънят пламнал около 17 ч местно време (11 ч българско). На мястото са изпратени около 30 противопожарни коли. Облаци сив дим се издигат в небето. Усилията на пожарникарите се спъват от тесните улички и гъстото застрояване на района.\r\n\tПожарът е обхванал \"външния пазар\" - място с много любими на туристите малки ресторантчета, сервиращи блюда от прясна риба и суши. Според медиите пламъците вече са обхванали 4 сгради и площ от около 200 кв.м.\r\n\t\"Вътрешният\" пазар, където всяка сутрин рано се продават морски деликатеси на едро и се провеждат търгове за риба тон, не е засегнат от огъня.\n\n\r\n\tПрез юни японското правителство обяви дълго забавян план за преместване на \"Цукиджи\" от един от най-скъпите терени в Токио на изкуствен остров, защото на сегашното си място пазарът е силно сеизмично уязвим и трябва да бъде престроен наново.", "date": "2017.08.03", "title": "Голям пожар бушува в Токио на най-големия рибен пазар в света"}
