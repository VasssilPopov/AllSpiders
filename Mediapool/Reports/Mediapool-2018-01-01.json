{"url": "http://www.mediapool.bg/yulen-pusna-ideen-proekt-za-vtori-kabinkov-lift-nad-bansko-news273701.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонцесионерът на ски съоръженията над Банско - фирма \"Юлен\", разпространи идейния си проект за втори лифт от курортния град до пистите в Пирин. Това става по-малко от седмица, след като  с промяна в режимите на вече изтеклия план за управление на парка.\r\n\tПроектът беше публикуван , който открито защитава инвестиционните интереси в планината и напада природозащитните организации, които се обявяват против плановете за нови съоръжения. Изграждането на новия кабинков лифт е претекст за промяна на режимите на застрояване в парк \"Пирин\".\r\n\tСпоред природозащитните организации зад него се крие желание за разширяване на ски зоните над Банско и Добринище, а решението на правителството, което според екоорганизациите противоречи на българското и европейското законодателство, ще позволи строителство и сечи в почти половината от територията на парка. От правителството твърдят, че засегнати ще са само 2% от площите.\r\n\tСпоред съобщението, разпространено в първия ден на 2018 г., идеята е да се изгради лифт, чиито кабинки да са с по десет места. Капацитетът на линията ще е 3000 души на час, дължината – 5.8 км.\r\n\t\r\n\tОт \"Юлен\" твърдят, че още преди 8 години са се свързали с водещи производители на въжени линии в търсене на решение на проблема с опашките от скиори и сноубордисти в Банско. Идейният проект бил продукт на тяхната дългогодишна работа и проучвания на терен.\r\n\tНачалната станция на новия лифт ще е близо до първата станция на сега действащото трасе. От там новата линия ще се движи почти успоредно със съществуващата до междинна станция, разположена в м. Чалин валог. От там втората кабинка ще се отклонява към местността Шилигарника, посочена като втори естествен център на ски зоната. Сега кабинковият лифт стига до местността Бъндеришка поляна. Разделянето на потока от скиори щяло да предотврати опашките на Бъндеришка поляна.\r\n\t\"Заявяваме категорично, че трасето на този идеен проект минава единствено през концесионна територия и попада изцяло в буферната зона. Горските площи, през които ще премине трасето, са само 0.017 % от територията на НП \"Пирин\", пишат от \"Юлен\".\r\n\tТе поемат ангажимента срещу всяко отстранено дърво да засаждат по 5 нови, но не посочват колко дървета ще трябва да бъдат отсечени и дали ще бъдат засегнати и вековни гори.\r\n\tОт миналата седмица министърът на околната среда Нено Димов обяснява, че всяко инвестиционно предложение, което постъпи след разрешаването на ново строителство в Пирин, ще минава през екооценка и оценка за съвместимост. Според него, ако тези процедури се обжалват в съда, изграждане на нов лифт може да започне в края на годината.\r\n\tВ предпоследния ден на 2017 г. Димов и кметът на Банско Георги Икономов обявиха, че местната община ще започне работа по проект за нов устройствен план на ски зоната. Три дни по-късно концесионерът, който се свързва със собствениците на Първа инвестиционна банка Цеко Минев и Ивайло Мутафчиев, пусна съобщението за идейния проект за нов кабинков лифт. Минев е и председател на Българската федерация по ски.\r\n\tМеждувременно в следващите дни протестите срещу решението на правителството да разреши ново строителство в Пирин ще продължат.", "date": "2018.01.01", "title": "\"Юлен\" пусна идеен проект за втори кабинков лифт над Банско"}
{"url": "http://www.mediapool.bg/s-foierverki-i-muzika-2018-godina-beshe-posreshtnata-po-sveta-news273690.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tС фойерверки и музика милиони хора по света посрещнаха новата 2018 година.\r\n\tХиляди се събраха на площад Таймс скуер в Ню Йорк въпреки рекордно ниските температури. На обратния полюс бяха празнуващите в Рио де Жанейро – голяма част от тях посрещнаха новата 2018 година на плажа Копакабана.\r\n\tХиляди празнуваха и на софийския пл. \"Александър Батенберг\" при засилени мерки за сигурност.\r\n\tПърви новата година посрещат в Кирибати и Сама, а последни – жителите на Хаваи и на малки острови в Тихия океан, част от територията на САЩ.\r\n\tВ Лондон повече от 100 000 души гледаха огненото шоу в чест на новата година от бреговете на Темза. По традиция първата секунда от 2018 г. беше отбелязана и със звън от кулата Биг Бен, чиито камбани замлъкнаха заради реставрация. Те обаче отново зазвучаха за Нова година.\n\n\r\n\tХиляди се събраха и в Париж, за да посрещнат на открито 2018 г. и да се насладят на фойерверките в първите ѝ минути.\r\n\tМилиони бразилци изпратиха 2017 г. и посрещнаха 2018 г. на плажа Копакабана в Рио де Жанейро.\r\n\tНю Йорк посрещна новата година скован от студ. Температурите в американския град паднаха до минус 12 градуса и така посрещането на 2018 г. се превърна във второто най-студено в историята. Въпреки ниските температури хиляди се събраха на площад Таймс скуеър, за да видят традиционното спускането на топката в чест на новата година.\r\n\tПрезидентът на САЩ Доналд Тръмп предрече, че 2018 г. ще бъде \"фантастична\". Той заяви пред представители на медиите в частния си курорт Мар-а-лаго, че очаква стоковият пазар да продължи ръста си и компаниите да продължат да идват в САЩ.", "date": "2018.01.01", "title": "С фойерверки и музика 2018 година беше посрещната по света"}
{"url": "http://www.mediapool.bg/novata-godina-zapochva-sas-slantse-no-do-kraya-na-sedmitsata-se-ochakva-snyag-news273687.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовата година започва с необичайно топло за сезона време. Температурите ще бъдат почти пролетни.\r\n\tПрез първия ден от 2018 година ще бъде предимно слънчево и максималните температури ще достигнат 10 – 15 градуса, в София – около 12. Това показва прогнозата на Националният институт по метрология и хидрология при БАН.\r\n\tВ сутрешните часове на отделни места в низините и котловините видимостта ще бъде намалена и температурите ще са под и около нулата.\r\n\tНад планините ще бъде предимно слънчево. Ще духа силен вятър от запад - югозапад.\r\n\tВечерта над масивите от Западна България облачността ще се увеличи. Максималната температура на височина 1200 метра ще бъде около 8 градуса, на 2000 метра - около 3 градуса.\n\n\r\n\tНад Черноморието ще бъде предимно слънчево и почти тихо. В сутрешните часове на места с намалена видимост. Максимални температури на въздуха 10 - 12 градуса. Температурата на морската вода е 10 градуса. Вълнението на морето ще бъде 1 - 2 бала.\r\n\tПривечер от запад облачността, отначало средна и висока, ще започне да се увеличава.\r\n\tВъв вторник и сряда над страната ще е предимно облачно, но сравнително топло. На места ще има слаби превалявания.\r\n\tПосле зимата постепенно ще започне да взима превес. Вятърът ще се ориентира от запад и с него ще започне застудяване.\r\n\tВ четвъртък преди обяд в Западна България ще завали дъжд, който на много места бързо ще премине в сняг.", "date": "2018.01.01", "title": "Новата година започва със слънце, но до края на седмицата се очаква сняг"}
{"url": "http://www.mediapool.bg/minimalnata-zaplata-veche-e-510-lv-obezshtetenieto-za-dete-do-2-g---380-lv-news273432.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинималната заплата в България от 1 януари е 510 лв., както гласува правителството в края на 2017 г. Това е с 50 лв. повече от миналата година, когато плащането възлизаше на 460 лв.\r\n\tПовишават се и заплатите в някои бюджетни системи. По-високи възнаграждения би трябвало да получат работещите в армията, в МВР, в затворите, а също и служителите на Агенцията за социално подпомагане, Агенцията по заетостта, Главна инспекция по труда, Агенцията за хората с увреждания, работещите в общинската администрация, в кръвните центрове, в психиатричните заведения.\r\n\t\r\n\tОт днес в социалната сфера се увеличават някои плащания, които не бяха променяни от години.\r\n\tНапример за пръв път от 2008 г. насам се повишава гарантираният минимален доход, който нараства с 10 лв. и от 65 лв. става 75 лв. Минимумът ще качи и други социални плащания, в които той се ползва за база.\r\n\tЕднократните помощи при бременност, за първокласници и месечните помощи за отглеждане на дете до 1 г. вече ще се предоставят при доходен критерий от 450 лв. на месец на член от семейството.\r\n\tКритерият за т. нар. детски надбавки от 1 януари е различен. Той остава 400 лв., но разликата с миналата година е, че хората с доход между 400 и 500 лв. също ще взимат надбавки за децата си, които обаче ще бъдат по-ниски – 80% от пълния размер. Очаква се мярката да увеличи броя наподпомаганите семейства с около 20 000.\r\n\tСамите детски надбавки се увеличават като размер – за едно дете 40 лв., за две деца – 90 лв., за семейство с три деца – 135 лв., а с четири – 145 лв.\r\n\tМесечното обезщетение за отглеждане на дете от 1 г. до 2 г. също се увеличава - от 340 лв. на 380 лв.\r\n\tМинималното обезщетение за безработица се покачва от 7.20 лв. на 9 лв. на ден, като се въвежда и максимум – 74.29 лв. Затягат се обаче изискванията за получаване на плащането – осигуреният трябва да е работил поне 15 месеца през последната година и половина, а не 9 месеца от последните 15, както беше досега.\r\n\tДържавният бюджет от 2018 г. поема финансирането на личните асистенти и домашните помощници на хората с увреждания заради спирането на европрограмата, която до момента осигуряваше средствата. Очаква се услугата да бъде достъпна за около 26 000 души, които ще бъдат обслужвани почасово от около 18 000 асистенти, включително в трудно достъпни населени места.\r\n\tУвеличават се стандартите за социални услуги в специализираните домове със 7%, а в домовете за стари хора – с 10%.\r\n\t\n\n\r\n\tОт 1 януари пенсионната осигурителна вноска е с 1 процентен пункт по-висока, като се запазва съотношението между плащанията от работника и от работодателя.\r\n\tМинималният осигурителен доход за самоосигуряващите се се увеличава на 510 лв., като отпада скалата за определяне на диференцирани минимални осигурителни доходи според облагаемия доход. Минималният осигурителен доход за регистрираните земеделски стопани и тютюнопроизводители се качва от 300 лв. на 350 лв.\r\n\tПродължава увеличаването на пенсионната възраст от 1 януари с 2 месеца за жените и с 1 месец за мъжете. Необходимият осигурителен стаж за придобиване право на пенсия и за двата пола продължава да се увеличава с 2 месеца и през 2018 г.\r\n\tМаксималната пенсия остава 910 лв., а максималният осигурителен доход – 2600 лв.\r\n\tСлед достигане на минимална пенсия от 200 лв. от 1 октомври 2017 г. тази година се предвижда среден ръст на всички пенсии с 3.8% от 1 юли.\r\n\t\r\n\tТази година се запазва отстъпката при онлайн подаване на годишната данъчна декларация от гражданите.\r\n\tПървоначално Министерството на финансите настояваше от 2018 г. да отпадне 5-процентната отстъпка върху данъците на физическите лица при онлайн деклариране на доходите им. През 2017 г. при подаване на годишната декларация електронно до 31 март се ползваше отстъпка от 5% върху данъка за довнасяне от последните три месеца на предходната година, но не повече от 1000 лв. Освен това досега срокът за плащане на данъка за довнасяне бе 30 април.\r\n\tПарламентът обаче гласува привилегията да се запази и през 2018 г., но с известни ограничения. В резултат срокът за подаване на формуляра и внасяне на данъка тази година се скъсява до 31 януари, а облекчението се ограничава до максимум 500 лв.\r\n\tОт настоящата 2018 г. фирмите са задължени да подават годишните си декларации за корпоративния данък само по електронен път. Първоначално МФ настояваше това изискване да важи и за самоосигуряващите се, но парламентът окончателно отхвърли и тази идея.\r\n\tТази година фирмите имат срок до 15 март да представят в НАП справка за изплатените от тях през годината доходи на физически лица. Целта е НАП да възстановява по-бързо данъка на подалите декларация, а също и да се даде възможност гражданите коректно да декларират своите доходи, като им се предостави съответната електронна услуга за достъп до информацията с ПИК код.\r\n\tДава се и възможност гражданите да обявяват в годишната си декларация придобитите през годината необлагаеми доходи, например от социални помощи, продажба на имот или друго, а също и полученото имущество по наследство, завет или дарение или на базата на възстановено право на собственост.\r\n\tОт тази година НАП ще обявява в интернет списък на търговските обекти, които подлежат на запечатване за срок до един месец. Освен това мярката ще може да се прилага и по отношение на трети лица, които стопанисват обекта. Тя ще се задейства, когато към момента на запечатване обектът се стопанисва от въпросното трето лице, \"ако то е знаело или е могло да знае, че е започнала процедура по запечатване\".\r\n\tДруга промяна предвижда съкращаване от 14-дневен на 7-дневен на срока за подаване на заявление в случаите на възникване на основание за регистрация по закона за ДДС.\r\n\t\r\n\tОт днес влиза в сила по-високият акциз върху цигарите, който ще е и с променена структура спрямо 2017 г. От това се очаква малко по-голямо поскъпване на евтините тютюневи изделия през 2018 г., докато повишаването на цената на по-скъпите цигари ще е по-малко.\r\n\tЗавишава се специфичният акциз и се намалява адвалорният (съобразно цената). Така от 1 януари 2018 г. цигарите се облагат със специфичен акциз 109 лв. на 1000 къса и с пропорционален 25% от продажната цена.\r\n\tТака тази година акцизът върху цигарите се очаква да поскъпне средно с 18 ст. на кутия – от 3.36 лв. на 3.54 лв.\r\n\tОт днес у нас вече са законни т. нар. нагреваеми (бездимни) цигари – нов продукт, при който тютюнът не изгаря, а само се нагрява от специално електронно устройство и се превръща в аерозол, което го прави по-малко вреден за здравето в сравнение с традиционните цигари. В същото време нагреваемите цигари нямат общо с електронните, тъй като съдържат тютюн.\r\n\tБездимните цигари няма да са с по-нисък акциз от стандартния.\r\n\tОт днес влизат в сила и нови бандероли за цигарите и алкохола. Цените на бандеролите се запазват, но нововъведение е поставянето на QR код, съдържащ URL линк до уеб-страницата на Министерството на финансите. Кодът е стандартен и може да се прочете чрез смартфон или таблет с всяко безплатно приложение за четене на QR код.\r\n\tАкцизните стоки, облепени с действащите към момента бандероли, могат да се реализират в търговската мрежа до изчерпването им, но не по-късно от 31 декември 2018 г., посочват от Министерството на финансите.", "date": "2018.01.01", "title": "Минималната заплата вече е 510 лв., обезщетението за дете до 2 г. - 380 лв."}
{"url": "http://www.mediapool.bg/v-parviya-den-na-godinata-se-praznuva-vasilyovden-news273686.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ първия ден от новата година отбелязваме Васильовден или наричан още Сурваки.\r\n\tЕдин от големите философи и писатели на раннохристиянската църква Василий, наречен Велики още приживе, бил надарен и с пророческа сила, която му позволила да предвиди деня на своята смърт.\r\n\tПо традиция днес се изпълнява обичаят сурвакане. \r\n\tНа Васильовден се събират млади мъже, които обикалят къщите през нощта и сурвакат техните стопани.\r\n\tНа самия празник минават и групи от деца, които също сурвакат стопаните на къщите. Самото сурвакане се явява един вид продължение на коледарските благословии.\n\n\r\n\tКакто коледарите, така и сурвакарските групи си имат водач и човек, който изпълнява ролята на магарето и прибира парите и другите дарове.\r\n\tСурвакарите носят със себе си дряновици, украсени с пуканки, сушени плодове и вълна. \r\n\tЗа трапезата на празника се приготвя варена свинска глава, пача, баница, пита, кокошка или пуйка със зеле, печено прасенце, мед, варено жито, орехи, ошав.\r\n\tЗадължително масата се прекадява с тамян, за да се прогонят злите духове.\r\n\tИмен ден празнуват всички,които носят името Васил.", "date": "2018.01.01", "title": "В първия ден на годината се празнува Васильовден"}
{"url": "http://www.mediapool.bg/praznichen-pozdrav-ot-phenyan-preduprezhdenie-za-sasht-i-protegnata-raka-kam-seul-news273692.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейският лидер Ким Чен Ун използва новогодишното си обръщение, за да отправи предупреждение към САЩ и да потърси диалог с Южна Корея. Ким Чен Ун поздрави сънародниците си, че през 2017 г. страната е успяла да завърши създаването на ядрени сили, предадоха световните агенции.\r\n\t\"Ние завършихме създаването на национални ядрени сили\", каза той пред националната телевизия и добави: \"Ядреното копче е на бюрото ми. САЩ не могат да започнат война против КНДР, защото цялата им територия ще се окаже в зоната на поражение в случай на решение от КНДР за нанасяне на потенциален ядрен удар.\"\r\n\tЗа Нова година той информира сънародниците си, а и света, че Северна Корея е навлязла във финален стадий на подготовка за изстрелване на нова междуконтинентална балистична ракета. Южнокорейски и японски специалисти предполагат, че Северна Корея може да извърши опит с междуконтинентална ракета с ядрена бойна глава.\r\n\tКим Чен Ун призова да започне масово производство на междуконтинентални балистични ракети, \"които да са готови за разгръщане в условията на реална война\".\r\n\t\n\n\r\n\tВойнственият тон към САЩ беше смекчен от подадена ръка към Южна Корея за подобряване на отношенията. Ким Чен Ун обяви, че е възможно да изпрати севернокорейска делегация на олимпийските игри в Пьончан, Южна Корея, през февруари. Севернокорейският лидер каза още, че е \"отворен за диалог\" с властите в Сеул.\r\n\tВъпреки предупрежденията към САЩ, Ким Чен Ун обяви, че страната му е \"миролюбива и отговорна ядрена сила\" и призова за намаляване на военното напрежение на Корейския полуостров.\r\n\t\"Когато става въпрос за отношенията север-юг, трябва да намалим военното напрежение на Корейския полуостров, за да създадем мирно съжителство. Усилия за това трябва да направят и северът, и югът\", обяви Ким Чен Ун.\r\n\tСпоред него участието на Северна Корея на олимпийските игри в Пьончан е добра възможност да се покаже националната гордост, а спортистите на страната му да постигнат успехи. Той добави, че представители на двете държави трябва да се срещнат спешно, за да обсъдят възможността за участие на спортисти от севера в игрите.\r\n\tВластите в Южна Корея приветстваха думите на Ким Чен Ун и изразиха готовност да водят разговори по всяка време и независимо от мястото.\r\n\tПрезидентът на САЩ Доналд Тръмп не коментира новогодишното обръщение на Ким Чен Ун. През последната година двамата често влизаха в задочни спорове заради опитите с ядрени ракети на Пхенян. Ким Чен Ун и Тръмп нееднократно си отправяха и обиди през медиите. Американският президент нарече севернокорейският лидер \"нисък и дебел\", както и \"болно кученце\". Ким Чен Ун Пък го окачестви като \"умопобъркан\" и \"стар\" и обяви, че заслужава смъртна присъда.\r\n\t\r\n\tСбогувайки се с 2017 година с разточително парти в частния си клуб в Палм бийч, Флорида, Тръмп лаконично отговори \"Ще видим!\" по повод новогодишния поздрав от Северна Корея. Той обаче предрече, че 2018-а ще бъде \"страхотна година\", предаде Асошиейтед прес.\r\n\tТръмп заяви, че борсовият пазар ще продължи да върви нагоре, а компаниите ще се продължат \"да се надпреварват\" да се установяват в САЩ. Той също така се похвали с редица постижения, като данъчната реформа, отварянето на Арктическия национален резерват за дива природа за сондиране, както и промените в националния закон за здравеопазването.\r\n\t\"Ще бъде фантастична година\", каза Тръмп на репортерите, облечен в смокинг, влизайки в позлатената бална зала на Мар-а-Лаго, придружен от първата дама Мелания и сина им Барън.\r\n\tСред гостите бяха съветниците на Белия дом Иванка и Джаред Къшнър, синовете на президента Ерик Тръмп и Доналд Тръмп младши, и министърът на финансите Стивън Мнучин.\r\n\tПо-рано вчера Тръмп увенча отиващата си година с видеотрибют - клип, посветен на собствените му върхови постижения и на американската изключителност. В 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\".\r\n\tСред успехите си Тръмп посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\". Тръмп публикува видеото заедно с новогодишно послание в любимия си туитър: \"Каква година беше само, а при това едва сме започнали. Заедно ние ПРАВИМ АМЕРИКА ВЕЛИКА ОТНОВО! Честита Нова година!\" По-късно той добави още едно пожелание в типичен бомбастичен стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини (фейк нюз) щастлива и здрава нова година! 2018 ще бъде велика година за Америка!\"\r\n\t\r\n\tНовогодишното обръщение на германският канцлер Ангела Меркел беше насочено основно към вътрешнополитическите проблеми в страната. Тя обеща повече инвестиции в сигурност и отбрана, подобряване на здравната и образователната система и усилия за преодоляване на растящото неравенство между градските и селските райони в страната.\r\n\t\"Светът няма да ни чака. Сега трябва да създадем условията, които да гарантират просперитета на Германия в следващите 10 – 15 години. А Германия ще просперира само ако успехът ѝ е в услуга на всички хора и подобрява и обогатява живота ни\", каза германският канцлер, която се опитва да състави коалиционно правителство със Социалдемократическата партия, за да застане начело на Германия за четвърти мандат.\r\n\tМеркел каза още, че много хора се гордеят с просперитета и разнообразното и отворено германско общество, други се страхуват от нарастване на престъпността и насилието, оплакват се от липсата на лекари в селските райони и се притесняват как ще се справят с големия брой мигранти.\r\n\t\"Успехът и оптимизмът, но и страховете и съмненията са част от реалността в нашата страна. За мен и двете са импулс за действие\", добави канцлерът.\r\n\tВ обръщението си тя обърна внимание и на състоянието на Европейския съюз. Според нея основно предизвикателство през следващите години ще е заздравяването на Съюза и развитието на общата европейска икономика, но и подобряването на сигурността и укрепването на външните европейски граници.\r\n\t\r\n\tЗапазването на единния Европейски съюз беше част от обръщението на френския президент Еманюел Макрон за Нова година. Той призова европейските граждани \"да не се поддават на национализма и скептицизма\" и обеща в речта си да направи Европейският съюз \"по-единен, по-независим и по-демократичен\".\r\n\t\"Дълбоко вярвам, че Европа може да стане онази икономическа, социална, отговорна към околната среда и научна сила, която ще може да се изправи срещу Китай и САЩ\", заяви Макрон. Той добави, че Франция не може да постигне успехи без силна Европа.\r\n\tФренският президент определи като свой приоритет борбата срещу ислямския тероризъм по света и в родната му страна. Той добави, че предоставянето на убежище на бежанците е морален дълг и онези,които имат нужда от закрила, са добре дошли. Добави обаче, че страната му не може да приеме всеки и че правилата трябва да се спазват, а самоличността на всеки мигрант – да се проверява.\r\n\t\r\n\tВ празничната си новогодишна меса папа Франциск призова хората да захвърлят \"ненужния багаж\" в живота през 2018 г., да избягват \"баналността на консуматорството\" и \"празния брътвеж\", предаде Асошиейтед прес.\r\n\tНеговата рецепта за същината на живота включва и момент на мълчание всеки ден, през който да бъдем заедно с Бог. Според него това \"ще запази нашата свобода, за да не бъде разядена от баналността на консуматорството, блясъка на търговските реклами, потока от празни думи и всемогъщите вълни от безсмислен брътвеж и гръмки крясъци\".\r\n\tФранциск препоръчва да изоставим \"всички видове безполезен багаж\", за да преоткрием наистина важното, \"онова, което наистина има значение\", и да започнем наново оттам.", "date": "2018.01.01", "title": "Празничен поздрав от Пхенян – предупреждение за САЩ и протегната ръка към Сеул"}
{"url": "http://www.mediapool.bg/dve-zhertvi-na-foierverki-v-germaniya-chetirima-naragani-v-london-news273694.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души загинаха вследствие на наранявания от фойерверки по време на новогодишните тържества в Германия, предаде АП. В Лондон четирима млади мъже бяха убити с хладни оръжия в празничната нощ. Случаите на насилие в британската столица не са свързани.\r\n\tИнциденти по време на празненствата имаше и на други места по света.\r\n\tВ германската област Бранденбург близо до Берлин 35-годишен мъж загина при запалването на фабрични фойерверки, а 19-годишен получи смъртоносни рани на главата, докато се опитвал да запали самоделно устройство.\r\n\tПолицията в германската столица Берлин съобщи за случаи на сексуален тормоз в новогодишната нощ. \"По време на тържествата по случай посрещането на 2018 г. в Берлин, за съжаление, постъпиха отделни съобщения за сексуални посегателства. Няма да толерираме подобни постъпки! Задържани са заподозрени\", посочиха от берлинската полиция в туитър. Няма данни колко точно жалби са постъпили. За да се предотвратят подобни инциденти, в празничната нощ бяха обособени отделни зони за сигурност за жени. Мярката беше наложена, след като преди две години в Кьолн множество жени бяха нападнати от мигранти и бежанци.\r\n\tЧетирима млади мъже бяха убити при нападения с хладно оръжие в Лондон в новогодишната нощ, съобщава Би Би Си, като се позовава на полицията. Няма връзка между инцидентите, станали от началото на новата година до ранните сутрешни часове.\r\n\tВече има петима арестувани за едно от нападенията, отнело живота на 18-годишно момче. Останалите убити са един на 17 и двама на 20 години. Още един младеж е в критично състояние в болница.\r\n\tИнцидент с фойерверки имаше и в Сидни. Хиляди хора трябваше да бъдат евакуирани от плаж северно от града заради пожар на лодка, натоварена с пиротехника.\r\n\tИнцидентът стана по време на ранните фойерверки.\r\n\tДвама работници са се спасили, скачайки във водата.\r\n\tВ Италия новогодишните тържества също не минаха без инциденти. Четирима души бяха ранени в Торино от мощна самоделна бомбичка, която повреди няколко автомобила и разби прозорците на десетки жилища. Сред ранените има двама мароканци и двама възрастни италиански граждани.\n\n\r\n\tВ Неапол, където изстрелите във въздуха са традиционна част от тържествата на Нова година, двама души бяха ранени.", "date": "2018.01.01", "title": "Две жертви на фойерверки в Германия, четирима наръгани в Лондон"}
{"url": "http://www.mediapool.bg/tsenite-v-italiya-shte-se-zakraglyat-za-da-ne-se-izpolzvat-moneti-ot-1-i-2-evrotsenta-news273689.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталия спира емитирането на монети от 1 и 2 евроцента от днес, предаде БТА. Всички цени в страната трябва да бъдат закръглени до най-близката стойност, завършваща на 0 или 5.\r\n\tРешението Италия да се откаже от най-малките като стойност монети беше взето през лятото, а мотивът е пестене на средства. Според данни на Европейската централна банка производството на монетите от 1 и 2 евроцента носи загуби, тъй като те са направени от мед и желязо. За Италия те са около 20 000 евро на година.\r\n\tИталианските власти обясниха решението и с това, че хората получават монетите като ресто, но реално не ги позлват, Освен това те не се приемат от автоматите за паркиране или вендинг машините.\r\n\tЗакръгляне на цените, за да се избегне използването на монети от 1 и 2 цента се прави още в Белгия, Финландия, Холандия и Ирландия. За първи път мярката е въведена в Швеция през 1972 г., когато от обращение са спрени монетите с най-малкия номинал. Подобна мярка се обмисля и в Германия.", "date": "2018.01.01", "title": "Цените в Италия ще се закръглят, за да не се използват монети от 1 и 2 евроцента"}
{"url": "http://www.mediapool.bg/goreshtite-kartofi-na-balgarskoto-evropredsedatelstvo-news273691.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт 1 януари до края на юни България за първи път ще е председател на Съвета на ЕС. Така нареченото европредседателство крие доста по-сериозни предизвикателства отвъд ремонта на Националния дворец на културата (НДК), очакваните около 300 събития, задръстванията в столицата и мерките за сигурност като поставянето на кашпи на пешеходния бул. \"Витоша\" и около НДК.\r\n\tВ шестте месеца, докато България е председател на Съвета на ЕС, ще трябва да се вземат няколко ключови за бъдещето на общността решения, а по част от тях страните членки са на противоположни позиции. Ролята на българското председателство ще е да намери баланс, за да се постигне консенсус.\r\n\tСпоред българското правителството има четири „горещи картофа“, с които страната ще трябва да се справи – определянето на бюджета на ЕС за периода 2021 – 2027 г., продължаването на преговорите по развода с Великобритания, промените в миграционната политика и квотите за прием на мигранти, както и законодателството, свързано с Енергийния съюз в Европа. Към това може да се добави и предложението на Европейската комисия Полша да бъде лишена от право на глас при вземането на решения на европейско ниво. Наказателната мярка трябва да се гласува от Съвета на ЕС и от Европейския парламент.\r\n\tПредседателят на Съвета на ЕС няма решаващ глас при вземането на решения по законодателните инициативи, които се предлагат от Европейската комисия и се гласуват от съвета и от Европейския парламент. Ролята му е по-скоро на балансьор. Страната председател на съвета може да определя и дневния му ред, но това не означава, че по важните за нея въпроси ще се постигне напредък. Такъв е случаят с присъединяването на Западните Балкани към ЕС. Макар и това да е основен приоритет на българското европредседателство окончателно решение по тази тема едва ли ще има в следващата половин година.\r\n\t\n\n\r\n\tЕдно от най-сериозните предизвикателства по време на българското европредседателство се очертават преговорите по многогодишната финансова рамка за периода от 2021 г. до 2027 г. С нея се залага бюджетът на ЕС за тези години, определят се вноските за страните-членки. Европейската комисия трябва да представи първия вариант на този бюджет през май 2018 г., което означава, че до тогава трябва да бъдат направени договорките между отделните държави за бъдещето на общите финанси.\r\n\tПроблемът по този въпрос идва от излизането на Великобритания от ЕС. Страната е сред основните донори на средства в общоевропейския бюджет. С Брекзит приходите драстично намаляват – с около 11 млрд. евро годишно, и за това се налага реформа на многогодишната финансова рамка. Бюджетът ще бъде допълнително притиснат и от въвеждането на все повече общоевропейски политики като отбранителния фонд и средствата за охрана на външните граници.\r\n\tЕдната алтернатива е опит за запазване на приходите с увеличаване на вноските на отделните страни. Друга е да се орежат сега съществуващите фондове, като сред заплашените е Кохезионният фонд, който се използва за подпомагане на изостаналите страни. Ако това се случи, България ще загуби по около 200 млн. евро годишно. Заплашена е и общата селскостопанска политика. По въпроса с парите европейските страни в момента са разделени на източни и западни.\r\n\tБългария ще се опита да запази средствата за най-бедните държави, което означава, че по-скоро ще се опита да води дебата към увеличаване на вноските в общия бюджет. , коментира министърът за българското европредседателство Лиляна Павлова.\r\n\t\r\n\tТежки се очаква да бъдат преговорите и по предложената от Европейската комисия реформа на т. нар. споразумение от Дъблин. Най-конфликтният въпрос тук е релокацията на мигрантите. Целта е те да бъдат разпределени във всички страни от ЕС, а не да се връщат в държавите, през които са влезли в Общността. Квотите за разпределение доведоха до скандали на последното заседание на Съвета на ЕС през миналата година.\r\n\tИ в момента действат квоти за разпределение на влезлите в ЕС мигранти. Те обаче са временни, а Европейската комисия иска този регламент да стане постоянен. И сега разпределението не се спазва от всички държави. Целта на новия регламент за миграцията е и документите на бежанците за получаване на статут да се обработват не в държавата, през която са влезли в ЕС, а в тази, в която са разпределени.\r\n\t, коментира Павлова. В другия лагер са Европейската комисия и Германия.\r\n\tПо план миграционната политика, включително потенциално задължително квотно разпределение на бежанци, ще трябва да бъде гласувано през юни 2018 г.\r\n\t\r\n\tПо време на българското европредседателстов преговорите между ЕС и Великобритания по Брекзит ще навлязат във втората си решителна фаза. В нея трябва да се реши какви ще бъдат бъдещите търговски отношения между Общността и напускащата я държава, както и колко дълъг ще бъде преходният период след края на преговорите през март 2019 г., в който Лондон ще продължи да е част от общия пазар, митническия съюз и политиката за свободно движение на ЕС.\r\n\t, каза министърът за европредседателството Лиляна Павлова.\r\n\tПо тази тема България отново би имала по-скоро ролята на балансьор, ако между страните от Общността възникнат противоречия по бъдещите отношения с отцепващата се Великобритания.\r\n\t\r\n\tСпоред Павлова предизвикателство за България като председател на Съвета на ЕС ще е и продължаващото обсъждане и приемане на предложените от Европейската комисия регламенти за създаването на общ енергиен съюз. Целта им е диверсифициране на доставките на енергийни ресурси в Европа, изграждането на нови газоразпределителни хъбове, приемане на по-амбициозни цели за ограничаване на замърсяването и на климатичните промени.\r\n\tКъм горещите картофи по време на българското председателство може да се добави и безпрецедентното предложение на Европейската комисия да се отнеме правото на глас на Полша при приемането на общите регламенти. Причината са законодателните промени в страната, които поставят под съмнение независимостта на съдебната власт.\r\n\tВсъщност основното предизвикателство за постигане на консенсус по спорните въпроси лежи на плещите на българските експерти в работите групи към Съвета на ЕС, както и върху посланика на България в Брюксел Димитър Цанчев, който участва в КОРЕПЕР – комитета на посланиците на държавите, членки в ЕС. Този комитет се занимава с въпроси, които не са решени от работните групи. Целта е да се постигне съгласие между страните членки преди спорните теми да бъдат обсъдени от Съвета на ЕС. Обсъждането им на ниво посланици става при закрити врата, а идеята е да се предотврати обсъждането им на по-високо ниво, което ще изкара на светло противоречията между отделните държави.\r\n\tПри несъгласие по даден въпрос централна роля в КОРЕПЕР през следващите 6 месеца ще играе българският посланик Димитър Цанчев. Той трябва посредничи между различните интереси.", "date": "2018.01.01", "title": "Горещите картофи на българското европредседателство"}
{"url": "http://www.mediapool.bg/bulgaria-shte-tarsi-reshenie-po-vaprosa-s-evrosanktsiite-za-rusiya-news273695.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария смята за необходимо включването в дневния ред на предстоящите дебати в Европейския съюз на въпроса за санкциите срещу Русия. Страната ще използва председателството си на Съвета на ЕС, за да изведе темата на дневен ред. Това е заявила Лиляна Павлова, министър за българското европредседателство пред руската агенция ТАСС.\r\n\tБългария пое ръководството на съвета от 1 януари и ще ръководи този орган на ЕС ко края на юни. Павлова вече на няколко пъти заявява, че темата за евросанкциите срещу Русия, наложени след присъединяването на Крим към страната, ще бъде сред приоритетите на България по време на председателството.\r\n\tПо думите на министъра като председател на Съвета на ЕС България ще изпълнява ролята на координатор. При посредничеството на София продължават преговорите за излизане на Великобритания от ЕС, разработването на миграционната политика, подготовката на дългосрочното финансово споразумение, ще се обсъждат въпросите на регионалното развитие на държавите-членки на ЕС, интеграцията на Западните Балкани в европейската общност, въпросите на формиране на общата европейска отбрана, общия цифров пазар и други теми.\r\n\tСъщо така България възнамерява да постави въпроса и за свалянето на антируските санкции. „Министър-председателят Бойко Борисов и българското правителство смятат за необходимо включването в дневния ред на предстоящите дебати на въпроса за санкциите като един от приоритетните. Този въпрос ще се обсъжда в различни формати, за да се намери най-доброто решение и да се разреши проблема“, казва Павлова пред ТАСС.", "date": "2018.01.01", "title": "България ще търси решение по въпроса с евросанкциите за Русия"}
{"url": "http://www.mediapool.bg/publichnoto-samoubiystvo-v-tribunala-v-haga-nyamalo-kak-da-bade-predotvrateno-news273697.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСамоубийството на един от последните осъдени от юготрибунала в Хага – босненският хърватин Слободан Праляк, нямало как да бъде предотвратено. Цианкалият, който Праляк изпи, след като чу присъдата си, не можел да бъде открит предварително.\r\n\tТова установи вътрешно разследване на трибунала, предаде \"Гардиън\".\r\n\tПраляк се самоуби в съдебната зала пред очите на магистратите на 29 ноември, секунди, след като те потвърдиха присъдата му от 20 г. затвор за военни престъпления по време на босненската война през 90-те години на миналия век. 72-годишният Праляк издъхна в болница в Хага часове по-късно. Първите заключения от аутопсията му сочат, че сърцето на ген. Праляк спряло вследствие на погълнат цианкалий.\r\n\tНе е имало мерки и действия, които биха гарантирали откриването на отровата, преди да бъде погълната, обяви съдия Хасан Джалоу. Той добави, че разследването не е открило нарушения или пропуски в охраната на Праляк. Ограниченията в правилата за претърсване, малкият размер на капсулата, в която била отровата, и видът на техниката за скрийнинг на територията на юготрибунала не са позволили да бъде открита отровата и да бъде предотвратено самоубийството по време на заседанието, което бе излъчвано публично на живо.\r\n\tХоландската прокуратура все още разследва как Праляк се е сдобил с цианкалия в затвора на трибунала.", "date": "2018.01.01", "title": "Публичното самоубийство в трибунала в Хага нямало как да бъде предотвратено"}
{"url": "http://www.mediapool.bg/smetishteto-na-pazardzhik-se-zapali-news273698.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГори старото сметище на Пазарджик, което е затворено от 1 януари 2018 г., съобщи агенция \"Фокус\". Заради пожара са задимени пътищата за Пещера и за с. Капитан Димитриево.\r\n\tОбщина Пазарджик обяви частично бедствено положение заради затварянето на сметището след 31 декември 2017 г., въпреки че новото депо за отпадъците от града и още няколко общини в региона е готово. Сметта обаче не може да се извозва на новото съоръжение, тъй като обществената поръчка за фирма оператор се обжалва и договорът за дейността не е подписан. Обявяването на бедствено положение дава възможност на общината да подпише договор с оператор без конкурс.", "date": "2018.01.01", "title": "Сметището на Пазарджик се запали"}
{"url": "http://www.mediapool.bg/proektat-za-tyutyuneviya-grad-v-plovdiv-shte-bade-predstaven-prez-fevruari-news273696.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроектът за Тютюневия град на Пловдив ще бъде представен за обществено обсъждане през февруари, съобщи кметът Иван Тотев пред \"Фокус\".\r\n\tТютюневият град включва старите тютюневи складове в центъра на Пловдив, които са паметници на културата. Сградите са частна собственост, а бъдещето им доста време е неясно. Преди две години един от складовете беше почти напълно разрушен от собствениците си. По-късно четири други склада изгоряха почти напълно, а за пожара беше обвинен бездомник.\r\n\tОбщина Пловдив твърдеше, че Тютюневият град ще бъде \"сред емблемите на Пловдив\", а в предизборната си кампания Тотев обеща складовете да бъдат превърнати в арт зона, която ще е важна част от програмата \"Пловдив - Европейска столица на културата 2019\". До днес обаче складовете се рушат, а голяма част от центъра на Пловдив е затворена, за да се предотвратят инциденти при евентуално рухване на полусъборените сгради.\r\n\t\"От Националния институт за паметниците на културата държат да запазим изцяло духа на квартала\", каза в понеделник кметът на Пловдив. Въпреки това той допусна, че може да има намеси в сградите паметници на културата – ако бъде разрешено да се увеличат прозорците по височина с цел по-добра осветеност.\r\n\t\"Общината ще направи всичко възможно за това къщите, които в момента са в зоната и не са паметници на културата, да не могат да бъдат продадени и на тяхно място да изникнат кооперации\", обяви кметът. Тотев добави, че се забранява надстрояването на съществуващи къщи от комплекса, независимо че не са паметници на културата.\r\n\tПо думите му вече осем месеца общината и Министерството на културата работели със собствениците на сгради в Тютюневия град за осъществяването на общи намерения и до 15-20 януари правила. \"Оптимист съм, че през февруари ще приемем правилата, които ще отпушат инвестиционния процес и 2018 г. ще можем да видим вече работа в зоната\", каза Иван Тотев.\r\n\tВ момента община Пловдив работи по приемането на проект на устройствения план за цялата централна градска част с норми за рекламни елементи, за фасадни елементи, за цялостен ансамбъл на пешеходните зони и страничните квартали като \"Капана\".\r\n\tОчаква се да започне и реконструкция на централния площад.", "date": "2018.01.01", "title": "Проектът за Тютюневия град в Пловдив ще бъде представен през февруари"}
{"url": "http://www.mediapool.bg/denyat-na-svoboda-ot-pravitelstvoto-nastapva-na-4-mai-news273699.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетири месеца ще работим тази година, за да попълним държавната хазна. Това са изчислили анализаторите от Института за пазарна икономика, които всяка година правят сметка кога настъпва денят на свободата от правителството.\r\n\tТази година денят на свободата от правителството ще настъпи на 4-ти май. Ако условно приемем, че дотогава сме работили само за хазната, след това ще работим единствено за себе си, като ще преразпределяме 36% приходи, коментира Петър Ганев от института пред БНР. Миналата година денят на свободата от правителството настъпи на 16 май.\r\n\tГанев коментира още и практиката в последните години при залагането на люджета да се планира дефицит, а реалното изпълнение да показва, че в края на годината има излишък. Според него тази практика трябва да бъде прекратена.", "date": "2018.01.01", "title": "Денят на свобода от правителството настъпва на 4 май"}
{"url": "http://www.mediapool.bg/burya-ostavi-bez-tok-40-000-dushi-vav-frantsiya-news273700.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗимната буря \"Кармен\" остави без електричество близо 40 хил. домакинства в областта Бретан в западна Франция, съобщи БТА.\r\n\tВ 40 департамента на Франция, т.е. в почти половината страна, е обявен код \"оранжев\" за опасно време. По атлантическото крайбрежие бушуват ветрове със скорост над 100 км/ч.\r\n\tЕлектрическата компания \"Енедис\" е мобилизирала 1500 служители за възстановяване на електрозахранването.\r\n\tПодобни големи прекъсвания или аварии са редки във Франция, която произвежда три четвърти от енергията си от атомни електроцентрали, отбелязва Ройтерс. През юли 2015 г. близо 830 хиляди домакинства в западна Франция бяха временно оставени без ток, след като изключително горещото време повреди трансформатори.", "date": "2018.01.01", "title": "Буря остави без ток 40 000 души във Франция"}
{"url": "http://www.mediapool.bg/prezidentat-novata-godina-shte-e-izpitanie-za-balgarskata-demokratsiya-news273684.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИстината, справедливостта и законността остават несбъднати очаквания. Това каза в първото си новогодишно обръщение към нацията президентът Румен Радев.\r\n\tСпоред него новата година ще е изпитание за българската демокрация, но той вярва, че ще съумеем да я съхраним.\r\n\tРадев призова още през 2018 година да бъдем към себе си поне толкова взискателни, колкото сме към другите и \"да ползваме мъдро свободата си\".\r\n\tВ първия ден на 2018 г. Радев и съпругата му Десислава са на посещение във Виена по покана на федералния президент на Австрия Александър Ван дер Белен. Двамата присъстваха на традиционния новогодишен концерт на Виенската филхармония. Радев разговаря и с канцлера на Австрия Себастиан Курц и го покани да посети България.\r\n\tНа фона на не особено оптимистичното обръщение на Радев за Нова година премиерът Бойко Борисов направи позитивна празнична равносметка. Във фейсбук той написа, че отминалата 2017 година е била \"изпълнена със значими за страната ни събития – получихме признание от световните лидери като фактор на Балканите, отворихме нова страница в добросъседските си отношения и сътрудничество, подписахме знакови споразумения\".\n\n\r\n\tСпоред министър-председателя „продължаваме да пазим успешно граници на Европа и да бъдем стабилен и предвидим партньор в ЕС“. В поздравлението си в социалната мрежа той не пропуска да отбележи и факта, че България вече е председател на Съвета на ЕС и поема тази роля в \"ключов за Съюза момент\".\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t \r\n\tИстината, справедливостта и законността остават несбъднати очаквания. Това каза в първото си новогодишно обръщение към нацията президентът Румен Радев.\r\n\tСпоред него новата година ще е изпитание за българската демокрация, но той вярва, че ще съумеем да я съхраним.\r\n\tРадев призова още през 2018 година да бъдем към себе си поне толкова взискателни, колкото сме към другите и \"да ползваме мъдро свободата си\".", "date": "2018.01.01", "title": "Президентът: Новата година ще е изпитание за българската демокрация"}
{"url": "http://www.mediapool.bg/500-dushi-minali-prez-pirogov-v-novogodishnata-nosht-news273688.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ новогодишната нощ 500 души са потърсили помощ в спешната болница \"Пирогов\" в София, съобщи директорът ѝ проф. Асен Балтов. По-голямата част от пострадалите са дошли непосредствено след полунощ, което е необичайно.\r\n\t\"Изведнъж е станало все едно сме на нормално дежурство\", разказа Балтов.\r\n\tКакто обикновено, най-натоварено е било в травматологичния кабинет. Ампутирани са пръсти на трима пациенти. Операциите се наложили заради травми, получени при хвърляне на пиратки. Други хора са със счупвания на пръсти и различни наранявания.\r\n\tВ токсикологията са приети по-малко пациенти в сравнение с предишни години. Двама от пациентите на това отделение са докарани в болницата след употреба на наркотични вещества, а трима – на алкохол. По думите на Балтов това са млади хора, пили на екс.\r\n\tВ неврохирургията е имало доста пациенти под въздействието на алкохол, получили рани в областта на лицето и главата. Повечето са освободени за домашно лечение\r\n\tОт 23 декември 2017 г. досега през \"Пирогов\" са преминали около 4500 пациенти.\r\n\tОколо 300 повиквания са постъпили в Спешния център в София в новогодишната нощ. Над 50 са случаите на тежки алкохолни опиянения и злоупотреба с наркотици. 10 души са постъпили в ортопедия и травматология заради счупвания и травми от пиратки.\r\n\tКъм 16 часа в понеделник в спешна помощ е получен сигнал за 25-годишен мъж, който паднал от 17-ия етаж на блок в столичния кв. \"Младост\" 3. Мъжът е починал, а причините за инцидента са неясни.\r\n\tПетима пострадали от пиратки са приети в празничната нощ в спешното отделение на МБАЛ \"Св.Анна\" във Варна, предаде БТА. Двама от тях са изписани за домашно лечение, останалите са настанени в клиниката по ортопедия и травматология. Най-тежко пострадалият е с частична ампутация на пръст.\r\n\tВ клиниката по токсикология на Военноморската болница в града са постъпили няколко души с алкохолна интоксикация. Две момчета - на 15 и 16 години, са били приети за лечение, състоянието им вече е стабилно.\r\n\tДвама мъже на средна възраст са пострадали при инциденти в новогодишната нощ в Пловдив. Те са приети в болница с разкъсани ръце от газов пистолет и пиратка, каза дежурният от Спешна помощ в Пловдив, цитиран от БТА.\r\n\tИзвън тези два случая медиците от Спешна помощ са прегледали около 50 души без тежки травми. В по-голямата си част потърсилите лекарска помощ са прекалили с алкохола.", "date": "2018.01.01", "title": "500 души минали през \"Пирогов\" в новогодишната нощ"}
{"url": "http://www.mediapool.bg/chast-ot-priyuta-na-otets-ivan-v-novi-han-izgorya-news273685.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоляма част от приюта за сираци \"Св. Николай\" на отец Иван в Нови хан е изгоряла в навечерието на Новата година. Това съобщиха във  от близката до него група \"Да подкрепим отец Иван от Нови хан в благородната му мисия\".\r\n\tПри инцидента няма пострадали. Децата и живеещи в дома са били евакуирани. Те са настанени на различни места при близки на отец Иван в София, Елин Пелин, село Доганово, тъй като приютът е негоден за живеене в момента.\r\n\tОтец Иван изказва съмнение, че пожарът е тръгнал, след като са запалили празнично камината вечерта около 19 часа. Единият корпус на покрива е почти напълно унищожен, допълва още той.\r\n\tВсе още не е ясна причината за пожара. Три пожарникарски автомобила са се борили с потушаването на пожара.\r\n\t\"Голяма част от сградата е изпепелена\", посочват в социалната мрежа.\n\n\r\n\tОчаква се строителна бригада от Монтана да започне възстановителни дейности.\r\n\tВероятно работата по възстановяването на постройката ще продължи около месец, каза отец Иван пред БНР. Според него причината за пожара е запушен комин. Пожарникарите реагирали в рамките на 10 минути.\r\n\tЗа възстановяване на дома са необходими пари, материали и работна ръка. Нужни са дървен материал, гипсокартон, минерална вата и покривен материал. Въпреки че запасите от храна в приюта не са засегнати от пожара, отец Иван призова и за хранителни продукти, с които обитателите да изкарат до Великден.", "date": "2018.01.01", "title": "Част от приюта на отец Иван в Нови хан изгоря"}
{"url": "http://www.mediapool.bg/12-ubiti-pri-portesti-v-iran-news273693.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо време на протести в Иран са загинали 12 души в цялата страна, включително и в новогодишната нощ. Силите за сигурност са отблъснали \"въоръжени протестиращи\", които се опитали да превземат полицейски управления и военни бази, предаде Асошиейтед прес, цитирайки държавната телевизия.\r\n\t\"Някои въоръжени протестиращи се опитаха да превземат полицейски участъци и военни бази, но срещнаха сериозен отпор от силите за сигурност\", заяви телевизията. Тя не уточни къде са станали атаките, отбелязва АП.\r\n\tПротестите в Иран избухнаха в четвъртък и са провокирани от икономическите проблеми в страната. Досега властите признаха за четири жертви.\r\n\tДвама от демонстранти са убити снощи по време на антиправителствени протести в град Изех в Югозападен Иран, съобщи местният депутат Хедаятолах Кадеми за агенция Илна, предаде Франс прес. \"Жителите на Изех протестираха, както и други в страната, срещу икономическите трудности. За съжаление, двама души бяха убити, а други двама - ранени\", каза той, като добави, че не знае дали изстрелите са дошли от силите на реда, или от демонстрантите.\r\n\tСнощи други двама души загинаха в Доруд, Западен Иран, при инцидент, непряко свързан с демонстрациите, предаде Франс прес. Протестиращи отвлекли пожарен камион и катастрофирали.\r\n\tДруги двама души бяха убити в събота вечер в същия град.\r\n\tИранският президент Хасан Рохани коментира, че обществото е недоволно от икономическите проблеми, но добави, че властите няма да се поколебаят да предприемат мерки срещу тези протестиращи, за които сметнат, че нарушават закона.\r\n\tНа сайта на държавните радио и телевизия се съобщава, че социалните медии в страната са временно ограничени като предпазна мярка. Тя беше наложена, след като през последните дни се появиха видеоклипове в социалните мрежи, които твърдяха, че показват протестиращи, атакуващи полицейски участъци. Други видеоклипове показаха демонстранти, които протестират мирно и приветстват полицаите. Иранските власти обаче отрекоха да са ограничавали социалните мрежи.\r\n\tАмериканският президент Доналд Тръмп за пореден път коментира протестите в Иран със съобщение в туитър. Държавният глава на САЩ смята, че е \"дошло време за промяна за Техеран\", а иранският народ е \"гладен за свобода\".\r\n\t\"Репресиите срещу великия ирански народ продължават от много години. Те са жадни за храна и за свобода. Едновременно с човешките права изтича и богатството на Иран. Време е за промяна!\", обяви Тръмп.\r\n\tОт руското външно министерство обявиха, че безредиците в Иран са \"вътрешни работи\", а намесата на външни фактори е \"недопустима и дестабилизира обстановката\", предаде ТАСС. В позицията се изразява и надежда, че ситуацията ще се развие без повече кръвопролития.", "date": "2018.01.01", "title": "12 убити при портести в Иран"}
