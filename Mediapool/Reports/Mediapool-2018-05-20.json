{"url": "http://www.mediapool.bg/sasht-i-kitai-se-sporazumyaha-da-ne-vdigat-vzaimno-vnosnite-mita-news279336.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ и Китай се споразумяха да изоставят плановете за търговска война и да не вдигат взаимно митата за внос на стоки, предаде АФП, като цитира държавната китайска медия. По-късно това бе потвърдено и от Белия дом.\r\n\tСъобщението идва след разговори на високо ниво в американската столица след месеци на напрежение.\r\n\tВицепремиерът Лиу Хе, който водеше преговорите във Вашингтон, заяви, че е постигнат консенсус и двете страни „няма да воюват в търговска война и ще спрат взаимното увеличение на митата\", предаде държавната агенция \"Синхуа\".\r\n\tЛиу нарече споразумението \"необходимост\" и добави, че размразяването на леда ще отнеме време.\r\n\tПо-рано в съвместно изявление Вашингтон обяви, че Пекин ще увеличи \"значително\" вноса на американски стоки и услуги, без да уточни подробности.\r\n\tМиналата година търговският дефицит на САЩ с Китай достигна 375.2 милиарда долара. Вашингтон се стреми той да бъде намален с поне 200 милиарда долара до 2020 г.\r\n\tНовото търговско споразумение е за значително увеличение на търговията в областта на селското стопанство, енергетиката, в областта на медицинските грижи, технологиите и финансите. Постигната е договореност и в областта на интелектуалната собственост.", "date": "2018.05.20", "title": "САЩ и Китай се споразумяха да не вдигат взаимно вносните мита"}
{"url": "http://www.mediapool.bg/skandalat-s-umartvenite-ot-babh-ptitsi-okonchatelno-mina-v-zonata-na-zdracha-news279289.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТри месеца след като Българската агенция за безопасност на храните (БАБХ) иззе и уби над 100 екзотични птици в нарушение на два закона и пренебрегвайки съдебно решение, стъкменото постфактум \"алиби\", че е сторила това заради две проби с потвърден птичи грип не просто издиша, а защитата му се превърна във водевил.\r\n\tНа първо място стана ясно, че БАБХ не е изпълнила задължението си да информира Европейската комисия, въпреки че агенцията в официални отговори до Mediapool твърди, че това е сторено. В последствие обаче БАБХ се отказа тихомълком от тази версия и ... вече смята, че не е било нужно да комуникира случая с ЕК. Това става ясно от отговор по Закона за достъп до обществена информация (ЗДОИ) от Министерството на земеделието до неправителствената организация \"Четири лапи\".\r\n\tОсвен това, колкото повече време минава, толкова повече институцията се оплита в данните си за точния брой на птиците, които е избила. Това е видно от поредица документи, които БАБХ е предоставила по реда на ЗДОИ. От тях така и не се разбира колко птици е иззела агенцията и колко е умъртвила. В различни документи, някои от които издавани в един и същи ден, бройката варира от 119 до 143. Няма отговор откъде идва разминаването, както и защо. А кой ще понесе отговорност за целия скандал, изглежда е въпрос без значение и за агенцията, и за министерството, което й е принципал.\r\n\t\r\n\tВ нощта срещу 21-ти февруари в Столичния зоопарк са докарани над 100 птици, които дни преди това са задържани на границата във Видин, защото превозвачът не представя на място документ за превоз на животни. ОДБХ-Видин преценява, че сред птиците има защитени видове и се обръща за съдействие към РИОСВ-Монтана, която потвърждава това и се обръща към Столичния зоопарк, който освен като зоологическа градина е регистриран и като спасителен център.\r\n\tПтиците са настанени в зоопарка в София за \"установяване на видовия състав\". За целта се води официална кореспонденция между зоопарка и РИОСВ - Монтана. Птиците пребивават там до понеделник, 26 февруари, снабдени с необходимата маркировка – пръстени - и отделени от останалите обитатели на зоопарка под карантина.\r\n\tПървоначално се смята, че птиците пристигат от Белгия. Междувременно се появява собственикът им и представя документи, според които те са закупени от Унгария.\r\n\tНа 23 февруари БАБХ-София издава заповед за умъртвяването им. В документа няма мотиви и изясняване на фактическата обстановка по случая. Директорът на зоопарка обжалва заповедта пред Административен съд - София.\r\n\tНа 26 февруари около обед Областната дирекция за безопасност на храните - град София иззема животните, за да ги евтаназира. И го прави два часа по-късно. \"Операцията\" е ръководена лично от началник отдел \"Защита на животните\" към ОДБХ-София д-р Емил Славев.\r\n\tПървоначално от БАБХ твърдят, че ще вземат проби от птиците поради съмнения за птичи грип, защото в \"Белгия има епидемия\". Когато става ясно, че птиците идват от Унгария, БАБХ заявява, че епидемия имало и там. Според статистиката на Международното бюро по епизоотиите нито в Унгария, нито в Белгия има птичи грип от лятото на миналата година.\n\n\r\n\tПроби така и не се вземат, а веднага след евтаназията БАБХ не отричат това. Нещо повече - часове след умъртвяването, на официален писмен въпрос защо проби не са взети, отговорът на агенцията гласи: \"защото птиците могат да бъдат скрит преносител\".\r\n\tМеждувременно скандалът се върти из медиите и БАБХ постфактум обявява, че проби са взети и птичи грип е открит при две от птиците.\r\n\tДействията на БАБХ обаче са в пряко противоречие със съдебно определение.\r\n\tСпоред определение по дело 2053 в Административен съд – София град (АССГ) умъртвяването на животните е спряно още на 23 февруари следобед, няколко часа след като Столичният зоопарк подава жалбата срещу ОДБХ-София. Справка в деловодството на съда сочи, че на 23 февруари, петък, в 16.45 ч. решението е изпратено до агенцията в София. Въпреки това обаче в понеделник, вместо да обжалва, каквито са правилата, ОДБХ-София конфискува птиците и ги убива.\r\n\tОт БАБХ твърдят, че не са получили факса.\r\n\tСпоред документите в съда БАБХ са известени, защото номерът на факса е подаден от именно от агенцията. Заради статуса на изпратения факс обаче - \"без отговор\" съдът изпраща и писмена призовка до Софийския зоопарк и БАБХ.\r\n\tИ двете са получени, но във вторник, на 27 февруари, когато птиците вече са убити.\r\n\tВъпреки това от агенцията казаха пред Mediapool, че ще обжалват определението на съда.\r\n\tСтъпки в тази посока обаче не са направени, а сроковете вече са изтекли. На въпрос на Mediapool защо това не се е случило, БАБХ отговори: \"Определението не е получено в деловодството на Областната дирекция по безопасността на храните - София град\".\r\n\tСправка в деловодството на Административен съд - София сочи, че твърдението не отговаря на истината.\r\n\tНарушенията обаче не спират дотук.\r\n\tДен след унищожаването на птиците и първоначално неотречената информация, че проби от тях не са вземани, БАБХ съобщи, че две птици са дали положителен тест за птичи грип.\r\n\tЗа да се установи еднозначно вярно ли е това или не, Mediapool попита дали и кога БАБХ е изпълнила задължението си да уведоми европейските власти за двете проби за птичи грип, установени при конфискуваните от столичния зоопарк птици.\r\n\tСъгласно ангажименти, поети от България и вписани в българското законодателство, в срок от 24 часа след установяване на птичи грип, българските власти трябва да информират държавите членки на Европейския съюз, Европейската комисия, както и Световната организация за здравеопазване на животните.\r\n\tОфициалният отговор на БАХБ гласи, че е изпълнила задължението си: \"Европейската комисия и държавите членки са уведомени на заседанието на Постоянния комитет по здравеопазване на растенията и животните и безопасността на храните и фуражите, провело се от 28 февруари до 1 март 2018 г. в Брюксел\".\r\n\tПроверка на Mediapool в публикуваните от Европейската комисия документи фигурира само регистрирания случай на птичи грип от област Добрич, но не и този от София. В последствие\r\n\tв официални кореспонденция с говорителя на ЕК по въпросите за здравето и храните Анка Падурару, както и след справки в допълнителни документи Mediapool установи, че в Брюксел известие за регистриран случай на птичи грип няма. БАБХ продължи да твърди в официален отговор, че ЕК е информирана.\r\n\t\r\n\tОчевидно обаче принципалът на БАБХ - Министерството на земеделието - разполага с друга информация, различна от тази, която агенцията предостави на медиите. Ето защо на изрично запитване от \"Четири лапи\" в официално писмо ведомството твърди: \r\n\tТова разминаване между документацията и официалните отговори очевидно не смущава МЗХ, защото обявената от министър Румен Порожанов проверка по случая завърши без да установи нарушения.\r\n\t\r\n\tНесъответствията и противоречията обаче не свършват дотук. Те продължават в съвсем нова посока. Оказа се, че бройката на умъртвените птици е категорично неясна.\r\n\tСпоред предоставената ни по Закона за достъп до обществената информация хронология на събитията, на 20.02.2018 г. РИОСВ-Монтана приема . Ден по-късно те са настанени в столичния зоопарк, а според Протокол 2018-130/21.02.2018 те вече са  – т.е. с 13 по-малко.\r\n\tНа 22 февруари изпълнителния директор на ОДБХ-София-град издава Разпореждане №1/22.02.2018 г. за умъртвяване на птиците. А те вече са  на брой – с 11 повече от регистрираните в Монатна. И същевременно с 24 повече от деня, в който пристигат в София.\r\n\tВ издадения от БАБХ протокол за умъртвяване на птиците, извършено въпреки спирането на заповедта от съда, вписаната бройка отново е 143. Според документация, подготвена същия ден от БАБХ, за унищожаване са предадени 119 птици.\r\n\tКак се стига до различния брой на птиците в различни дни, както и вариращия брой на труповете в един и същи ден – остава загадка. Защо БАБХ твърди, че ЕК е уведомена, а ресорното министерство на такъв въпрос отговаря, че това не се е наложило – също.\r\n\tСтранно е, че българските власти боравят толкова безотговорно с данни и факти, още повече когато според твърденията им става дума за опасен птичи грип.\r\n\tЕдинственото ясно от историята с птиците е, че те са убити в нарушение на два закона и едно съдебно разпореждане. Всичко останало, включително това, което би трябвало да е безспорно- поне броя на животните, е стъкмистика. Последствия за БАБХ няма. Изглежда няма и да има.", "date": "2018.05.20", "title": "Скандалът с умъртвените от БАБХ птици окончателно мина в зоната на здрача"}
{"url": "http://www.mediapool.bg/osem-zadarzhani-sled-masov-boi-mezhdu-fenove-na-tsska-i-lokomotiv-plovdiv-news279327.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсем души са задържани след масов бой по време на шоу по кик бокс и бокс в зала \"Колодрума\" в Пловдив в събота вечер.\r\n\tСбиването е било между фенове на футболните отбори \"Локомотив\" Пловдив и ЦСКА.То започнало след бой на арената между представители на фенските секции на двата тима.\r\n\tФеновете се замеряли със столове, бутилки и чаши в залата, последва сбиване на паркинга. Събитието е охранявано от частна фирма, но заради безредиците се намесили и специализирани полицейски сили. Седем от служителите на реда са леко ранени от хвърлени бомбички. Няма пострадали зрители.\r\n\tОсем души са били задържани в Пето РУ на МВР, а демонстрацията по бойни спортове била прекратена, макар че по програма оставали още шест мача.", "date": "2018.05.20", "title": "Осем задържани след масов бой между фенове на ЦСКА и \"Локомотив\" Пловдив"}
{"url": "http://www.mediapool.bg/kmetat-na-solun-beshe-prebit-ot-kraini-natsionalisti-news279330.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКметът на Солун Янис Бутарис беше пребит на публично събитие от крайни националисти, съобщи гръцкият вестник \"Катимерини\".\r\n\t75-годишният Бутарис е ритан в главата и удрян с бутилки. Той е с рана на главата и единия крак и е приет в болница.\r\n\tНападението станало по време на участие на кмета в церемония в памет на геноцида на етническите гърци в Османската империя през Първата световна война и в последвалата я Гръцко-турска война. По време на събитието десетина души приближили Бутарис и му казали да напусне събитието. След това започнали да го замерят с бутилки.\r\n\t\"Беше кошмар. Няколко души ме нападнаха. Удряха ме навсякъде\", каза Бутарис.\r\n\tСътрудници на кмета му помогнали да избяга от нападателите и го отвели в болница, където той е прекарал нощта.\r\n\tКметът е известен с позициите си срещу национализма.\r\n\tОт полицията твърдят, че са на път да идентифицират един от нападателите.\r\n\tПолитиците в страната осъдиха нападението. Министър-председателят Алексис Ципрас нарече нападателите \"крайнодесни насилници, които трябва да понесат последствията от действията си\". Управляващата Сириза описа случилото се като \"фашистки опит за сплашване\" на кмета. Основната опозиционна партия - \"Нова демокрация\", също осъди нападението и призова извършителите му да бъдат арестувани незабавно.", "date": "2018.05.20", "title": "Кметът на Солун беше пребит от крайни националисти"}
{"url": "http://www.mediapool.bg/stotitsi-tragnaha-na-planinski-pohod-v-pamet-na-boyan-petrov-news279325.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтотици хора се включиха в поход от Княжево до Копитото на Витоша в памет на алпиниста Боян Петров.\r\n\tТой изчезна на 3 май в Хималаите при изкачване на осемхилядника Шиша Пангма. Петров не бе открит при последвалата мащабна спасителна операция.\r\n\tСлед като края на издирването беше обявен официално, приятели и близки на Петров организираха похода по маршрута от Княжево до Копитото в негова памет. Алпинистът е използвал тази пътека, за да тренира. По пътя има и оставен дневник, в който той също е пишел.\r\n\t\"Боян беше герой на нашето съвремие и хората са тук да го подкрепят. Дано някой продължи неговия път\", каза сестрата на Боян Петров – Александра, пред бТВ. Тя повтори неговите думи: \"Продължавайте да изкачвате своите върхове и винаги напред\".\r\n\tСпоред нея Боян трябва да бъде запомнен със своята устременост и борбеност. Той завинаги ще си остане нашият герой, ще остане пример за всички, допълни сестрата на алпиниста.\r\n\t\"Боян успя да събуди доста заспали хора и всички искат да се заредят от неговата енергия\", каза жената до алпиниста Радослава Ненова. Тя смята да остави по пътя още няколко тефтера, в които хората да запишат нещо, което винаги са искали да кажат на Боян, но не са могли.\r\n\t\"Тези дни получавах много хубави писма и мисля, че това ми помогна много и ми даде много сила\", отбеляза тя пред бТВ.\r\n\tДъщерята на Петров – Теа, не успя да се включи в похода, но заяви пред бТВ, че все още таи надежда за чудо, тъй като алпинистът така и не бе открит.\r\n\tБоян Петров е българският височинен алпинист с най-много - 10, изкачени върхове над 8000 метра. Освен алпинист Петров е и учен - зоолог, еколог и спелеолог, работи в Националния природонаучен музей при БАН в София.", "date": "2018.05.20", "title": "Стотици тръгнаха на планински поход в памет на Боян Петров"}
{"url": "http://www.mediapool.bg/rozoproizvoditelite-prekratyavat-protestite-news279332.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРозопроизводителите прекратяват протестите си. Две дестилерии в Казанлъшко са се съгласили да изкупят допълнителни количества розов цвят, за да не се стигне до унищожаването му.\r\n\tТова съобщи за БНР Зара Клисурова, председател на браншовия съюз на розопроизводителите. Розопроизводители протестират от няколко дни заради ниските изкупни цени на реколтата им – 1.60 лева на кг. Заради недоволството в неделя имаше среща по въпроса при министъра на земеделието Румен Порожанов.На нея двете дестилерии се съгласили да купят допълнителни количества розов цвят.\r\n\tСпоред протестиращите цените на розите тази година са три пъти по-ниски отколкото миналата година и това води до загуби за земеделците и изкореняване на розови насаждения. Има подозрения ,че дестилериите са договорили ниските цени помежду си, каза по-рано Зара Клисурова.\r\n\tНиската цена на розовия цвят тази година се обяснява с увеличеното производство и богата реколта. За последните 2 години насажденията с рози били нараснали с 22%. В същото време дестилериите имали розово масло, което не са успели да продадат през миналата година. Това довело до понижаване на изкупните цени.\r\n\tСпоред министъра на земеделието някои от производителите на розово масло обаче са некоректни, тъй като работят с вносна суровина от Иран, Турция и Тунис. Смесват тези продукти с българското розово масло и по този начин компрометират качеството и марката му на световните пазари, смята Порожанов.\r\n\tНа днешната среща за пореден път тоя заяви, че ще бъде приет закон за розата, който да регулира този бизнес. Регистрираните розопроизводители ще получат и помощи „де минимис“.", "date": "2018.05.20", "title": "Розопроизводителите прекратяват протестите"}
{"url": "http://www.mediapool.bg/es-mozhe-da-kompensira-kompanii-zasegnati-ot-amerikanskite-sanktsii-za-iran-news279331.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейските компании, които биха били засегнати от американски санкции заради бизнеса им с Иран, може да бъдат компенсирани от ЕС. Това заяви френският финансов министър Брюно Льо Мер, цитиран от „Ройтерс“.\r\n\tЛьо Мер се позова на европейски разпоредби от 1996 година, които според думите му могат да позволят на ЕС да се намеси по този начин в защита на европейските компании срещу евентуални санкции на САЩ. Франция иска ЕС да втвърди позицията си по този въпрос, допълни той.\r\n\tПрез 1996 година, когато САЩ се опитаха да накажат чуждестранни компании, търгуващи с Куба, ЕС принуди Вашингтон да отстъпи, заплашвайки с ответни санкции.\r\n\tЕвропейските компании, които правят бизнес с Иран, са застрашени от санкции от САЩ, след като американският президент Доналд Тръмп изтегли страната от споразумението за иранската ядрена програма от 2015 година.\r\n\t\"Ще позволим ли на САЩ да бъдат икономическия полицай на света? Отговорът е \"не\"\", каза Льо Мер пред френски медии.\r\n\tТой посочи също така, че е важно Италия да се придържа към ангажиментите, поети пред ЕС по бюджетни въпроси, предвид плановете на новото коалиционно правителство в Рим да увеличи разходите.", "date": "2018.05.20", "title": "ЕС може да компенсира компании, засегнати от американските санкции за Иран"}
{"url": "http://www.mediapool.bg/lyatoto-idva-toplofikatsiya-sofiya-pak-spira-toplata-voda-news279333.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХиляди клиенти на \"Топлофикация – София\" отново ще останат без топла вода през лятото заради планирани ремонти. По традиция дружеството спира топлата вода, за да обследва или ремонтира участъци от мрежата, както и съоръжения в централите си.\r\n\tТова продължава от няколко дни до няколко седмици.\r\n\tТази година изцяло ще бъде спрян ТЕЦ \"София\". Това ще стане от 20 до 29 август. В рамките на този период ще бъде извършен преглед на съоръженията, както и при необходимост ремонт на отделни модули. Без топла вода по това време ще останат клиентите в ценътра.\r\n\tСтава въпрос за абонатите, които живеят в в карето между ул. \"История Славянобългарска\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фритьоф Нансен\", бул. \"Патриарх Евтимий\", бул. \"Прага\", бул. \"Пенчо Славейков\", бул. \"Ген. Тотлебен\", ул. \"Йоаким Кърчовски\", ул. \"Дамян Груев\", пл. \"Руски паметник\", \"Зона Б - 5\", \"Зона Б -17\", \"Зона Б-18\", \"Зона Б-19\", ул. \"Опълченска\", бул. \"Княгиня Мария Луиза\", района на Сточна гара, ж.к \"Банишора\", ж.к \"Света Троица\" и ж.к \"Фондови жилища\".\r\n\tТоплата вода в центъра ще се спира и заради подмяна на топлопроводи при ремонта на ул. \"Граф Игнатиев\".\r\n\t\"Топлопроводите в София са изградени основно през 70-80 години на миналия век, така че е необходимо да бъде извършван регулярен мониторинг на съоръженията и рехабилитация на онези участъци от мрежата, при които се наблюдава повишена аварийност\", обясняват от дружеството. Така щели да се намалят транспортните разходи при преноса на топлинна енергия.\r\n\tЗа да се извършва мониторинг и рехабилитация на съоръженията, водата ще се спира поетапно. Въпреки че през миналата година услугата за кв. \"Младост\" беше спирана на два пъти след сериозните аварии през зимата, това лято живеещите в района отново ще бъде засегнати. Топлата вода ще бъде спряна за десетина дни в местността \"Къро\" и всички части на \"Младост\". Графикът за \"Младост\" 1А, 2, 3 и 4 трябва да бъде обявен допълнително.\r\n\tВ \"Младост 1\" топла вода няма да има от 15 до 26 август. Тогава само студена вода ще имат и абонатите в \"Дървеница\", \"Студентски град\" и \"Витоша\".\r\n\tЗа по 4 дни без топла вода ще останат и абонатите в кварталите \"Люлин\", \"Обеля\", \"Захарна фабрика\" и части от \"Надежда\". Спиране на топлата вода ще има още в \"Красно село\", \"Стрелбище\", \"Гоце Делчев\" и други.", "date": "2018.05.20", "title": "Лятото идва – \"Топлофикация-София\" пак спира топлата вода"}
{"url": "http://www.mediapool.bg/elena-yoncheva-osadi-borisov-i-gerb-za-5000-leva-news279324.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов и неговата партия ГЕРБ да платят 5000 лева на депутата от БСП и журналист Елена Йончева. Това е решил съдия Иво Вътев от Софийския районен съд (СРС) по делото за непозволено увреждане, което Йончева заведе срещу Борисов и управляваната от него партия, съобщава .\r\n\tСпоред информацията в системата на съда решението е взето на 17 май. То може да се обжалва. Адвокатът на Борисов Марин Марковски съобщи, цитиран от dariknews.bg, че това ще бъде направено. Той определи съдебното решение като \"грешка\" и дори допусна, че политически пристрастия на съдията може да са повлияли на решението.\r\n\tЙончева заведе дело срещу Борисов заради негово изказване по време на предизборната кампания, в което той заяви, че държавата е плащала милиони левове за репортажите на журналистката зад граница по времето, когато премиер е бил Сергей Станишев. Йончева и Станишев имаха връзка.\r\n\tНастоящият депутат от БСП отрече това твърдение и призова Борисов, ако стане известно в съда, че е излъгал, да напусне политиката.\r\n\tИскът на Йончева е по чл. 45 и 49 от ЗЗД и е за 20 000 лева. Той е заведен и срещу ГЕРБ, защото това е партията, възложила на Бойко Борисов да оповестява нейните позиции.\r\n\tСъдът е решил, че Борисов трябва да плати обезщетение за \"претърпени неимуществени вреди от накърнен духовен интегритет, чест, достойнство и добро име, причинени от противоправно поведение\". Не е уважил иска на Йончева за 20 000 лева и присъжда по-малка сума – 5000 лева. Те трябва да се платят солидарно от Борисов и ГЕРб, които трябва да покрият и 825 лева разноски по делото.\r\n\tПремиерът и управляващата от него партия също имат право на разноски. Те бяха представлявани от адвокатите Марин Марковски и Божидар Терзийски, но по делото не са били представени доказателства за сключен договор, както и за извършено плащане на хонорар, заради което не им е присъдено нищо.\r\n\tВ решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации.\r\n\t\"Изречените от първия ответник думи в своята цялост не представляват оценъчни съждения, а твърдения за осъществили се факти – че държавата е заплащала на ищцата милиони за взето от последната интервю, както и съждение, че поведението на ищцата е в конфликт на интереси, изводимо от съжителството на ищцата с действащ преди 2009 г. министър – председател на Република България. Твърденията са конкретни – заплащане на парична сума, надхвърляща един милион за интервю, взето от ищцата, в качеството ѝ на журналист\", се казва в решението на СРС.\r\n\tСъдът приема още, че виновното поведение на Бойко Борисов е при изпълнение на работата му, а тя е възложена от партията ГЕРБ, която той управлява.\r\n\tБорисов и ГЕРБ са получили съдебни удостоверения, за да могат да искат от Министерството на финансите и Държавна агенция \"Разузнаване\" документи, с които да докажат платените пари на Йончева, но такива доказателства така и не били получени. Само от БНТ изпратили договорите с Йончева, но и от тях не се доказва, че държавата е плащала подобни суми на журналистката за взето интервю.", "date": "2018.05.20", "title": "Елена Йончева осъди Борисов и ГЕРБ за 5000 лева"}
{"url": "http://www.mediapool.bg/obvineniyat-za-bludstvo-s-uchenichki-v-sofiya-ostava-v-aresta-news279334.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският градски съд остави в ареста 33-годишния Валентин Асенов, който беше задържан по обвинение, че е .\r\n\tЗаседанието беше закрито за медиите. На влизане в съдебната зала, Асенов скри лицето си. Каза само, че не е извършил това, в което е обвинен.\r\n\tВ петък от прокуратурата заявиха, че той е признал за блудствените действия.\r\n\tВалентин Асенов има криминална регистрация за кражба. Той е имал законен достъп до училището, тъй като е доставял закуски.", "date": "2018.05.20", "title": "Обвиненият за блудство с ученички в София остава в ареста"}
{"url": "http://www.mediapool.bg/sega-veche-vsichki-tarsyat-boyan-news279328.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС тези спасителни акции, стотици и стотици хора, ще намират българина всеки ден, години напред.\r\n\tЗапознах се с Боян Петров в книжарница. Разглеждах някакво издание на National Geographic. По едно време усетих, че има някой зад мен, обърнах се и го видях.\r\n\tВисок. Облегнат на парапета, с кръстосани ръце, хитро усмихнат. Изобщо не ме отрази. Продължи да си стои, а очите му шареха по заглавията от най-високия рафт. След малко пак се обърнах и му казах: „Знам кой си!“ Той се усмихна. Широко. Обясних му, че работя в списание и че скоро ще го потърся за интервю. Казах му и че много се възхищавам на постиженията му в алпинизма.\r\n\tИзлъгах го!\r\n\tВ онзи момент за мен Боян Петров все още беше повече пещерняк и зоолог, отколкото перспективен височинен алпинист. Знаех, че изследва пещерната фауна, както и тази на катерачните райони, но този му научен интерес не ми се струваше надежден за успехи на голяма височина. Сам Боян беше казал, че фауната свършва на около 6200 метра надморска височина. Какво тогава би търсил един такъв изследовател на осемхилядници?\r\n\tТогава все още не знаех в какво се готви да се превърне Боян – в авторитетен учен с изследвания на терен по целия вертикал – от дъното на пещерите до последната снежинка на хималайските върхове. При това с принос в трите области – зоологията, спелеологията и алпинизма. Въпреки това го наблюдавах. Истината е, че през март 2010 г., когато се запознах с него, Боян вече имаше един изкачен гигант – Гашербрум I.\r\n\tСтигна до върха на първия си осемхилядник заедно с Дойчин Боянов, Николай Петков и Николай Вълков. За тази експедиция, те четиримата, бяха образували, както го нарекох тогава: „най-добрия български височинен отбор“. Преди това Боян беше опитал да изкачи Броуд Пик, като беше стигнал височина над 7 000 метра, както и К2, където, заедно с Дойчин Боянов, беше достигнал до около 400 метра под върха! Тогава никой не знаеше, че точно с тези експедиции Боян е създавал едно от неписаните правила за изкачването на някои от своите върхове – да ги достига от втори опит. Този факт сега даде основание на мнозина съвсем резонно да твърдят, че Боян едва ли е поел непремерен риск по пътя към Шиша Пангма.\r\n\tТака и не потърсих Боян за интервю. Но постепенно започнах да му се възхищавам наистина! За едно действително кратко време, той показа, че съдържа огромен потенциал за високата планина. Боян стана пълноправна част от новото поколение български алпинисти, които постигаха своите успехи по абсолютно различен път – без треньори, комисии, многолюдни национални експедиции и водачите им. Боян, заедно с Дойчин Боянов – и двамата са княжевци – брандираха преустройството на родния алпинизъм със слогана \"Княжевски подход към планините\". Обясняваха го така: за върховете трябва да се подготвяш с върхове. Бяха елиминирали тренировките под покрив и тичаха до Копитото почти всеки ден.\r\n\tТака, хем методично, хем някак неусетно за нас, Боян започва да изкачва осемхилядници и да прави рекорди. Стана първият българин, изкачил Гашербрум 1, Канчендзьонга, К2 и Манаслу. През 2014-а, когато достигна Канчендзьонга, Броуд Пик и К2, Боян беше тридесет и петият човек в света, изкачил три осемхилядника за по-малко от 100 дни и първият в света, изкачил два гиганта – Броуд Пик и К2 – за 8 дни! Радарите на чуждите сайтове за алпинизъм го бяха уловили отдавна и следяха постиженията му. Но ние си дадохме сметка колко далеч се беше разпрострял авторитетът на Боян, чак след като дойдоха новините от Шиша Пангма. Боян не просто застана в съсловието на българския алпинизъм. Започна да му пробива пъртина. Нито веднъж не компрометира средите, нито с участието си в експедиции, нито с думи или действия в ниското. Нещо повече – превърна се в значима обществена фигура.\r\n\tАлпинизмът никога не е бил масово занимание. Освен това той няма публика. Поради тази причина от алпинизъм разбират само алпинистите. И дори не всички от тях. Затова и няма да хейтя хейтърите. Колкото и някои медии да се опитваха да ги усилят – опитите за спекулации с поведението на Боян Петров бяха слаби. Причина за това беше самият той.\r\n\tБоян беше развил много важния инстинкт за самосъхранение сред обществото посредством огромна база данни за своите изкачвания, на която той даде публичност по всички възможни начини. Само за няколко години направи стотици презентации и даде хиляди интервюта, като по този начин успя да превърне всяко свое изкачване от нещо за себе си в нещо за другите.\r\n\tСнима сам всяка своя експедиция, а записите му после се превръщаха в безценни филмови свидетелства. Издаде книга. Макар и написана като наръчник за високата планина – със сведения, споделен опит и съвети, \"Първите седем\" може да се чете като приложна книга, като помощ за самопомощ във всяка област на живота. Боян има личен сайт, а страницата му в Уикипедия е толкова подробна и прецизна, че сега всички журналисти, които изобщо не са го следили през годините, имаха възможност да черпят абсолютно точна информация за постиженията му и да я поднасят адекватно на широката аудитория. Всичко това е част и от новата идентичност на алпинизма, за която говоря. И е в негова услуга. А това се постига с отговорност и работа, които заслужават уважение.\r\n\tПоследно Боян бил видян на 3 май. Движил се е нагоре към, лагер 3 на Шиша Пангма, най-ниския сред осемхилядниците, наричан Джуджето…\r\n\tСлед информацията за изчезването му, огромната фигура на Боян Петров се показа пред нас с нови, непознати очертания. Всички видяха поне двама от хората от екипа му – Деян Петков и Кирил Петков – координаторите на рядка по мащаби, продължителност и мотивация спасителна акция в историята на хималаизма.\r\n\tСъбитията направиха така, че да видим и най-съкровените кътчета от биографията на един алпинист. Бяхме свикнали с Ради, момичето с дълга коса, което прегръщаше Боян на летището след всеки изкачен осемхилядник. Сега всички се запознахме с нея наистина. За пръв път виждам човек, който в толкова труден момент е съсредоточен върху Надеждата. Не упован. И не подпрян на нея. Съсредоточен.\r\n\tВ последните дни, и аз, като всички, \"облитам\" всевъзможни архиви. Изваждам мейли, съобщения и снимки и ги архивирам отново. Мисля за Боян. Често съм в социалните мрежи, защото те се превърнаха в храм, в който молитвените барабани се въртяха денонощно, а хората изписваха стотици постове, пълни с вяра. Спасителната акция ден след ден, вместо агонията, удължаваше надеждата. Сред българите настъпи толкова небивал чудесен порив, че сега мнозина очакват Боян да се върне. Аз съм от тях.\r\n\tЗа да подкрепя всички, които мислят за Боян, ще споделя едни думи на Йордан Радичков. Пазя ги толкова отдавна, че дори не помня дали съм ги чула, или съм ги прочела. Но те обикалят софийските ми адреси, изписани прилежно в един окъсан тефтер. Подслонявали са ме неведнъж. Служат ми и в този момент, защото са написани сякаш точно за сегашната суматоха. Ето ги:. Йордан Радичков.\r\n\t…\r\n\t*", "date": "2018.05.20", "title": "Сега вече всички търсят Боян"}
{"url": "http://www.mediapool.bg/institutsiite-otrekoha-vodata-v-sofiya-da-e-zamarsena-news279329.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазпространявана във Фейсбук информация, че чешмяната вода в София е отровна, накара институциите и концесионера на мрежата \"Софийска вода\" да опровергават \"предупреждението\". В него се каза, че водата в язовир \"Искър“ е замърсена и не трябва да се ползва течността от чешмите. Съобщението беше публикувано и в профила на депутата от БСП Таско Ерменков, който призова властите или да вземат мерки, или да опровергаят информацията.\r\n\tТя беше отречена още в събота от \"Софийска вода\", които пуснаха на сайта си и данни от последните измервания за замърсители. Те са правени същия ден и не показват някакви проблеми. В неделя във Фейсбук кметът Йорданка Фандъкова също заяви, че показателите за качество на питейната вода, доставяна на потребителите на територията на Столична община, са в норма. По-късно същото увериха и от столичната здравна инспекция, която отговаря за чистотата на водата.\r\n\tОТ ГЕРБ пък обявиха, че ще сезират прокуратурата и ДАНС за статуса на Таско Ерменков, в който се разпространява фалшивата новина.\r\n\tОт \"Софийска вода\" обясниха, че контролни проби за качеството на водата се взимат всеки ден в най-различни точки на водопреносната мрежа, а годишно се правят над 140 000 анализа на 8000 проби. Качеството на водата се следи от Лабораторно изследователския комплекс на компанията по целия ѝ път от язовирите \"Искър\" и \"Бели Искър\", през пречистването и доставянето до домовете на потребителите.\r\n\t\"Не отговаря на истината разпространяваното анонимно съобщение в социалните мрежи, в което се твърди, че водата на София е с нарушено качество\", заяви и кметът Фандъкова. Тя добави, че е възложила да бъдат взети допълнителни проби от различни точки от водопреносната мрежа и да се изследват по всички показатели за допълнително спокойствие на гражданите.\r\n\tСтолична община сигнализира компетентните институции за установяване на източника на анонимното невярно твърдение.\r\n\tОт ГЕРБ обявиха, че ще сезират ДАНС и прокуратурата заради статуса на Таско Ерменков. \"Г-н Ерменков е народен представител и той знае всички механизми и способи, според които може да се сдобие с нужната му информация, дори да предизвика изслушване в зала, за да се сдобие с необходимата му информация, преди да пусне такъв статус във \"Фейсбук\". Защо го е направил той, не мога да кажа\", заяви депутатът от ГЕРБ Станислав Иванов.\r\n\t\"Къде са БСП, къде е г-жа Нинова, защо и дали те ще се намесят? Ако те не се намесят, защо няма да се намесят? Ако предишният път са се смели на г-н Ерменков, този път отново ли ще се смеят? Тук става въпрос за 2 млн. жители на столицата, които се чудят какво да правят\", заяви още Иванов.\r\n\tМеждувременно Ерменков написа във Фейсбук, че реагирал с пост в социалната мрежа, тъй като получавал много съобщения и обаждания, че има проблем с водата. През профила си той благодари на ДАНС за бързата реакция по случая и добави, че шефът на агенцията Димитър Георгиев в личен разговор го информирал, че тази фалшива информация се разпространява от седмица.", "date": "2018.05.20", "title": "Институциите отрекоха водата в София да е замърсена"}
{"url": "http://www.mediapool.bg/yaponski-rezhisyor-vze-zlatnata-palma-v-kan-news279335.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЯпонски режисьор спечели \"Златната палма\" на 71-вия кинофестивал в Кан. Хирокадзу Каре-Еда беше отличен за филма \"Семеен въпрос\" (оригинално заглавие \"Магазинни крадци\", Manbiki kazoku).\r\n\tПредседател на журито, което оценяваше номинираните ленти, беше холивудската актриса Кейт Бланшет.\r\n\tФилмът на японския режисьор разказва за фамилия, в която бащата е \"учител\" по джебчийство. Корееда е майстор на киното близко до документалността, а в този филм умението му да го прави \"във формите на самия живот\" е на високо равнище.\r\n\tПолският режисьор Павел Павликовски получи приза за най-добра режисура за мелодрамата \"Студена война\" (Zimna wojna). Павликовски е награден в Кан за първи път, но е носител на \"Оскар\" за най-добър чуждестранен филм през 2005 г. за черно-бялата драма „Ида” (Ida).\r\n\tЛиванката Надин Лабаки получи Наградата на журито за социалната драма \"Капернаум\". Тя разказва за съдбата на децата, жертви на насилие в раздирания от социални проблеми съвременен Бейрут.\r\n\tНаградата за най-добър сценарий беше присъдена на два филма – на италианката Аличе Рорвахер за филма \"Щастливия Лазар\" (Lazzaro felice) и на филма \"Три лица\" (Se rokh) на иранския режисьор Джафар Панахи, който е и сценарист на филма.\r\n\tАмериканецът Спайк Ли, който не е участвал в Кан от 27 години, бе удостоен с Голямата награда (Grand Prix) за BlacKkKlansman.\r\n\tПолитическият филм, в който режисьорът от Бруклин заклеймява едновременно расизма, крайната десница и президента Доналд Тръмп, започва с историята на чернокожия полицай Рон Столуърт, внедрил се в Ку Клукс Клан през 1978 г., и завършва със събитията в Шарлотсвил, Вирджиния през август 2017 г.\r\n\tФилмът на белгийския режисьор Лукас Донт \"Момиче\" (Girl) бе награден със \"Златна камера\".\r\n\tИталианският актьор Марчело Фонте бе отличен с наградата за най-добра мъжка роля за криминалната драма \"Кучкарят\" (Dogman) на режисьора Матео Гароне.\r\n\tКазахстанската актриса Самал Еслямова беше удостоена с приза за най-добра женска роля за главната роля в руския филм \"Айка\" на режисьора Сергей Дворцевой, който също е роден в Казахстан. Творбата е социална драма, разказваща историята на млада нелегална имигрантка от Киргизстан – Айка, която е принудена да се откаже от новороденото си дете и се опитва да оцелее в жестоката реалност на съвременна Москва.", "date": "2018.05.20", "title": "Японски режисьор взе \"Златната палма\" в Кан"}
{"url": "http://www.mediapool.bg/otpor-v-atina-i-skopie-sreshtu-ilindenska-makedoniya-news279326.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредложението Бившата югославска република Македония да бъде прекръстена на \"Илинденска Македония\", срещна политически отпор в Гърция. В Македония въпросът също вече е спорен. Той ще бъде подложен на референдум, а и изисква конституционни промени, които основната опозиция отказва да подкрепи.\r\n\tТе са нужни, тъй като Гърция настоява новото име да се използва и в самата държава, а не само в международен аспект.\r\n\tДвамата премиери Алексис Ципрас и Зоран Заев се споразумяха да предложат \"Илинденска Македония\" като ново име на западната ни съседка в опит да се реши дългогодишният спор за названието ѝ. До този вариант се стигна при среща в София по-рано през седмицата. Тогава обаче официално предложението за новото име не беше съобщено. Досега единствено то е обявено от Скопие. Местното правителство заяви, че ще подложи на референдум, определеното като компромисно и приемливо предложение.\r\n\tВМРО-ДПМНЕ, основната опозиционна партия в Македония, обаче отхвърли предложеното от Заев име.\r\n\t\"ВМРО-ДПМНЕ няма да подкрепи промяна в конституцията с цел смята на конституционното ни име\", заяви в неделя лидерът на партията Християн Мицковски след среща със Заев. В същото време коалиционното правителство на Заев няма достатъчно мнозинство в парламента, за да гласува конституционни промени, за които настоява и Атина.\r\n\tВ Гърция опозицията също се обяви против предложението \"Илинденска Македония\". Според местните медии се очаква и вътрешна опозиция във формацията на Ципрас – Сириза. В изявление на правителството се намеква, че ще се търси друго решение.\r\n\tВ събота премиерът Ципрас се срещна с президента Прокопис Павлопулос, за да го информира за най-новите развития около продължаващите разговори по спора за името, съобщава в. \"Катимерини\". Ципрас обаче досега не е казал официално, че обсъжданото име е \"Илинденска Македония\".\r\n\t\"Искаме трайно решение\", обяви Ципрас, като подчерта, че правителството настоява всяко едно име да бъде използвано \"ерга омнес\", т.е. за всеобща употреба, както и Скопие да ревизира македонската конституция, променяйки положения, смятани за иредентистки. Според гръцкия премиер преговорите са на решаващ етап. Според \"Катимерини\" ще се търси споразумение преди следващия европейски съвет в края на юни.\r\n\tПо-късно от кабинета на Ципрас обявиха, че новото име на бившата югорепублика трябва да е съставно наименование, което включва или географско, или хронологическо определение. Според македонски медии така индиректно се отхвърля предложението \"Илинденска Македония\".\r\n\tПрезидентът на Гърция е настоял за възможно най-широк консенсус между политическите партии по въпроса. Лидерите на основните опозиционни партии обаче се обявиха срещу предложението \"Илинденска Македония\".\r\n\tПричината е, че според политическите лидери този вариант все още изразява амбиции за анексиране на гръцки територии от страна на Македония. Причината е, че Илинден се свързва не само с въстанието срещу Османската империя през 1903 г., но и с антинацистки бунт на Балканите през 1944 г., който цели обединение на географския район Македония, включващ и територии на Гърция. За много гърци историческата конотация на името е проблем.\r\n\tСпоред консервативната гръцка партия „Нова демокрация“ всяка връзка с Илинден в името на съседната държава не слага край на иредентизма на Скопие, а напротив – заздравява го и го потвърждава.\r\n\tСпоред правителството на Македония името \"Република Илинденска Македония\" съдържа \"хронологическо определение\", което го свързва с конкретни исторически дати. Македонският кабинет очаква предложението да бъде посрещнато с широка подкрепа в Атина.\r\n\t\"Това име прави ясно разграничение от района Македония в Гърция, разграничение от всяка гледна точка. Илинденското въстание е съвместна борба на нашата мултиетническа нация за социални права и свободи. И не предявява никакви териториални претенции към която и да било съседка, включително Гърция\", се заявява в правителствено изявление.\r\n\tСпоред него Македония и нейните граждани нямат териториални амбиции, \"те уважават принципа на непромяна на границите и наследството на гръцкия народ и на Гърция\".\r\n\t\"Правителството на Република Македония ще продължи да преговаря с правителството на Гърция до намирането на крайно решение на 25-годишния спор. Никога не сме били по-близо до решение, а приятелството между нашите две страни и два народа никога не е било по-близко\", се посочва още в изявлението.\r\n\tСпоред гръцките медии планът за новото име на Македония явно се поддържа и от САЩ. В събота американският вицепрезидент Майк Пенс е разговарял с гръцкия премиер Ципрас и го е окуражил да работи за намиране на решение на този споен въпрос, съобщиха от Белия дом.\r\n\tСпоред съобщението промяната на името ще доведе до стабилност в региона.\r\n\tАко се постигне договорка за новото име на Македония, държавата може да разчита на датата за започване на преговори за присъединяване към ЕС. Очаква се страната да стане част и от военния съюз НАТО.", "date": "2018.05.20", "title": "Отпор в Атина и Скопие срещу \"Илинденска Македония\""}
