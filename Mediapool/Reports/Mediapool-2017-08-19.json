{"url": "http://www.mediapool.bg/parti-protest-sreshtu-valeri-simeonov-organiziraha-v-slanchev-bryag-news268182.html", "text": "Парти протест срещу проверките на заведенията от вицепремиера Валери Симеонов, оргнаизираха в събота собственици и работещи в дискотеките в Черноморския курорт.\r\n\tВ демонстрацията се включиха около 200 души, съобщи бТВ.\r\n\tНедоволството беше предизвикано от серия акции срещу шумните заведения и дискотеки в Слънчев бряг.\r\n\tХората носеха плакати с текстове \"С нас ще си тръгнат и туристите”, \"Аз съм мутра” и \"Казва се Sunny, а не Silent beach”.\r\n\tПротестиращите отново насочиха недоволството си към вицепремиера Валери Симеонов, като за пореден път поискаха оставката му с шумни скандирания. Всички бяха облечени в работни униформи. По думите им демонстрацията била \"митинг-хепънинг срещу властта\".\r\n\tРайонът се охраняваше от почти сто полицаи, допълва информацията \"Дарик\". Проверявани са водачите на всички преминаващи в близост автомобили. Патрули са разположени и при входно-изходните точки на комплекса.\r\n\tПреди дни над 600 души блокираха централен булевард и входа на комплекса \"Слънчев бряг\". Те протестираха срещу организираните от Симеонов среднощни акции, при една от които беше иззета озвучителна техника на заведение.\r\n\tПротестиращите тогава поискаха помощ от премиера Бойко Борисов, като скандираха \"Оставка\" и \"Бойко, спри Валери\".\r\n\tМинистър-председателят защити действията на вицепремиера, като посочи, че проверките са в рамките на правомощията и на записаното в закона.\r\n\tОт Съюза на собствениците в \"Слънчев бряг\" също излязоха с позиция след акциите на Симеонов. Те призоваха държавата да реши окончателно въпроса с управлението и администрирането на \"Слънчев бряг\", както и да се организира съвместна среща с премиера, вицепремиера, министъра на туризма и кмета на Несебър.", "date": "2017.08.19", "title": "Парти протест срещу Валери Симеонов организираха в Слънчев бряг"}
{"url": "http://www.mediapool.bg/zatvaryat-za-remont-platnoto-na-tsarigradsko-shose-kam-izhoda-na-sofiya-news268173.html", "text": "От нощта срещу неделя ще бъде пуснато движението на бул. “Цариградско шосе” в платното към Софийския университет, а другото – в посока изхода на София, ще бъде затворено за ремонт.\r\n\tИ в платното в посока изхода на София ще бъде положена специална мрежа под асфалта. Така настилката трябва да стане по-устойчива.\r\n\tОчаква се ремонтът да приключи в края на другата седмица.\r\n\tСтоличния кмет Йорданка Фандъкова е поискала от Пътната агенция временно да спре ремонтът на “Симеоновско шосе”,  докато тече този на бул. “Цариградско шосе”за да не се затруднява допълнително движението в града.", "date": "2017.08.19", "title": "Затварят за ремонт платното на Цариградско шосе към изхода на София"}
{"url": "http://www.mediapool.bg/bulgaria-e-uvelichila-dva-pati-sredstvata-za-humanitarna-pomosht-koito-otpuska-news268167.html", "text": "България e увеличила хуманитарните си помощи през последните години, като общата сума надхвърля 2.5 млн. лева. Това показват данни от анализ на Евростат за хуманитарните помощи, които страните от Европейския съюз са отпуснали през 2016 г., съобщава Дневник, цитирайки БТА.\r\n\tСтатистиката беше разпространен в навечерието на Световен хуманитарен ден, който е днес и се чества от 2008 г. насам.\r\n\tПо данни от анализа през последните пет години България заделя около 0.09% от брутния национален доход за различни хуманитарни дейности.\r\n\tСредният показател за Европейския съюз е 0.51 на сто, показва анализът. През 2010 г. сумата, която България отделя за хуманитарни помощи е била 0.04%. Парите са били използвани за хуманитарни помощи за Афганистан, Сирия, Ирак, Сърбия, Босна и Херцеговина, Македония, Украйна, Грузия, Непал, Еквадор, Хаити и др.\r\n\tСтраните от ЕС са най-големият донор в световен мащаб на средства за хуманитарни дейности. Само през 2016 г. общността е изразходвала над 75 млрд. евро за различни хуманитарни помощи. Страните извън Европейския съюз, които обаче са членове на Комитета за подпомагане на развитието, са отпуснали средно 0.21 на сто от своя брутен национален доход за помощи за развитие.\r\n\tНай-много официални помощи за хуманитарни дейности през миналата година е отпуснал Люксембург - 1%. След малката на площ страна се подреждат Швеция с 0.94 на сто, Дания - с 0.75%, и Германия и Великобритания с по 0.7%.\r\n\tДруг голям донор извън общността е Норвегия, като страната е отпуснала хуманитарни помощи от 1.1 на сто от брутния си национален доход, а при Турция този показател е 0.8%.\r\n\tПовече от 130 млн. души в момента се нуждаят от хуманитарна помощ, а близо 60 милиона са напуснали домовете си. По актуални данни на експерти само за първоначалното посрещане на нуждите на хората в беда в световен мащаб са необходими около 40 млрд. долара, а ЕС е отпуснал само за миналата година два пъти по-голяма сума.", "date": "2017.08.19", "title": "България е увеличила два пъти средствата за хуманитарна помощ, които отпуска"}
{"url": "http://www.mediapool.bg/bivsha-manekenka-na-28-godini-poema-komunikatsiite-na-beliya-dom-news268169.html", "text": "След фиаското с Антъни Скарамучи, ветровитият пост директор на комуникациите на Белия дом отива в ръцете на 28-годишната Хоуп Хикс, съобщава \"Гардиън\".\r\n\tХикс е тийн-модел, идва от PR-средите и е политически \"новак\". До момента е била директор на стратегическите комуникации. Хикс е четвъртият човек, който Тръмп слага на този пост. Нейният предшественик Антъни Скарамучи изкара само 11 дни в Белия дом, след като беше изваден запис на негова скандална тирада пред репортер.\r\n\tНазначението на Хикс идва в безпрецедентно сложен момент за комуникациите в Белия дом, отбелязва \"Гардиън\". В последните дни Тръмп си навлече критики от всички страни заради неуместното поведение по отношение на сблъсъците в Шарлотсвил. Конгресмени от двете партии го призоваха по-остро да осъди неонацистите и белите националисти, а някои от тях открито поставиха под съмнение компетенциите и моралните устои на президента.", "date": "2017.08.19", "title": "Бивша манекенка на 28 години поема комуникациите на Белия дом"}
{"url": "http://www.mediapool.bg/vyarno-ili-ne-boiko-borisov-ikonomikata-ni-raste-nai-barzo-v-evropa-news268163.html", "text": "Министър-председателят изнесе в четвъртък поредица от статистически данни с цел да покаже стабилното финансово и икономическо състояние на страната.\r\n\tМакар описаната от Борисов картина да има връзка с обявените от НСИ, Евростат, Министерството на финансите и Агенцията по заетостта данни за икономиката, коректното сравнение показва, че от вниманието на премиера убягват съществени детайли и че част от информацията му и следователно - изводите му, са неточни.\r\n\t\n\n\r\n\t\r\n\tПремиерът например заблуждава в основното – че икономиката на страната расте най-бързо в Европейския съюз. БВП на България дейтвително отбелязва приличен растеж, но в последно време той е на опашката сред сравними по развитие икономики от региона на Централна и Източна Европа и е много далеч от първите позиции.\r\n\tДействително, след началото на световната криза през 2008 г., годините 2015, 2016, и 2017-та (до момента) за България са период на най-висок икономически растеж.\r\n\tСлед направената през миналата година ревизия на данните от Националния статистически институт, ръстът на БВП през 2015 г. достигна 3.6%, през 2016 г. - 3.4%, а за второто тримесечие на 2017 г. спрямо същия период на 2016 г. той е 3.6%. Резултатът за 2017 г. до момента е по-добър от първоначалните прогнози за забавяне на растежа тази година в сравнение с миналата.\r\n\tЗа 2016 г. действително можеше да се твърди,че България е сред лидерите по растеж в Европейския съюз – на пета позиция (с 3.4% годишен ръст) след Ирландия (5.2%), Малта (5%), Румъния (4.8%) и Люксембург (4.2%).\r\n\t\r\n\tПрез 2017 г. обаче картината е доста по-различна. Ден преди изказването на премиера Евростат обяви  за второто тримесечие, според които България е на опашката по ръст на икономиката в региона.\r\n\tВъпреки че седем държави от ЕС все още не са представили експресните си данни, от информацията към 16 август се вижда, че други 7 страни се представят по-добре от България по растеж, като основната част от тях са от Прибалтика и от Централна и Източна Европа.\r\n\tНай-сериозен е растежът на Румъния – 5.7% на годишна база, но по-добре от България (3.6%) се представят също Латвия (4.8%), Чехия (4.5%), Полша (4.4%), Литва (3.9%), Швеция (3.9%), Холандия (3.8%), а Унгария регистрира идентичен на българския растеж – 3.6% през второто тримесечие. Средно в Евросъюза БВП за периода се увеличава с 2.3%, а в еврозоната – с 2.2%.\r\n\tВ този смисъл изказването на премиера Бойко Борисов, че БВП на България расте най-бързо в Европа е толкова преувеличено, че на практика е невярно.\r\n\t\r\n\tПо отношение на безработицата Борисов е по-близо до истината. Макар тя да не е точно 6%, показателят е близко до тази стойност и наистина е на исторически ниски нива.\r\n\tПо , цитирани на 17 август от социалния министър Бисер Петков, равнището на регистрираната у нас безработица е 6.7 на сто, а регистрираните безработни са около 220 000, което се равнява на нивото на показателя преди настъпването на икономическата криза през юни 2008 година.\r\n\tВсъщност сегашното равнище на показателя е най-ниското за целия период, за който Агенцията по заетостта води статистика, каза още Петков.\r\n\tДва дни преди това и . Според методологията на института показателят в България е спаднал до 6.3% през второто тримесечие на 2017 г. Това е намаление с 1.7 процентни пункта в сравнение със същия период на 2016 г. През второто тримесечие на 2017 г. безработните са били 213 900 души, като това е спад с 51 700 души за година.\r\n\t\r\n\tБорисов е прав също, че бюджетът е на излишък и няма дефицит, но трябва да се има предвид, че това са само оперативни данни. По  на Министерството на финансите към края на юли излишъкът в хазната е близо 2 млрд. лв. Според  обаче годината ще приключи с дефицит в размер на 1.33 млрд. лв. или 1.4% от БВП, което е в рамките на допустимите в ЕС 3%.\r\n\tВъпреки редовните през последните години хвалби за прекрасната събираемост на данъците в бюджета и борбата с контрабандата, реалистичното в последното изказване на Борисов е, че той все пак признава за известни проблеми по някои пера, които в миналото изобщо не забелязваше.\r\n\tА въпросните проблеми ясно личат в  за изпълнението на бюджета към 30 юни, откъдето се вижда, че митниците са събрали по-ниски приходи от акцизи за първото полугодие на 2017 г. в сравнение със същия период на миналата година. Намалението е със 110 млн. лв., като най-съществен проблем има с акциза върху цигарите, който е спаднал с около 150 млн. лв. въпреки увеличението на ставката.\r\n\tС изказването си от четвъртък Борисов намеква, че изоставането е преодоляно, като по думите му \"само от морето\" имаме над 100 млн. лв. повече приходи от данъци.\r\n\tТочната  (НАП) обаче е, че с над 100 млн. лв. са се увеличи не събраните данъци, а оборотите на търговските обекти по Черноморието през юли 2017 г. в сравнение със същия месец на 2016 г. Самите данъчни постъпления върху този увеличен оборот са значително по-ниски от въпросните 100 млн. лв.\r\n\t\r\n\tДругите изказвания на Борисов също са близо до истината, макар и не напълно точни.\r\n\tПод \"най-нисък външен дълг\" премиерът най-вероятно има предвид най-нисък публичен дълг в ЕС. Евростат отново не потвърждава класацията на премиера, но все пак според последните данни, обявени на 20 юли,  към края на първото тримесечие на 2017 г. - 28.6%, като по този начин се нарежда след Естония (9.2%) и Люксембург (23%).\r\n\tИнфлацията също не е точно нулева, но след продължителния период на дефлация тя започна да се възстановява и действително остава на ниски нива.\r\n\tНа 14 юли , че от началото на годината инфлацията у нас е 1%, а годишната инфлация за юли 2017 г. спрямо юли 2016 г. е 1.3%. Средногодишната инфлация за периода август 2016 - юли 2017 г. спрямо август 2015 - юли 2016 г. пък е 0.9 процента.\r\n\tПод понятието \"15 млрд. лв. в оборот потребление\" Борисов вероятно има предвид парите в обращение, които по  към края на първото полугодие възлизат на 14.2 млрд. лв. и бележат сериозен ръст спрямо юни 2016 г. - с 1.5 млрд. лв. или над 12%. През предходния едногодишен период обаче нарастването беше приблизително същото, а подобни ръстове се регистрират от няколко години насам. Те не означават директно и единствено ръст на потреблението, но действително се предполага, че са свързани с предпочитанието към ползване на пари кеш заради ниските лихви по депозитите и с ръста на БВП.", "date": "2017.08.19", "title": "Вярно или не? Бойко Борисов: Икономиката ни расте най-бързо в Европа"}
{"url": "http://www.mediapool.bg/malkata-rakiya-na-ofitsialnite-sabitiya-za-evropredsedatelstvoto-shte-e-25-grama-news268168.html", "text": "25 грама ще е малката ракия за българското председателство на Съвета на Европейския съюз, съобщава БГНЕС, като цитира параметрите на обявена обществена поръчка за кетъринг на делегациите.\r\n\tС новия стандарт за количеството високоалкохолен аперитив, България се приближава до страните от Западна Европа и се отказва от стандарта “Балкантурист”, според който малката ракия е 50 г, отбелязва в коментар агенцията.\r\n\t1.4 млн. лв. с ДДС ще струва на бюджета осигуряването на кетъринг за председателството на ЕС от България. В тази сума влизат по две кафе паузи на ден за участниците във форумите в НДК, обеди на блок маси и работни обеди, коктейл по откриването, който ще се проведе в Народния театър “Иван Вазов” и официални вечери за ръководителите на делегациите, които ще се провеждат в зала “Джон Атанасов” в София Тех Парк. \r\n\tОт техническата спецификация се разбира, че по обособена позиция №1 “Кафе-паузи, обеди на блок-маси и работни обеди в НДК” се планира изхранването на общо 23 790 души. Това включва по две кафе-паузи и един обяд на блок-маса на ден – за между 40 и 1000 души, както и работни обеди – за между 14 и 70 души. Доставчикът трябва да осигури кафе еспресо, както и шварц кафе, безкофеиново кафе, чай, бутилирана минерална вода, домашно приготвени сладки, мъфини и соленки, сметана, захар – кафява и бяла, два вида 100% натурални сокове.\r\n\t\r\n\t\r\n\tЗа обедите на блок-маси, трябва да има пет вида салати, поне два вида супа, едната от които да е без месо, пет вида ястия (пилешко, риба, свинско, телешко), едно от които да е без месо, поне два вида паста, една от които да е без месо, поне три вида гарнитури. Хлябът също трябва да е три вида прясно изпечен – бял, черен и пълнозърнест. \r\n\tЗа работните обеди е предвидено и вино – като 1/3 трябва да е бяло и 2/3 червено, в бутилки от 185 г, както и минерална вода в стъклени бутилки. 902 917 лв. без ДДС е допустимата максимална цена по тази обособена позиция.\r\n\tВъв всяка официална вечеря се очаква да взимат участие между 130 и 350 души, а прогнозният брой на участниците в официалните вечери за целия шестмесечен период на председателството се очаква да бъде 2630 души. Менюто трябва да включва салата, топло или студено предястие, като трябва да е предвидено и безмесно, основното ястие да е от телешко или агнешко, като трябва да е предвидено и безмесно. Специални изисквания има към десерта – той не трябва да има алкохол, както и да не се топи и “да се яде лесно”. За всеки от гостите на официалните вечери, които ще са за сметка на българското председателство на ЕС е предвидено и по една малка ракия, която обаче няма да е от 50 г, а от 25.\r\n\tОт документацията се разбира, че според практиката на председателствата на Европейския съюз, български производители на минерална вода, безалкохолни напитки, вина, бира и хранителни продукти, могат да предоставят своя продукция под формата на спонсорство. В такъв случай, фирмата, която осигурява кетъринга, следва да постави табелка, на която да е налична информация на български и на английски език за вида на продукта и на съответния производител.", "date": "2017.08.19", "title": "Малката ракия на официалните събития за Европредседателството ще е 25 грама"}
{"url": "http://www.mediapool.bg/germanskite-sluzhbi-izpratili-nad-600-hilyadi-tihi-sms-a-do-prestapnitsi-news268172.html", "text": "Германските служби за сигурност са изпратили от началото на 2016 г. над 613 000 така наречени “тихи“ СМС-и до заподозрени, за да определят тяхното местонахождение. Федералното ведомство за охрана на Конституцията е изпратило 346 251 есемеса, Федералното ведомство за наказателните дела – 87 018, Федералната полиция – 180 003, съобщава \"Билд“.\r\n\t“Тихите“ СМС-и могат да се използват по решение на съда при разследването на тежките престъпления и за предотвратяване на терористични атентати. Получателите не забелязват изпратените им съобщения: те не се показват на екрана на телефона и не се придружават от звуков сигнал.\r\n\tМобилният оператор обаче получава данните за връзката, които след това се обработват от властите. С тяхна помощ правохранителните органи могат сравнително точно за определят къде се намира собственикът на телефона и да проследят неговото движение.", "date": "2017.08.19", "title": "Германските служби изпратили над 600 хиляди \"тихи\" СМС-а до престъпници"}
{"url": "http://www.mediapool.bg/shofyor-na-tir-zagina-v-katastrofa-na-magistrala-trakiya-news268176.html", "text": "Шофьор на български тир загина на място. Инцидентът e станал на АМ „Тракия”, между Стара Загора и Чирпан в посока София, съобщи Дарик.\r\n\tВ катастрофиралия камион се е ударила кола, но шофьорът и спътничката му не са пострадали.\r\n\tТежкото возило се преобърнало на 189км и е препречило пътя. Екипи са вдигнали тира от пътя, който временно е затворен.\r\n\tСигналът за тежкия пътен инцидент е подаден малко преди 3 часа тази нощ.", "date": "2017.08.19", "title": "Шофьор на ТИР загина в катастрофа на магистрала \"Тракия\""}
{"url": "http://www.mediapool.bg/berlin-se-razgnevi-na-priziv-na-erdogan-kak-da-glasuvat-izselnitsite-v-germaniya-news268177.html", "text": "Германски политици реагираха остро срещу изказването на турския президент Реджеп Ердоган по повод изборите за Бундестаг на 24 септември.\r\n\tПреди ден турският президент призова всички турци на територията на Германия да не гласуват за Християндемократическия съюз (ХДС), Германската социалдемократическа партия (ГСДП) или за \"Зелените”, като ги определи като \"врагове на Турция”.\r\n\t\"Няма да търпим никакви намеси”, заяви германският канцлер Ангела Меркел, която се кандидатира за четвърти мандат на предстоящите избори. \"Всички германски граждани, включително и от турско потекло, имат право свободно да изберат една или друга германска партия на изборите”, допълва още Меркел.\r\n\tМартин Шулц написа в социалните мрежи \"Отсега нататък ще оказваме много по-голяма помощ на борещите се за една нова свободна и демократична Турция”.\r\n\tВъншният министър на Германия Зигмар Габриел определи изказването на Ердоган като \"невиждано посегателство срещу суверенитета на Германия”. Той призова германските избиратели да не се поддават на внушенията на Ердоган.", "date": "2017.08.19", "title": "Берлин се разгневи на призив на Ердоган как да гласуват изселниците в Германия"}
{"url": "http://www.mediapool.bg/pozharnikar-zagina-v-byala-news268174.html", "text": "Пожарникар на 57-годишна възраст е загинал при изпълнение на служебните си задължения в Бяла, Русенско, предаде БТА.\r\n\tВ петък вечерта той и колегите му са се отзовали на сигнал за пожар в къща в града. При гасенето огнеборецът е паднал от третия етаж.\r\n\tОсвен него е обгазен и негов по-млад колега, който обаче е без опасност за живота.\r\n\tВ Бяла е обявен двудневен траур.", "date": "2017.08.19", "title": "Пожарникар загина в Бяла"}
{"url": "http://www.mediapool.bg/yaychen-prah-s-fipronil-e-stignal-i-v-bulgaria-news268171.html", "text": "В България е получена нотификация за една партида яйчен прах с наличие на фипронил, съобщиха от пресцентъра на Министерството на земеделието, храните и горите.\r\n\tПратката е близо 500 килограма. Българската агенция по безопасност на храните е предприела действия по установяване на наличните количества от продукта и евентуалното му изтегляне при наличие в търговската мрежа. Пратката е с произход Германия.\r\n\tПри констатиране на налични количества в търговската мрежа те ще бъдат изтеглени от пазара, а потребителите ще бъдат информирани своевременно.", "date": "2017.08.19", "title": "Яйчен прах с фипронил е стигнал и в България"}
{"url": "http://www.mediapool.bg/ima-glad-za-nadzirateli-v-zatvorite-zaradi-niskite-zaplati-news268178.html", "text": "Има нужда от увеличение на заплатите на служителите в Главна дирекция \"Изпълнение на наказанията\", както и на бюджета за извънреден труд, нужни са и повече пари за капиталови разходи, заяви заместник-министърът на правосъдието проф. Николай Проданов, цитиран от \"Дарик\". \r\n\tТой допълни, че има нужда от още надзиратели, които да започнат работа в Главна дирекция \"Изпълнение на наказанията\", но няма желаещи за позицията заради ниските заплати и тежката работа.\r\n\tПо данни на Министерството на правосъдието към момента 7280 лица излежават присъди в затвори у нас, като 1264 от тях са в затворнически общежития. В системата на затворите работят 1907 служители, като бюджетът за системата през 2016 г. е бил 31,5 млн. лв., които обаче стигат само за поддръжка на базата, коментира Проданов.", "date": "2017.08.19", "title": "Има глад за надзиратели в затворите заради ниските заплати"}
{"url": "http://www.mediapool.bg/uragan-v-avstriya-prichini-smartta-na-dvama-dushi-news268179.html", "text": "Двама души загинаха и около 50 бяха ранени, след като разразила се буря срути огромен тент на традиционни фестивал на музиката и бирата в австрийската община Санкт-Йохан-ам-Валде, съобщиха световните агенции в събота.\r\n\tСпоред полицията на провинция Горна Австрия трагедията се разиграла тази нощ. Ураганният вятър напълно разрушил фестивалното помещение и разхвърлял предметите и вещите в него.\r\n\tВ момента на произшествието във фестивалния тент е имало 700 души. Жертвите са загинали от удари в подпора на шатрата и в мебели. Около 50 са получили различни травми, като 10 от тях са в критично състояние. Всички пострадали са откарани в местни болници. Спасителите допускат, че общият брой на потърпевшите може да се увеличи, защото едва днес преди обед много от хората започнали да търсят помощ.\r\n\tЗагиналите са 28-местен мъж и 19-годишна студентка от Румъния. Спасителите и медиците организираха гореща телефонна линия за роднините и близките на пострадалите.", "date": "2017.08.19", "title": "Ураган в Австрия причини смъртта на двама души"}
{"url": "http://www.mediapool.bg/napadatelyat-ot-finlandiya-e-marokanets-vlastite-razsledvat-teroristichen-akt-news268170.html", "text": "Нападателят от Финландия, който в петък намушка няколко души и уби други двама в град Турку, е 18-годишен мароканец. Това съобщи в събота Ройтерс, цитирайки финландската полиция.\r\n\tСпоред инормация от местните власти в страната се разследва терористичен акт.\r\n\tПо последни данни броят на ранените е осем.\r\n\tНападателят беше ранен в крака и арестуван още в петък вечерта. Веднага след това е полседвала операция на полицията. При нея са били задържани още няколко души, съобщиха още от полицията.\r\n\tВ събота стана ясно, че органите на реда са арестували още четирима марокански граждани, заради предполагаеми връзки с нападателя.\n\n\r\n\tЦелта на нападателя, който е пристигнал във Финландия миналата година, са били основно жени, обясниха от полицията на брифинг. Заподозреният е бил \"част от процеса за получаване на убежище\".\r\n\tМинути след нападението полицията арестува главния заподозрян, въоръжен с нож. При ареста на площад в центъра на града той бе прострелян в крака и е в болница. \"Сега в ареста са шестима души - главният заподозрян и още четирима\", каза пред АФП комисар от финландското следствие, което се води в сътрудничество с международни партньори и с финландската имиграционна служба.\r\n\tВ столицата Хелзинки и в големите градове мерките за сигурност са затегнати, на централната гара в столицата и на летището се забелязват въоръжени полицаи, предаде Би Би Си.\r\n\tОще се изяснява и причината за нападението с нож в германския град Вупертал, при което загина 31-годишен човек, а друг, 25-годишен беше ранен. Предполагаемите трима нападатели се издирват.", "date": "2017.08.19", "title": "Нападателят от Финландия е мароканец, властите разследват терористичен акт"}
{"url": "http://www.mediapool.bg/pone-deset-zaginali-i-nad-150-raneni-pri-vlakova-katastrofa-v-indiya-news268181.html", "text": "Поне десет души загинаха, а 150 са ранени, след като влак дерайлира в Индия, предаде Ройтерс.\r\n\tКъм момента не е ясно какво е накарало влака да излезе от релсите.\r\n\tВ Индия стотици хиляди използват железопътния транспорт всеки ден.\r\n\tЖертвите може да се увеличат, съобщават от властите.", "date": "2017.08.19", "title": "Поне десет загинали и над 150 ранени при влакова катастрофа в Индия"}
{"url": "http://www.mediapool.bg/sedem-dushi-sa-raneni-sled-napadenie-s-nozh-v-rusiya-news268175.html", "text": "Седем души са ранени, след като въоръжен с нож мъж нападна пешеходци в центъра на руския град Сургут, съобщават световните агенции.\r\n\tПолицията е ликвидирала нападателя. А малко по-късно през деня Ислямска държава пое отговорност за нападенията.\r\n\tСигналът за инцидента е подаден около 11:20 часа местно време.\r\n\tЧетирима от ранените са в тежко състояние и са били оперирани в болница. Трима са по-леко пострадали.\r\n\tСлед като е оказал съпротива нападателят е бил застрелян, посочва ТАСС.\r\n\tПо първоначални данни той е имал психически проблеми. Самоличността му не беше разкрита от властите.\r\n\tПо-късно през деня терористичната групировка \"Ислямска държава\" пое отговорност за нападението, съобщи Ройтерс, позовавайки се на агенция Амак\", която е свързана с екстремистката организация.\r\n\tПо-рано руските правоприлагащи органи уточниха, че разследват инцидента като опит за убийство.\r\n\t\"В момента се проверява информацията, че нападателят срещу минувачите в Сургут може да е страдал от психическо разстройство\", съобщиха властите на Хамти-Мансийския автономен окръг. На мястото на нападението е имало няколко маскирани нападатели, твърдят местни медии, но засега това не е официално потвърдено от властите.", "date": "2017.08.19", "title": "Седем души са ранени след нападение с нож в Русия"}
{"url": "http://www.mediapool.bg/katalunskata-politsiya-izdirva-22-godishen-marokanets-smyatan-za-shofyor-na-vana-ubiets-news268166.html", "text": "Полицията в Испания все още издирва 22-годишен мароканец, заподозрян за нападенията в испанската автономна област Каталуния. Той все още е на свобода и може би е шофьорът на микробуса, прегазил десетки хора в центъра на Барселона в четвъртък, съобщават испански медии, цитирани от ДПА.\r\n\tКаталунският канал ТВ3 показа снимка на заподозрения Юнес Абуякуб, а според френския в. \"Паризиен\" френската полиция е била известена, че той може да е прекосил испанско-френската граница с бяло \"Рено Канго\", взето под наем.\r\n\tНачалникът на каталунската полиция Жосеп Луис Траперо заяви пред ТВ3 късно снощи, че властите са започнали да се съмняват във версията, че атаката в Барселона е извършена от 17-годишния Муса Укабир, който бе застрелян от полицията, заедно с още четирима предполагаеми терористи в град Камбрилс.\r\n\tПолицията смята, че атаките са дело на терористична клетка, съставена от 12 души. Петима от тях бяха убити в Камбрилс, четирима бяха арестувани, двама са загинали при инцидентна експлозия в сряда, докато са правели бомби, а Абуякуб е единственият все още на свобода, съобщи ТВ3.\r\n\tИспанският министър на вътрешните работи Хуан Игнасио Соидо каза днес, че терористичната групировка е напълно унищожена, но каталунските власти не смятат така.\r\n\tПървоначално подобна информация се появи и в испанския в. “Ел Паис”. Според информацията на медията смятания за шофьор на вана Юнес Абуякуб също е мъртъв.\r\n\tТвърдението обаче бе опровергано малко по-късно. По думите на министъра на вътрешните работи на Каталуния Жоаким Форн с ликвидирането и арестуването на нейни членове е бил нанесен тежък удар по клетката, но \"към настоящия момент не бих казал, че тя е напълно ликвидирана\", цитира думите му ТАСС.\r\n\tТринайсет души загинаха и 120 бяха ранени, когато ван прегази множество на централния булевард в Барселона \"Ла Рамбла\" в четвъртък. Часове по-късно полицията застреля петима души, които убиха един човек и раниха шестима по същия начин в град Камбрилс.\r\n\tВ събота терористичната организация пое отговорност и за нападението в Камбрилс.\r\n\tПетдесет и четири от пострадалите при терористичните атаки в Барселона и Камбрилс са все още в болница, съобщи в Туитър каталунската агенция за гражданска защита, цитирана от ДПА.\r\n\tОт ранените в атаката в Барселона 12 души са в критично състояние, 24 имат сериозни рани, 11 са с по-леки травми, а трима са съвсем леко ранени. От тези в Камбрилс един е в сериозно състояние, двама са с по-леки рани и един е със съвсем лека травма.\r\n\tМеждувременно каталунските власти откриха изчезналото 7-годишно момченце Джулиан Кадман живо и здраво в болница, предадоха световните агенции.\r\n\tМомчето беше сред издирваните лица, след като по време на атаката се отделило от майка си. Към момента състоянието му не се съобщава. Майката на Джулиан е в сериозно, но стабилно състояние.\r\n\tДетето е с австралийски и британски паспорт. Бащата, който живее в Лондон, вече се намира в Барселона, но не е ясно дали се е събрал със сина си.", "date": "2017.08.19", "title": "Каталунската полиция издирва 22-годишен мароканец, смятан за шофьор на вана-убиец"}
{"url": "http://www.mediapool.bg/slabo-zemetresenie-e-useteno-krai-strazhitsa-news268180.html", "text": "Земетресение с магнитуд 3,1 по скалата на Рихтер е усетено в събота близо до Стражица.\r\n\tТрусът е усетен около 16:20 и е бил на дълбочина 2 км, уточняват от Европейския сеизмологичен център.\r\n\tЕпицентърът му е между селата Бракница, Мирово и Ново градище.\r\n\tНяма данни за материални щети.", "date": "2017.08.19", "title": "Слабо земетресение е усетено край Стражица"}
