{"url": "http://www.mediapool.bg/treti-den-prodalzhava-gaseneto-na-pozhara-v-kresnenskoto-defile-news268469.html", "text": "Трети ден продължава гасенето на пожара, който обхвана района около три села в Кресненското дефиле. Заради локален пожар и задимяване, главният път Е-79 беше временно затворен в събота.\r\n\tПо пътя има известно задимяване, но то е ограничено и трасето на главния път е проходимо. С повишено внимание трябва да се шофира особено при преминаването през тунела край Кресна, който остава неосветен. Навсякъде са разпределени полицейски служители, включително до Кулата.\r\n\tВ нощта срещу събота пожарът се разрастна и обхвана около 400 декара.\r\n\t”Стремежът ни бе да не допуснем опасност за живота и здравето на хората и разпространяване на огъня към парк Пирин, към момента и двете задачи са изпълнени”, заяви директорът на ”Пожарна безопасност” главен комисар Николай Николов.\r\n\tСериозен проблем създава районът непосредствено над Кресненското дефиле и всички усилия са насочени натам. Добре се развива ситуацията в посоката към с. Влахи - в голямата си част пожарът там е ограничен, но остава едно голямо огнище. 560 души работят на терен - пожарникари, военни, горски служители, 40 местни доброволци, като очакваме още толкова от София и Пловдив”, обясни Николов.\n\n\r\n\tВ околните села продължава да няма ток. Ограничението е заради безопасността на хората в района под 20-киловолтовия далекопровод.\r\n\tМинистърът на вътрешните работи Валентин Радев съобщи, че в страната са бушували около 220 пожара през денонощието.\r\n\tДругият голям пожар - в Сакар планина е локализиран.\r\n\tЗа 24 часа от възникването му огънят унищожи 2500 декара площи със храсти и сухи треви.\r\n\tДо събота вечерта всички противопожарни екипи, военните, горските служители и доброволците остават на терен. Общо 100 човека от сутринта гасят на ръка пламъците.\r\n\tПо обяд започнаха непрекъснати обходи по периметъра на огнището, за да се избегне повторно запалване.\r\n\tНяма нанесени сериозни щети. Вън от всякаква опасност са близките села.", "date": "2017.08.26", "title": "Трети ден продължава гасенето на пожара в Кресненското дефиле"}
{"url": "http://www.mediapool.bg/oshte-edin-savetnik-veche-ne-e-chast-ot-ekipa-na-tramp-news268470.html", "text": "Заместник-съветникът на американския президент Доналд Тръмп по въпросите на националната сигурност Себастиан Горка напуска Белия дом, след като обяви, че подава оставка, съобщават световните агенции.\r\n\tГорка потвърди новината пред АП, но отказа да обсъжда причините. Американското издание \"Федералист\" публикува откъси от молбата му за напускане.\r\n\tТой пише, че \"личностите, които в най-голяма степен са въплъщавали политиката, чрез която Америка отново ще стане велика (лозунг от кампанията на Тръмп – б.р.), са срещали вътрешна съпротива, систематично са били отстранявани или през последните месеци позициите им са били подкопавани\".\r\n\t\"Като резултат най-добрият и най-ефикасен начин, по който бих могъл да Ви помогна, господин президент, е извън Белия дом\", пише Горка, цитиран от \"Ройтерс\".\r\n\tПожелал анонимност източник на АП от американското президентство обаче заяви, че Горка не е подал оставка, а просто \"вече не работи в Белия дом\" т.е. може би е бил уволнен.\n\n\r\n\tСамо преди седмица от Белия дом си тръгна и главният стратег на Тръмп Стив Банън.", "date": "2017.08.26", "title": "Още един съветник вече не е част от екипа на Тръмп"}
{"url": "http://www.mediapool.bg/mazh-napadna-s-nozh-britanski-politsai-blizo-do-bakingamskiya-dvorets-news268466.html", "text": "Мъж нападна с нож двама британски полицаи близо до Бъкингамския дворец, съобщиха световните агенции.\r\n\t \r\n\tМъжът е задържан за причиняване на тежка телесна повреда и нападение над полицаи. Служителите на реда са леко пострадали.\r\n\t. \r\n\tСпоред съобщените данни около 20,35 ч местно време полицията опитала да задържи мъж с нож на улица \"Мел\", която се намира близо до Бъкингамския дворец. \n\n\r\n\t \r\n\t\"При задържането двама полицаи били ранени\", посочва полицията.\r\n\t \r\n\tСлучаят стана на парадната улица \"Мол\", свързваща Бъкингамския дворец с площад \"Трафалгар\". Мястото е притегателен център за туристи, посещаващи британската столица, където през лятото по всяко време има много хора. .\r\n\t \r\n\tНяма пострадали граждани. На пострадалите полицаи е оказана медицинска помощ на място, не се е наложила хоспитализация.\r\n\t \r\n\tКонтратерористичният отдел на лондонската полиция (Скотланд ярд) пое разследването.", "date": "2017.08.26", "title": "Мъж нападна с нож  британски полицаи близо до Бъкингамския дворец"}
{"url": "http://www.mediapool.bg/ot-frenskite-medii-polsha-yadosva-makron-i-obratnoto-news268472.html", "text": "Водеща тема за френските медии е приключилата в петък визита на френския президент Еманюел Макрон в три европейски страни от Централна и Източна Европа - Австрия, Румъния и България, по време на която той имаше възможност да се срещне и с лидерите на Чехия и Словакия.\r\n\tОсновни теми на разговори между Макрон и домакините бяха планираните промени в директивата за командированите работници, по които има противоречия между страните членки на ЕС, амбициите на Румъния и България да станат част от Шенген, присъединяването към еврозоната, сътрудничеството в областта на енергетиката, на отбраната, на миграцията.\r\n\tМакрон си тръгва от Централна и Източна Европа с надеждата за споразумение между страните членки по въпроса за командированите работници, пише в. \"Фигаро\". По време на визитите във Виена и в София Макрон отбеляза сближаване на позициите с лидерите на тези страни по пораждащия полемика в ЕС въпрос.\r\n\tМакар Букурещ да не му даде карт бланш за промените в европейската нормативна уредба по въпроса, румънският президент все пак призна пред Макрон, че е необходимо подобряването на настоящата система, отбелязва изданието.\r\n\tЗа да убеди страните, показващи най-големи резерви по въпроса - Румъния и България, Макрон не се поколеба да направи стъпка към разширяването на Шенгенската зона. Той обеща, че ще подкрепи влизането на румънците и на българите в един обновен Шенген и че двете страни ще бъдат напълно асоциирани към процеса на размисъл за бъдещето на ЕС.\n\n\r\n\tНо обиколката на Макрон в трите европейски страни бе белязана и от ожесточена размяна на реплики между Макрон и Варшава.\r\n\tПолският премиер Беата Шидло заяви в четвъртък, че ще откаже да приеме реформата на директивата за командированите работници и че ще направи това в интерес на полските работници. Въпреки този категоричен отказ Макрон каза, че ще продължи да обсъжда въпроса с всички европейци, в това число и с поляците, коментира изданието.\r\n\tГласуването на промените в директивата ще стане с квалифицирано мнозинство, което означава, че 55 процента от страните в ЕС, тоест 16 от 28, трябва да ги одобрят, и че промяната трябва да бъде подкрепена от страните, представляващи 65 процента от населението на ЕС.\r\n\tТака че вербалната ескалация на напрежението между Макрон и Варшава по време на обиколката му не накърнява по никакъв начин оптимизма на президента на Франция относно споразумение по промените за командированите работници до края на годината, заключава в. \"Фигаро\".\r\n\t\"Полша ядосва Макрон и обратното\", пише в. \"Либерасион\", коментирайки думите на Макрон по адрес на Полша, отправени вчера във Варна и незабавната полска реакция. Макрон не обича да му се противопоставят.\r\n\tПолша, ръководена от демагозите от партия Право и справедливост, тези дни установи това. Подразнен от отказа на Полша да затегне условията за командированите работници, както той иска, президентът на Франция отправи необичайно брутална нападка в петък срещу Варшава, пише изданието.\r\n\tВъв Варна Макрон каза, че полският народ заслужава нещо по-добро от лидери, които отказват да се борят срещу социалния дъмпинг и заяви, че Беата Шидло много трудно ще може да обясни защо смята, че е хубаво трудът на поляците да бъде зле платен.\r\n\tПо повод на тези критики отговор от Варшава дойде незабавно и Беата Шидло определи коментарите на Макрон като арогантни и като дължащи се на липсата на политически опит и практика. Тя посъветва Макрон да поправи бързо тези свои пропуски и в бъдеще да бъде по-сдържан в изявленията си.\r\n\tВ. \"Либерасион\" тълкува всичко това като стремеж на Макрон да изолира твърдото ядро, съставено от Полша и Унгария, което се противопоставя на всякаква реформа на директивата от 1996 г. за командированите работници. Според вестника тази стратегия е рискована, тъй като може да доведе до обратен резултат, още повече, че лидерите, с които Макрон се срещна по време на обиколката си, изпитаха известно неудобство пред поведението на държавния глава.\r\n\t\"Франция е пряма, което я различава от времето на управлението на Франсоа Оланд, но тя не е чак толкова пряма, че да изглежда неучтива и прекалено твърда\", коментира високопоставен дипломат от една от страните, в които бе Макрон.\r\n\t\"Той поиска много от нас, както по отношение на командированите работници, така и за Европа на отбраната и за закупуването на европейско военно оборудване, но не ни предложи нищо в замяна\", допълва дипломатът по адрес на Макрон.\r\n\tЗавръщайки се във Франция, Макрон е сигурен, че ще има реформа на директивата за комадированите работници, но каква ще бъде тя засега не е ясно, допълва изданието.\r\n\tКоето е по-лошо президентът трябваше да отстъпи по един важен пункт - командироването на шофьорите на камиони няма да е включено в бъдещата директива, а ще бъде предмет на отделен текст, след като Испания и Португалия заплашиха да се присъединят към лагера на твърдите противници на промените, ако техните интереси в сектора бъдат пожертвани.\r\n\tДали Макрон ще постигне исканото от него ограничаване на командировките до 12 месеца. Или пък ще бъде въведено ограничение от 24 месеца, както предлага Европейската комисия? Според румънски представител вероятно ще бъде приет лимит от 18 месеца, допълва вестникът.\r\n\t\"Оптимизмът на Макрон се сблъска с отказа на Полша\", така \"Опинион\" пък коментира обиколката на френския президент. В сряда, в Австрия, Чехия и Словакия се съгласиха да подкрепят френските усилия за затягане на правилата за комадированите работници. На следващия ден Букурещ се показа скептичен по въпроса за евентуална промяна, а през това време Полша потвърди пълното си отхвърляне на реформата. В резултат на това френският президент атакува Варшава без заобикалки по време на българския етап от обиколката си, коментира изданието.\r\n\tПо повод директивата за командированите работници и обиколката на Макрон, \"Паризиен\" представя справка за това коя страна членка на ЕС колко работници е командировала в друга страна и колко са били командировани в нея самата. От справката излиза, че Германия е лидер по приемане на командировани работници - 418 908, а Полша - лидер по командироването на работници - 251 107. България е командировала в други страни на ЕС 14 811 работници и е приела - 3325 командировани работници, показва справката на базата на данни на ЕК за 2015 г.\r\n\tЕр Те Ел пък коментира друг аспект от българския етап от обиколката на Макрон. Във Варна Макрон каза, че би искал да прави обръщения към сънародниците си един или два пъти месечно чрез пресата. Дали пък Макрон, който рядко прави изявления, не е решил да промени комуникационната си стратегия?, пита медията.", "date": "2017.08.26", "title": "От френските медии: Полша ядосва Макрон и обратното"}
{"url": "http://www.mediapool.bg/severna-koreya-e-izstrelyala-tri-balistichni-raketi-s-malak-obseg-news268467.html", "text": "Северна Корея е изстреляла три балистични ракети с малък обсег. Както изглежда, две от тях са имали неуспешен полет, а трета се взривила почти веднага след изстрелването си. Това заяви американската армия, както и че те не са били заплаха за Северна Америка или Гуам, съобщи Ройтерс.\r\n\t \r\n\t\"Първата и третата ракета, изстреляни в 23,49 ч в петък и 00,19 ч в събота, са имали неуспешен полет. Втората е изстреляна в 00,07 ч и както изглежда, се е взривила почти веднага\", заяви Тихоокеанското командване на въоръжените сили на САЩ. Съобщените часове са според местното време на Хаваите, където е разположена щабквартирата на командването.\r\n\t \r\n\tПо негови данни изстрелванията са извършени в района на Кхитхеньон, Северна Корея.\n\n\r\n\t \r\n\tСлед ракетните пускове японският премиер Шиндзо Абе разпореди правителството и съответните ведомства и структури да бъдат бдителни и готови за всякакво развитие на събитията, за да защитят живота и имуществото на гражданите, заяви пред журналисти главният секретар на японското правителство Йошихиде Суга, цитиран от ТАСС.\r\n\t \r\n\tТова е стандартна процедура при изстрелвания на ракети от Северна Корея. По думите на Суга ракетите не са представлявали непосредствена заплаха за Япония. \r\n\t \r\n\tИзточник от японското правителство заяви, че то предполага, че изстрелванията са извършени в рамките на севенокорейско военно учение.\r\n\t \r\n\tРойтерс отбелязва, че това става по време на провеждащите се ежегодни южнокорейско-американски военни учения.", "date": "2017.08.26", "title": "Северна Корея е изстреляла три балистични ракети с малък обсег"}
{"url": "http://www.mediapool.bg/novo-zemetresenie-useteno-v-ohrid-news268474.html", "text": "Ново земетресение от 3 по скалата на Рихтер е усетено в Охрид късно снощи в 22.34 часа местно време (23.34 часа българско). Това показва справка на сайта на Европейския средиземноморски сеизмологичен център.\r\n\tЕпицентърът е бил на 3 км от Ресен и на 1 км от с. Янковец на дълбочна 2 км.\r\n\tМакедонските медии съобщават, че след близо едномесечно затишие охридско-преспанския сеизмологичен район отново се е събудил, като до края на юли бяха регистрирани над 1400 по-силни и слаби земни трусове, съобщи \"Фокус\".", "date": "2017.08.26", "title": "Ново земетресение усетено в Охрид"}
{"url": "http://www.mediapool.bg/novo-islyamistsko-napadenie-v-bryuksel-news268465.html", "text": "Мъж напада двама войници в Брюксел, след което бе застрелян, съобщиха световните агенции. \r\n\t \r\n\tСпоред първоначална информация нападателят е сомалиец. Той е бил въоръжен с нож и е извикал \"Аллах Акбар\" (Бог е велик). Войниците са с леки наранявания.\r\n\t \r\n\tНападението е станало на булевард \"Емил Жакман\" към 20.15 часа местно време.\n\n\r\n\t \r\n\tНападателят е бил прострелян и по-късно е починал, съобщи белгийската федерална прокуратура.\r\n\t \r\n\tСпоред прокуратурата случаят е опит за убийство от терористични подбуди, предаде Ройтерс.\r\n\t \r\n\tНападателят е бил 30-годишен и не е бил познат на властите.\r\n\t \r\n\tМерките за сигурност в белгийската столица са засилени след серията смъртоносни атентати там през последните години.", "date": "2017.08.26", "title": "Ново ислямистско нападение в Брюксел"}
{"url": "http://www.mediapool.bg/irakskite-sili-prochistvat-oshte-edin-grad-ot-id-news268475.html", "text": "Иракските сили отвоюваха 70 на сто от град Тал Афар от групировката Ислямска държава, съобщи външният министър Ибрахим ал Джаафари, цитиран от Ройтерс.\r\n\t \r\n\t\"Ако такава е волята на Бог, и останалата част ще бъде освободена скоро\", добави Ал Джаафари на съвместна пресконференция с френския си колега Жан-Ив Льо Дриан и френската министърка на въоръжените сили Флоранс Парли, които са на посещение в Багдад.\r\n\t \r\n\tОфанзивата срещу Тал Афар започна на 20 август. Градът се намира на снабдителната линия от Сирия до бившия бастион на Ислямска държава Мосул, припомня Ройтерс, цитирана от БТА.\n\n\r\n\t \r\n\tИракските сили съобщиха днес, че са успели да поставят под контрол центъра на града, където се намира крепостта от времето на Османската империя, отбелязва Франс прес. Освен квартала с крепостта иракските сили са отвоювали и квартал Басатин, съобщи генерал Абделамир Ярала, командващ операциите в битката за Тал Афар.\r\n\t \r\n\tГрадът е един от последните бастиони на Ислямска държава в Ирак", "date": "2017.08.26", "title": "Иракските сили прочистват още един град от ИД"}
{"url": "http://www.mediapool.bg/kitai-zabrani-sazdavaneto-na-savmestni-predpriyatiya-sas-severna-koreya-news268473.html", "text": "Китайските власти забраниха на физическите и и юридическите лица от Северна Корея (КНДР) да основават нови съвместни предприятия в Китай, съобщи ТАСС.\r\n\t \r\n\tМярката се съдържа в публикувано снощи разпореждане на министерството на търговията на Китайската народна република и влиза в сила от деня на публикацията. Освен да създават съвместни предприятия, физическите лица и стопанските субекти от КНДР няма да имат правото да създават предприятия с чуждестранен капитал, а вече създадените предприятия с тяхно участие няма да имат правото да разширяват капитала си.\r\n\t \r\n\tКитайското министерство отбелязва, че тези мерки са свързани с изпълнението на чл. 12 от резолюция 2371 на Съвета за сигурност на ООН. \n\n\r\n\tОт 15 август Китай въведе забрана за вноса на въглища, морски продукти, желязо, олово и рудите на тези метали от КНДР. Страните, вече сключили подобни договори с Пхенян, трябва да завършат вноса на закупените стоки до 30 дни от приемането на документа. В резолюцията се предвижда и забрана за създаване на нови съвместни предприятия със Северна Корея, както и увеличаването на капитала на вече съществуващите.\r\n\t \r\n\tОсвен това според резолюцията на ООН страните, в които работят севернокорейци, не трябва да увеличават броя им. Държавите не трябва и да допускат в пристанищата си кораби, обвинени в нарушаване на режима на санкциите, освен в случаи на крайна необходимост.", "date": "2017.08.26", "title": "Китай забрани създаването на съвместни предприятия със Северна Корея"}
{"url": "http://www.mediapool.bg/napadeniyata-v-london-i-bryuksel-sazhivyavat-strahovete-v-evropa-ot-teroristichni-ataki-news268476.html", "text": "Две нападения с нож, извършени в Лондон и Брюксел почти по едно и също време, съживяват страховете в Европа от терористични атаки, съобщиха световните агенции.\r\n\t \r\n\tКонтратерористичният отдел на Скотланд ярд пое разследването на инцидента снощи край Бъкингамския дворец, при който мъж с голям нож бе арестуван и двама полицаи бяха леко ранени по време на ареста.\r\n\t \r\n\tБъкингамският дворец е официалната резиденция на британския монарх. Задържаният е на възраст между 20 и 30 години. Той спрял колата си близо до полицейски автомобил пред двореца вчера вечерта. Полицаите забелязали голям нож в колата му и отишли да го арестуват.\n\n\r\n\t \r\n\tПо време на операцията по ареста му мъжът успял да рани леко двама полицаи. Раните им са по ръцете. Самият нападател също бил леко ранен и откаран в болница, за да бъде прегледан. После е откаран в полицейски участък и сега е разпитван. Първо полицията каза, че е прекалено рано, за да прави спекулации по случая и за естеството на инцидента. После обаче тя обяви, че мъжът не е задържан само за нанасяне на телесни вреди на полицаи, но е арестуван в рамките на закона за борба с тероризма. \r\n\t \r\n\tДва часа преди този инцидент в Брюксел мъж нападна с нож двама военнослужещи, преди да бъде прострелян.\r\n\t \r\n\tТой почина от раните си в болница. Белгийската прокуратура определи това като терористичен акт. Нападателят извикал на два пъти Аллах Акбар, докато атакувал военните.\r\n\t \r\n\tВоенните не са пострадали тежко при нападението. Единият е с рана на лицето, а другият на ръката. Според белгийски медии нападателят е бил на около 30 години, белгиец от сомалийски произход. Според следователи той не е бил известен на органите на реда за терористични дейности.\r\n\t \r\n\tНападението стана в района на централна пешеходна зона в Брюксел. Там нападнатите военни били на патрул.\r\n\t \r\n\tДвете нападения са извършени седмица след атаките в Каталуния, отнели живота на 15 души.", "date": "2017.08.26", "title": "Нападенията в Лондон и Брюксел съживяват страховете в Европа от терористични атаки"}
{"url": "http://www.mediapool.bg/uchenitsite-ot-chastni-uchilishta-sashto-shte-poluchavat-stipendii-news268471.html", "text": "Учениците от частни училища вече също ще могат да получават стипендии. Това ще се случи от януари 2018-а година след промяна в наредба на образователното министерство. Това съобщи зам.-министърът на образованието Деница Сачева в събота пред Нова телевизия.\r\n\tПромяната идва след общественото възмущение породено от отказ на Министерството на образованието да даде награда на баскетболен талант от столично частно училище.\r\n\tПричината - според наредба на образователното ведомство ученици от частни училища нямат право да получават стипендии за извънкласни постижения.\r\n\tАндрей Петков е станал най-добрият играч на републиканското първенство по баскетбол, а затова му се полагала награда от 1500 лв. Заради това, че учи в частно училище, той няма да получи парите от МОН.\r\n\t\"Положих много големи усилия за тази награда. В единия от дните изиграх три мача за един ден. И когато разбрах, че няма да ми се изплаща стипендия, изпитах яд, че едва ли не тези усилия са били напразни\", заяви ученикът.\n\n\r\n\t\"След промяна в наредбата той ще може да получава своята стипендия от началото на 2018-а година. За времето, в което няма законови основания това да се случи, той ще бъде компенсиран от Министерството на образованието\", обеща Сачева.", "date": "2017.08.26", "title": "Учениците от частни училища също ще получават стипендии"}
{"url": "http://www.mediapool.bg/moshten-uragan-vrahletya-teksas-news268468.html", "text": "Ураганът Харви връхлетя крайбрежието на американския щат Тексас. Това се очаква да се окаже най-мощният ураган, връхлитал американското крайбрежие в изминалите 13 години. Властите предупреждават за застрашаващи живота условия и на някои места наредиха провеждането на задължителни евакуации, съобщиха световните агенции.\r\n\t \r\n\tЗа период от малко повече от два дни Харви се трансформира от буря, която дори не попадаше в категорията ”тропическа“ до ураган от 4-та степен (при максимална пета) със скорост на ветровете от 209 км/ч. Метеоролозите описaха урагана като ”застрашаваща живота буря.“\r\n\t \r\n\tСпоред националния център за наблюдение на ураганите.максималната скорост на вятъра, носен от урагана, достига до около 60 м/с. Той се движи на северозапад към вътрешността на щата със скорост от около 3.6 м/с. \n\n\r\n\t \r\n\tОчакваните катастрофални наводнения накараха Националната служба по метеорология да заяви, че\r\n\tчасти от Тексас могат да останат необитаеми в продължение на седмици. Хиляди са изоставили домовете си по брега и са се насочили към вътрешността на щата. Някои са си тръгнали по-рано от работа, за да се запасят с продукти. Училища са затворили врати, десетки полети бяха отменени. По местни медии жители казаха, че не искат да мислят с каква гледка ще се сблъскат след като бурята отшуми.\r\n\t \r\n\tФедералната агенция за управление при извънредни ситуации (FEMA) призова жителите да си заредят телефоните и да следят публикациите й онлайн. По предполагаемия път на урагана са осигурени вода, храна и вещи от първа необходимост. АП съобщава, че на места в Тексас и съседния щат Луизиана се предлага подслон без заплащане или с намаления за тези, които се евакуират.\r\n\t \r\n\tПрезидентът Доналд Тръмп е говорил с губернаторите на Тексас и Луизиана и е уверил, че могат да разчитат на федерална помощ. В същото време в петък той обяви бедствено положение в Тексас. Засегнатият район се счита за дом на индустрията за добиване на гориво, която също се принуди да спре дейностите си пред бедствието – нещо, което може да доведе до покачване цената на бензина в цялата страна.\r\n\t \r\n\tПоследното подобно бедствие бе ураганът Уилма от октомври 2005-та, ударил Източното крайбрежие. Тогава загинаха 87 души. През същата година, през август, друг ураган – Катрина – опустоши Ню Орлиънс и доведе до смъртта на почти две хиляди души. Последният ураган от 4-та степен в САЩ (Чарли) удари Флорида през август 2004 - та.", "date": "2017.08.26", "title": "Мощен ураган връхлетя Тексас"}
{"url": "http://www.mediapool.bg/razminavane-mezhdu-onlain-ofertite-i-usloviyata-v-hotela-e-nai-chestata-izmama-na-moreto-news268477.html", "text": "Несъответствие между \"лъскавите\" стаи в онлайн офертите и реалните условия в хотелите - това е най-честото нарушение, което открива Комисията за защита на потребителите (КЗП) при проверките си по Черноморието.\r\n\tГоляма част от оплакванията на летовниците и тази година са за лоша хигиена в заведенията и некачествена храна, съобщи БНТ.\r\n\tИнспектори от вътрешността на страната и тази година са командировани по Южното ни Черноморие, за да има по-чести проверки на повече места.\r\n\tВъпреки вниманието, което привлякоха такси като \"празен стол\"и \"желание на клиента”, проверяващите в района на Бургас не са засичали често такива случаи, съобщи БНТ.\r\n\t”Като че ли жалбите и сигналите най-общо казано срещу места за настаняване - семейни хотели, самостоятелни стаи, са повече от тези, които касаят заведения за хранене и развлечение. Има разминаване между очакванията и в действителност при настаняване на определени туристи. Но не са чак толкова много жалбите и сигналите в сравнение с минали години, горе-долу бройката се запазва”, коментира Николай Стойков, регионален директор на КЗП-Бургас.\n\n\r\n\tОт около 2 500 проверки от началото на тази година, Комисията за защита на потребителите досега е съставила близо 160 акта за нарушения.\r\n\tПовечето сигнали постъпват от летовници, които сами организират почивката си.\r\n\t”Освен права, имаме и отговорности като потребители. Преди да ползваме услугата, сме длъжни да се запознаем с цялата предварителна информация, която я съпътства. Търговецът е длъжен да я даде, а ние сме длъжни да я прочетем”, каза Стойков.\r\n\tПроверките по морето продължават, а в немалка част от случаите инспекторите проверяват туристическите обекти и като \"тайни клиенти\".", "date": "2017.08.26", "title": "Разминаване между онлайн офертите и условията в хотела е най-честата измама на морето"}
{"url": "http://www.mediapool.bg/venetsuela-zapochna-voenni-manevri-sled-nalaganeto-na-sanktsii-news268478.html", "text": "Самолети, танкове и хиляди войници са мобилизирани днес и утре във Венецуела за военни маневри, които ще продължат и утре, предаде Франс прес.\r\n\tОколо 200 000 войници и 700 000 членове на венецуелски милиции, резервисти и цивилни участват в маневрите, наречени \"Боливарски суверенитет 2017\". Венецуелският президент Николас Мадуро разпореди тази демонстрация на сила в средата на август в отговор на изявление на Доналд Тръмп, който не изключи военен вариант за разрешаване на венецуелската криза. Много страни от региона, включително Бразилия, Колумбия, Перу, Чили, Мексико и Еквадор отхвърлиха категорично този вариант.\r\n\tВчера Белият дом заяви, че няма планове за прибягване до сила срещу Венецуела в краткосрочен план. \"Все още обмисляме широк спектър от варианти\", добави Хърбърт Реймънд Макмастър, съветникът по националната сигурност на Белия дом.\r\n\tВчера САЩ наложиха финансови санкции на Венецуела, която има големи петролни ресурси, но слаба ликвидност. Дългът на страната се оценява на над 100 милиарда долара. Белият дом подчерта, че наказателните мерки са \"внимателно насочени, за да спрат достъпа на диктатурата на (президента Николас) Мадуро до критично важен източник на финансиране\".\r\n\tВчера Мадуро свика на спешно заседание представители на американски предприятия, купуващи петрол от Венецуела, за да направи заедно с тях анализ на наложените от САЩ санкции.\n\n\r\n\tЮжноамериканската страна продава около 800 000 барела петрол дневно при общ добив от 1,9 милиона барела на ден.", "date": "2017.08.26", "title": "Венецуела започна военни маневри след налагането на санкции"}
{"url": "http://www.mediapool.bg/bezreditsi-v-indiya-zaradi-prisada-na-guru-news268479.html", "text": "Индийските власти арестуваха стотици хора и отмениха над 500 влака за Северна Индия, след като най-малко 30 души бяха убити в протести, прераснали в сблъсъци и вандалски прояви в петък, съобщи ДПА.\r\n\tДемонстранти, поддръжници на гуруто Гурмит Рам Рахим Сингх, атакуваха бензиностанции, железопътни гари и телевизионни микробуси и влязоха в сблъсъци със силите на реда, след като съд в град Панчкула го призна за виновен за изнасилване на две негови последователки през 2002 г. В насилието бяха ранени над 200 демонстранти.\r\n\tАрестувани бяха между 600 и 800 души. Отменените над 500 влака пътуват основно в щатите Хариана и Пенджаб, в които станаха сблъсъците. Мерките са взети в очакване на нови прояви на насилие в понеделник, когато ще бъде обявена присъдата на гуруто.", "date": "2017.08.26", "title": "Безредици в Индия заради присъда на гуру"}
