[
{"url": "http://www.mediapool.bg/vav-venetsuela-be-ubit-studentski-lider-news263494.html", "article": "Неизвестни лица са застреляли един от ръководителите на националната студентска организация на Венецуела в Технологическия университет на щата Ансоатеги Хуан Лопес. Това съобщи ТАСС, позовавайки се на телевизия Глобовисион. Няма информация са мотивите на престъпниците, които са стреляли, минавайки с мотоциклет покрай студентско събрание.\r\n\tСъс смъртта на Хуан Лопес убитите във венецуeлските протести стават 37, предаде Асошиейтед прес. Ранените са повече от 700.\r\n\tВъв Венецуела вчера имаше студентски протести срещу правителството начело с президента Николас Мадуро. Няколко митинга бяха разпръснати от полицията, която използва сълзотворен газ, най-тежки бяха сблъсъците в Централния университет на Венецуела.\r\n\tПрезидентът Мадуро иска да пренапише конституцията, за да утвърди властта си. Международната общност го призовава да организира избори. Осем латиноамерикански страни излязоха с обща декларация, в която заклеймиха прекалената употреба на сила от страна на правителството срещу протестиращите.", "title": "Във Венецуела бе убит студентски лидер"},
{"url": "http://www.mediapool.bg/shefat-na-vks-dopuska-che-e-vazmozhno-da-bade-otstranen-fizicheski-news263473.html", "article": "Председателят на Върховния касационен съд (ВКС) Лозан Панов нарече \"стил на мафията\" посрещането му от яки момчета с маски и отрязани агнешки главички преди заседанието на ВСС, на което той поиска проверка на главния прокурор заради скандала ЦУМ-гейт.\r\n\t\"Странното е, че това, което се случва, е като някакъв пърформънс - като някаква сценка, лека закачка, намигване. Знаете, това е стилът на мафията\", каза Лозан Панов пред Нова телевизия.\r\n\tТой направи аналогия с филма \"Кръстникът\" - отрязаната и окървавена конска глава. А при нас виждаме одрани, кървави агнешки главички. Панов обърна внимание, че държавата в лицето на полицията не е реагирала на случващото се, нищо че то става най-малкото срещу висш държавен служител.\r\n\t\"Както и да го тълкуваме, ако обществото остане овчедушно, ако обществото не реагира на всичко това, не съм сигурен докъде могат да стигнат тези атаки. Наивно е да мисля, че няма да бъде насочено, предвид на всички други атаки, към семейството ми, за мен лично персонално. Дори защо не и с физическо отстраняване, защото аз ще продължа да говоря, ще продължа да защитавам своята теза\", каза Панов.\r\n\tСпоред него случаят пред ВСС от миналия четвъртък е преминал \"всякаква граница на нормалност в една държава\". \r\n\t\"Очевидно това е като леко предупреждение – тази символика сочи на времена, които са живяни в някои държави. Съжалявам, че те се връщат тук в България\", каза шефът на ВКС.\r\n\tСпоред него, \"така оставени на пода пред ВСС, агнешките главички показват къде е оставена самата държава - в ръцете на хора, които са я завладели и не искат да се върне в ръцете на гражданите\".\r\n\tПопитан откъде идва конфликтът му с главния прокуроор, Панов припомни, че Цацаров просто е отказал да отговаря на въпроси на ВСС за \"тази нерегламентирана среща\" в офиса на бизнесмена и лидер на БСП Пловдив Георги Гергов с бизнесмена и издател на в.\"Сега\" Сашо Дончев.\r\n\t\"По този начин съдебният парламент, а и обществото, се задоволи единствено и само с неговата оценка на това какво се е случило. По този начин главният прокурор се постави над закона и над етичните правила. Оттук нататък мафията може да се чувства абсолютно спокойна и безнаказана. Казусът вече е приключен. И следващото нещо е пропагандата след това да си свърши своята работа\", каза шефът на ВКС.\r\n\tСпоред него големият проблем е дали трябва \"да се обожествява\" фигурата на главния прокурор. \"Това  не е личен конфликт и няма значение дали човекът на поста ще се казва Сотир, Борис, Никола или Иван. Да се твърди, че е личен конфликт, е поредното изместване на темата, а става дума за искане на 6 членове на ВСС, които настояват да разберат какво се е случило, когато се пие кафе нерегламентирано с двама бизнесмени, единият от които е и висш политик\", коментира Лозан Панов.\r\n\t\"Какво направи ВСС – главният прокурор беше абсолютно кратък, не отговори на въросите. Нямаше разискване на факти, нито един факт не беше коментиран.  Единствено даде неговата субективна представа, че не е напрвил нищо нередно. Задоволихме се с неговата оценка. Ето защо аз смятам, че е необходима спешна закондателна промята, която да спре обожествяването на главния прокурор\", повтори отново Панов.\r\n\tТой посочи, че всеки човек си има светла и тъмна страна, а властта е голямо предизвикателство за тъмната страна, защото дава много изкушения. \r\n\t\"За да може да не се даде възможност на тъмната страна да надделее, има регулатори. Трябва да има механизъм, който да позволява безконтролността, на която и да е фигура в държавата, да не се проявява. Нашата най-близка история показа, че това е много голямо изкушение за когото и да било. Ако на някого дадете безгранична власт, нормално е тъмната страна, откакто свят светува, тя да бъде изкушена и да се прояви\", каза Панов.\r\n\tКато пример за безконтролност шефът на ВКС припомни случая \"Яневагейт\" - историята умишлено бе неглижирана от премиера Бойко Борисов като \"две каки\". По този случай поне имаше някаква проверка, която обаче завърши безславно, докато след ЦУМ-гейт и това няма, добави той.\r\n\tПанов цитира предишния главен прокурор Борис Велчев - колко лесно може да бъде повдигнато обвинение на всекиго и колко лесно бизнес отношения между партньори могат да бъдат решени с помощта на някой прокурор, който повдига обвинение.\r\n\tТой се върна на думите на Бойко Борисов за румънския модел и заяви, че аналогията му звучи \"много странно\". \r\n\tПричините – в Румъния авторитетът на прокуратурата е 55%, в България е под 8 %. В Румъния има самостоятелен орган и DNA (антикорупционната дирекция - бел.ред.), която  има правомощията да проверява и да разследва за корупция и главния прокурор на страната. Освен това почти 80 % от обвинителните актове, които влизат в румънски съд, завършват с осъдителна присъда.\r\n\t\"Така че разликите са много големи. Тази активност на прокуратурата с повдигане на обвинения, в крайна сметка се различава съществено от румънския модел\", каза Панов.\r\n\tНа въпроса, насаждан от кафявите медии - него кой може да го проверява, Панов отговори: \"Разбира се, че прокуратурата, но при главния прокурор е различно\".\r\n\tПанов каза, че тезите, прокарвани през т. нар. медии от кръга на Пеевски, се официализират в държавния орган ВСС чрез изказвания на негови членове.\r\n\t\"Атаките, които са от тези посоки, а те са и от медиите на този кръг, и от ВСС са демонстративни. Основната цел е да ме спрат – агнешките главички го доказаха достатъчно ясно“, каза Панов.\r\n\tПо повод последните обвинения за имотното му състояние, той обяви че всички негови и на съпругата му имоти са обявени по закон и отказа да влиза в \"този диалог, който вече преминава личностни граници\" и засяга семейството му.", "title": "Шефът на ВКС допуска, че е възможно да бъде отстранен физически"},
{"url": "http://www.mediapool.bg/tsetska-tsacheva-nyama-nedosegaemi-magistrati-news263474.html", "article": "\"С промените, които направихме в Конституцията и Наказателния кодекс, няма недосегаеми магистрати.\" Това обяви новият министър на правосъдието и бивш председател на парламента Цецка Цачева в петък пред Нова телевизия.\r\n\t\"И тримата големи – председателят на Върховния касационен съд, председателят на Върховния административен съд и главният прокурор - подлежат на отчет пред Народното събрание. Бяха разширени контролните функции по отношение на тези магистрати\", заяви тя. Като, всъщност, избегна зададения й въпрос - има ли кой да разследва главния прокурор.\r\n\tЦецка Цачева съобщи, че днес ще има среща на кафе с \"тримата големи\" в съдебната власт.\r\n\tСпоред нея в срещите на представители на бизнеса с висши магистрати няма нищо нередно, но те трябва да се случват по кабинетите и да са регламентирани.\r\n\tЦачева каза, че е ходила в ЦУМ единствено по магазини и то преди три - четири години. Тя уточни, че няма да направи предложение за създаване на парламентарна комисия за разследване на ЦУМ-гейт, тъй като това не е в нейните правомощия на министър.\r\n\tВ същия тон влезе и вицепремиерът и външен министър Екатерина Захариева. \"ЦУМ-гейт\" е знак, че, за съжаление, все още част от нещата в съдебната система се случват по странен начин и има голямо напрежение. (Случаят) беше твърде много преекспониран, дори от страна на Сашо Дончев. В крайна сметка като че ли част от хората не искат да се случи реформата. Вместо да се занимава с нея и препоръките, ВСС се занимава със скандали. Не мисля, че има пречка главният прокурор да се вижда с граждани, щеше да е по-добре да е в неговия кабинет, но той даде обяснение и \"не мисля, че каза, че има какво да крие\", каза Захариева пред бТВ. Тя беше правосъден министър в предишния кабинет на Бойко Борисов, а сега е вицепремиер с ресор \"правосъдие\".\r\n\t \r\n\tСпоред нея фактът, че вицепремиер ще отговаря за правосъдната реформа, означава, че това е един от най-важните приоритети за правителството. Захариева подчерта, че има много работа за вършене във Висшия съдебен съвет и МВР.\r\n\t\r\n\t\"Имаме добри закони, които са изцяло хармонизирани с европейското законодателство. Но в същото време проблемът при нас е как се изпълнява и прилага законът, как се контролира неговото спазване\", обясни Цецка Цачева.\r\n\tПо нейните думи Комисията за отнемане на незаконно придобитото имущество трябва да е в центъра на един нов антикорупционен кодекс – всички норми, които в момента са разпръснати в действащото законодателство, да бъдат събрани на едно място.\r\n\t\"Наказателно-процесуалният кодекс е едно от нещата, които в най-бърз порядък трябва да се изменят\", смята Цачева.\r\n\tНа нея не ѝ е известно Слави Трифонов да е обсъждал с ГЕРБ промените в законодателството след допитването за мажоритарно гласуване. ГЕРБ обаче ще изпълни предизборното си обещание да въведе мажоритарни избори, стана ясно от думите на Цачева.\r\n\t\"Големият печеливш от такава система са българските граждани, които подкрепиха с вота си така зададените въпроси от референдума”, коментира Цачева твърденията, че ГЕРБ ще спечели най-много от въвеждането на мажоритарно гласуване. \"Глас народен, глас божи\", добави тя.\r\n\tЦачева заяви, че \"няма драма\" във факта, че не беше избрана за депутат от Плевен, след като беше изместена с преференции от двама от кандидатите от листата.\r\n\t\"Това е волята на гражданите на Плевенска област. Нашите избиратели така са ни подредили\", коментира правосъдният министър. Цачева не смята, че някой от избраните с преференции депутати от ГЕРБ е спечелил, купувайки гласове. За това неотдавна намекна неуспелият плевенски кандидат-депутат от АБВ Румен Петков.\r\n\tЦачева призна, че \"не е приятно, когато си загубил, но пък това дава нови възможности\".\r\n\t\"Дадох си сметка, че работата ми като председател на парламента ме прави достатъчно разпознаваема, но гражданите на Плевен искат да имат своя народен представител\", заяви Цачева, която загуби и изборите за президент.", "title": "Цецка Цачева: Няма недосегаеми магистрати"},
{"url": "http://www.mediapool.bg/mareshki-shte-se-otkazhe-ot-imuniteta-si-za-da-go-razsledvat-za-edin-shamar-news263475.html", "article": "Лидерът на \"Воля\" Веселин Марешки съобщи, че сам ще се откаже от депутатския си имунитет след първото заседания на временната парламентарна комисия. Тя беше създадена в петък по повод искането на главния прокурор за снемане на имунитета му заради \"един шамар\".\r\n\tЕдин шамар няма как да е побой и аз съм единственият човек в България, който е арестуван за шамар, каза Марешки.\r\n\tПреди години заради шамар беше арестуван и осъден покойният вече шеф на ВИС 2 Георги Илиев. Тогава той удари в БИАД бившия евродепутат Слави Бинев, който на последните парламентарни избори беше в листата на ДПС, но не успя да влезе отново в парламента.\r\n\t\"Не съм участвал в изборите, за да имам имунитет. Няма да позволя да ме сготвят на тъмно. Не съжалявам за този шамар, защото ако някой обижда майката на някого, това е най-нормалното нещо. Ако в момента дойде и ми каже същите неща, ще получи още един шамар. Естествено, че ще гласуваме \"за\" свалянето на имунитета ми. Слава Богу, съм заможен човек и имам възможност да си платя на адвокати да ме защитават\", каза лидерът на \"Воля\".\r\n\tСпоред него за 7 дни, колкото ще работи комисията, \"със сигурност ще излезе наяве това, че някакъв човек е казал, че му искам пари насаме на четири очи, а после отнякъде се намират 20-ина свидетели, които да потвърдят това нещо“ и на база на такъв разговор му е повдигнато абсолютно скалъпено обвинение.\r\n\tМарешки  уточни, че има спечелено дело с окончателно решение, че арестът му е незаконен, което никой не знаел.\r\n\tВременната комисия трябва да реши дали да падне депутатският имунитет на лидера на \"Воля\", който беше поискан от главния прокурор Сотир Цацаров. \"За\" създаването й гласуваха всичките 184 народни представители, присъстващи в залата.\r\n\tВ комисията влизат 10 депутати – по двама от всяка парламентарна група. За председател беше избран Християн Митев от \"Обединени патриоти\", членовете са Димитър Петров и Христо Гаджев от ГЕРБ, Пенчо Милков и Филип Попов от БСП, Александър Сиди от \"Обединени патриоти\", Хайри Садъков и Танер Али от ДПС, Симеон Найденов и Антон Дончев от \"Воля\".", "title": "Марешки ще се откаже от имунитета си, за да го разследват \"за един шамар\""},
{"url": "http://www.mediapool.bg/valeri-simeonov-shte-otgovarya-za-rabotata-na-karakachanov-v-ministerskiya-savet-news263471.html", "article": "Лидерът на Национален фронт за спасение на България (НФСБ) и вицепремиер по икономическата и демографската политика Валери Симеонов ще отговаря \"до известна степен\" за работата на лидера на ВМРО, вицепремиер и министър на отбраната Красимир Каракчанов. Симеонов ще наблюдава още и министерствата на икономиката и на екологията, чиито министри Емил Караниколов и Нено Димов са от квотата на \"Обединени патриоти\". Това стана ясно в петък от думите на Валери Симеонов пред Нова телевизия.\r\n\tТой уточни, че с министъра на икономиката Емил Караниколов се е запознал в четвъртък, когато беше гласуван новият състав на правителството, и до този момент не го е познавал. Караниколов е от квотата на \"Атака\" на Волен Сидеров, който остана в парламента.\r\n\tПопитан как ще коментира, че зад избора на Караниколов стои депутатът от ДПС Делян Пеевски, Валери Симеонов отговори с въпрос: \"Всяка глупост ли трябва да оборвам\". След което посочи, че това не е доказано по никакъв начин. После контрира водещата Ани Цолова с още един въпрос: \"Как ще докажете, че Нова телевизия не е на Бойко Борисов\".\r\n\t\"Ако имаше някакви закононарушения този човек (бел.ред. - Караниколов) щеше да е на друго място\", каза Симеонов. Той се възмути \"по какъв елементарен начин се демонизират хората и се очернят\". Призова да се види как ще работи Караниколов и тогава да се правят коментари.\r\n\t\"Недейте забравя, че той е в моя ресор. Аз ще отговарям за работата и на Нено Димов и до известна степен и за работата на колегата Каракачанов, както и те ще отговарят за мен\", каза Валери Симеонов.\r\n\t\"Ние сме четирима човека и по никакъв начин няма да позволим да провалим доверието, което ни е гласувано. Освен това аз гледам на целия Министерски съвет като на екип. Един от нас да се издъни, всички сме свършили. Залогът е много голям. Отговорността е много голяма\", допълни той.\r\n\tЕмил Караниколов дължи професионалното си израстване на ГЕРБ, а от 2010 г. досега беше шеф на Агенцията за приватизация. Под негово ръководство бяха продадени \"Булгартабак\", сградата на ИПК \"Родина\", Дипломатическия клуб в Горна баня на фирми - сделки, свързани с депутата от ДПС Делян Пеевски. Пак под ръководството на Караниколов през последните месеци се подготвят и няколко сделки за продажбата на активи от Държавната консолидационна компания, която е под шапката на икономическото министерство.\r\n\t\"Икономическите фактори са тези, които диктуват поведението на цели политически партии, но не мога да бъда конкретен. ГЕРБ е под обстрела на тези икономически интереси, защото е нормално всеки да търси някаква печалба, опитвайки се да използва общински или държавни структури. Това е нормална практика на прехода\", коментира Валери Симеонов.\r\n\tСпоред Симеонов лидерът на ДПС Мустафа Карадайъ в четвъртък от парламентарната трибуна признал, че ДПС е етническа партия.\r\n\t\"Те са избрали тази стратегия да изкарат \"патриотите\" като крайни националисти. Това е координирана стратегия\", коментира Симеонов изказването на Йордан Цонев от парламентарната трибуна.\r\n\tЛидерът на НФСБ отговори и на обвиненията, че негов мотел е използван с държавни пари от военни, които пазят границата.\r\n\t\"Нямам никакви взаимоотношения с държавата. Този мотел е ремонтиран цели 10 години, за да бъде пуснат през юни миналата година. В момента там има настанени 15 военнослужещи. Няма да допусна някой да лобира за моя мотел. Мотелът е със 130 места, сега има 15 души. Какво, да ги изгоня, защото са войници ли?\", попита Симеонов. Той разказа и при какви добри условия са настанени българските военнослужещи – фитнес център, басейн и други екстри.", "title": "Валери Симеонов ще отговаря за работата на Каракачанов в Министерския съвет"},
{"url": "http://www.mediapool.bg/nachalnikat-na-sdvr-mladen-marinov-haresan-za-glaven-sekretar-na-mvr-news263472.html", "article": "За главен секретар вече съм си харесал човек – директора на СДВР Младен Маринов. Това обяви в петък министърът на вътрешните работи Валентин Радев пред бТВ.\r\n\t\"Ще му предложа, ако се съгласи и бъде одобрен от премиера”, уточни той.\r\n\tТова означава, че бившият главен секретар на МВР Георги Костов, който беше освободен от поста от служебния кабинет на Огнян Герджиков, а ГЕРБ шумно се застъпи за него, няма да се върне.\r\n\tРадев каза, че ще се съветва за работата си като вътрешен министър с хора в ГЕРБ със стаж в министерството – Бойко Борисов, Цветан Цветанов, Румяна Бъчварова.\r\n\tТой обеща реформа в Академията на МВР – вдигне на статута на учебното заведение и двойно повече обучение.", "title": "Началникът на СДВР Младен Маринов харесан за главен секретар на МВР"},
{"url": "http://www.mediapool.bg/tsenite-na-petrola-padnaha-do-47-dolara-za-barel-news263467.html", "article": "Цените на петрола продължават да падат, достигайки най-ниските нива за последните 5 месеца.\r\n\tТъргуваният в Лондон сорт Брент с доставка през юли поевтиня с около 7.5 на сто през последните два дни и достигна нива до 47.17 долара за барелв петък.\r\n\tЕквивалентните фючърси на американския лек суров петрол поевтиняха с 4.9% в четвъртъки дстигнаха до 44.22 долара за барел.\r\n\tПричината за рязкото поевтиняване на петрола са данните за свръхпредлагане на пазара, което изглежда ще продължи.\r\n\tПоследният доклад на американското министерство на енергетиката показва, че добивът на петрол в САЩ е нараснал до 9.29 млн. барела на ден, достигайки най-високото си ниво от август 2015 г. насам.\r\n\tВ същото време договореното на 30 ноември миналата година между Организацията на страните износителки на петрол (ОПЕК) и Русия намаление на добивите няма достатъчен ефект върху пазара и не върви по план.\r\n\tСпоред Емануел Ибе Качикуу министър на петрола на Нигерия, ОПЕК вероятно ще удължи срока за понижаване на добивите с 1.2 млн. барела с шест месеца на срещата в края на май.\r\n\tСаудитска Арабия е единствената от страните-членки на петролния картел, която спазва стриктно ангажимента си за ограничаване на производството на суровината, но едва ли ще продължава да поема още дълго сама цялата тежест на поддържането на цените на суровината, с ограничено предлагане на пазара.\r\n\tРусия също изпълни ангажимента си и намали нефтодобива с 300 000 барела на ден, спрямо достигнатите рекордни нива от октомври миналата година. Руският министър на енергетиката Александър Новак коментира в писмен доклад до президента Владимир Путин, че страната му е готова да продължи да свива производството на петрол, но дори това едва ли ще е достатъчно да задържи „черното злато” на нива над 50 долара за барел.\r\n\tОсновният проблем в търсенето идва от най-големият консуматор на горива в света Китай, където въвеждането на екологични норми и мерки за енергийна ефективност сред населението намалява потреблението на петрол.", "title": "Цените на петрола паднаха до 47 долара за барел"},
{"url": "http://www.mediapool.bg/otmyanata-na-obamakear-mina-v-kongresa-news263469.html", "article": "", "title": "Отмяната на \"Обамакеър\" мина в Конгреса"},
{"url": "http://www.mediapool.bg/da-zhivee-mezhdunarodnoto-polozhenie-i-vatreshnoto-news263465.html", "article": "Наблюдавайки тягостната картина на тържественото уж заседание по встъпване в длъжност на кабинета \"Борисов 3\", човек си дава сметка, че сравнително честата смяна на правителства в последните години превърна моментите на тяхното начало и край в тривиално преживяване. Да избутаме и тоя ден. И тоя мандат - докъдето дотам.\r\n\t\"Стана рецидив да я връщам (властта - бел.ред.) и хората да ни подреждат пак\", каза Бойко Борисов с известно чувство на обреченост по време на церемонията в Министерския съвет, поемайки отново кормилото на властта от служебния премиер Огнян Герджиков.\r\n\tНа 4 май 2017 г. Бойко Борисов за трети пореден път положи клетва като министър-председател. В поздравителния си адрес към него германският канцлер Ангела Меркел заявява, че това е \"феноменален успех\" и го поздравява за куража.\r\n\t\"Както виждате, нито тщеславие има, нито радост. Но ако трябва да служим на държавата, трябва да служим сега, въпреки всички тези трудности\", коментира трикратният министър-председател в дух на смирение след като положи клетва в парламента.\r\n\tНеговият трети премиерски мандат го прави най-успешния български политик на прехода, колкото и да изглежда това странно, като се има предвид, че в \"епохата\" на неговото управление, прекъсвано за кратко от три служебни кабинета и един редовен, България си остава най-бедната и корумпирана страна в ЕС, а според други класации – една от нещастливите в света.\r\n\tЗаставайки на парламентарната трибуна да произнесе програмното си слово, Борисов дори не направи опит да прикрие досадата си – като че най-важното беше да се отметне процедурата.\r\n\tПо волята на българския народ ГЕРБ и \"Обединените патриоти\" поемат отговорността за управлението на страната през следващите четири години в исторически за света и Европа момент - политическа несигурност, икономически проблеми, религиозни противоречия, нестабилност в региона, заяви той.\r\n\tОсвен трудното и сложно \"международно положение\", другият му аргумент да прави коалиция с националистите е този, че в този състав на парламента друга алтернатива нямало.\r\n\tЛидерът на БСП Корнелия Нинова, която още в първия ден на новия парламент заяви, че състезанието (с ГЕРБ за властта -бел.ред.) не е приключило и се \"намираме на полувремето\", очаквано обяви как партията й ще е и опозиция, и алтернатива на кабинета \"Борисов 3\". Амбицията това да бъде демонстрирано още в първия ден на правителството се реализира не само чрез дългата реч на самата Нинова, но и подготвените изказвания на дузина червени депутати, които се надпреварваха да взимат думата. В редиците на ГЕРБ не пролича никакво желание да им отговорят – говорете си, не ни пречите. За сметка на това \"патриотичното\" крило на пленарната зала звучеше като сподавена агитка на футболен мач, тук там озвучавана от подвиквания от място.\r\n\tДоколкото стана ясно, избраната от социалистите стратегия за атака към правителството е да дразнят националистите, като им натякват как са отстъпили от най-идиотските си обещания като задължителното изучаване на дисциплината \"Патриотизъм\" в училище, въвеждане на образователен ценз за гласуване, издигане на националния флаг пред всеки храм и пр.\r\n\tЛидерът на ВМРО Красимир Каракачанов не издържа и отвърна на Нинова, че чете предизборните им обещания от 2014 г., а тя го опроверга размахвайки разпечатан лист, за който каза, че е от тазгодишната им програма.\r\n\tДругите критики и претенции на социалистите към новото правителство могат да се обобщят с непреходния за светогледа им реторичен вопъл от началото на прехода . Ако зависи от БСП, още утре ще бъдат повишени всички пенсии, доходи и социални плащания, а държавата ще поеме икономиката на ръчно управление.\r\n\tТака денят по встъпване в длъжност на новото правителство мина в тривиални речи и битово заяждане. Никакъв ентусиазъм. Абсолютно никакъв опит да се адресират най-болните проблеми на страната като тези с корупцията, пропадането на правовата държава, зависимите медии. Никаква воля за каквито и да е реални реформи и модернизация на държавата, които биха били реалната притегателна сила за талантливите млади хора, които да останат в България. В това отношение управляващи и опозиция са в пълна хармония -  равнис по популизма и да внимаваме да не засегнем баланса на скритите бизнес интереси и правилното разпределение на едрите обществени поръчки, докато вдигаме врява за 200 или 300 лева минимална пенсия.", "title": "Да живее международното положение (и вътрешното)"},
{"url": "http://www.mediapool.bg/nad-5-miliona-chuzhdentsi-sa-vzeli-evropeiski-pasporti-sled-2010-g-news263470.html", "article": "Над 5 милиона чужденци са взели паспорт на страна-членка от ЕСслед 2010 г. От тях 87% не са били граждани на общността, сочат данните на Евростат.\r\n\tПрез 2015 година придобилите гражданство на страна от ЕС са били 840 000 чужденци, през 2014 г. те са били 890 000, а през 2013-та техният брой бил още по-голям - 980 000 души.\r\n\tПрез 2015 г. граждани на страни от ЕС са станали 10.2% мароканци, 4.2% албанци и 4.2% турци.\r\n\tОбщо 86 100 мароканци са станали европейци, като 88% от тях са избрали паспорти на Италия, Испания и Франция.\r\n\tОт 48 400 албанци, избрали европейското гражданство, 96% са станали италианци или гърци.\r\n\tВ същото време от 35000 турци 56% са предпочели да бъдат германци.", "title": "Над 5 милиона чужденци са взели европейски паспорти след 2010 г."},
{"url": "http://www.mediapool.bg/v-tadzhikistan-uvolnyavat-politsai-zaradi-nadnormeno-teglo-news263476.html", "article": "", "title": "В Таджикистан уволняват полицаи заради наднормено тегло"},
{"url": "http://www.mediapool.bg/zaharieva-zashtiti-sanktsiite-sreshtu-rusiya-i-uspokoi-prodalzhavame-da-iznasyame-kiseli-krastavichki-news263477.html", "article": "Новият външен министър Екатерина Захариева защити европейските санкции срещу Русия и коментира, че загубите, които носят за България, \"далеч не са такива за каквито се говори\".\r\n\t\"Докато няма общоевропейско решение, санкциите няма как да отпаднат. Това е обща европейска политика и не е насочена срещу Русия, а към спазването на международния правов ред\", заяви Захариева пред бТВ.\r\n\tТя припомни, че вдигането на санкциите зависят от това дали Русия ще изпълни Минските споразумения за нормализирането на конфликта в Източна Украйна и отношението й към Крим.\r\n\t\"Една голяма сила с по-голяма военна мощ не може да отиде в друга държава. Международните граници са такива, каквито са договорени след Втората световна война. Какво ще се случи, ако някоя държава каже, че някоя част от България исторически принадлежи към нея?\", посочи Захариева.\r\n\tТя добави, че отношенията между България и Русия не са двустранни, а са въпрос на общите отношенията между ЕС и Русия.\r\n\t\"Разбира се, че ще бъдем прагматични, но при спазване на общата европейска политика и Минските договорености\", каза Захариева.\r\n\t\"Искам да разсея един мит. Разбира се, че имаме някакви загуби по отношение на санкциите, но искам да ви кажа – далеч не са такива, за каквито се говори\", каза Захариева. След което припомня факта, че икономически и търговски санкции са наложени от Русия на ЕС, след като Брюксел наложи санкции спрямо отделни руски граждани, организации и фирми, заради ролята им при анексията на украинска територия.\r\n\tВ заключение тя успокои на шега, че \"продължаваме да изнасяме кисели краставички за Русия\", въпреки твърдението на лидера на БСП Корнелия Нинова, че ние забранено, и отказа да се определи като \"ястреб\" по отношение на политиката към Москва.\r\n\t\"Нека да спрем с тези птичи определения\", добави Захариева и оцени високо работата на предшественика си Даниел Митов.\r\n\tЗапитана дали как ще отговори на коментарите, че ще продължи неговата линия, Захариева каза, че от години външната ни политика следва една и съща посока и \"не се делим на фили и фоби, това са отживелици“.\r\n\t\"Българският избор е ясен – член на ЕС и съюзник в НАТО\".\r\n\t\r\n\tЗахариева посочи още, че страната ни трябва да спазва политика на добросъседство с всички държави.\r\n\tПреди изборите имаше лек опит за намеса във вътрешните ни работи от страна на Турция, но МВнР реагира адекватно, смята тя.\r\n\tСпоред нея не е било необходимо обявяването на турския посланик за персона нон грата.\r\n\t\"Никоя държава няма право да се меси във вътрешните работи на друга страна\", каза Захариева и добави, че „действията престанаха, в интерес на истината“.\r\n\tОстрият тон в предизборна обстановка не бива да е предпоставка за разваляне на отношенията, добави тя.\r\n\t\r\n\t\"Ще работя с всички сили лидерите на великите сили да дойдат в България, когато могат\", каза Захариева пред бТВ в отговор на въпрос за бъдещите посещения на чужди лидери в страната.\r\n\tПопитана кой да дойде пръв – руският президент Владимир Путин или държавният глава на САЩ Доналд Тръмп, тя отговори: \"Разбира се, нека кажем, който успее да дойде пръв.\"\r\n\tСлед това уточни: \"Разбира се, най-много бих се радвала да дойде г-н Юнкер, или г-жа Меркел, но нека говорим сериозно.\"\r\n\t\r\n\tЗахариева посочи още, че външните министри невинаги са били дипломати, \"да не кажа, че почти никога, същото е и в Европейския съюз (ЕС)\".\r\n\t\"Това, което ме зарадва вчера в парламента, е, че външната политика, европейското развитие, съюзничеството в НАТО са топ приоритет за всички партии и де факто външната политика всъщност е една от сферите, в която партиите са на едно мнение\", каза тя.\r\n\t\"Това означава, че, слава Богу, са забравени острите реплики, които се казаха от някои партии в предизборната кампания. Силно се надявам на външната политика в цялост, европейското председателство, приоритетите там да бъдат въпрос на национален консенсус\", посочи Захариева.", "title": "Захариева защити санкциите срещу Русия и успокои: Продължаваме да изнасяме кисели краставички"},
{"url": "http://www.mediapool.bg/makron-shte-se-prisaedini-kam-alde-news263478.html", "article": "", "title": "Макрон ще се присъедини към АЛДЕ"},
{"url": "http://www.mediapool.bg/hora-s-uvrezhdaniya-poiskaha-13-neotlozhni-merki-v-sotsialnata-politika-news263479.html", "article": "Национално представените организации на хората с увреждания настояха за 13 неотложни мерки в социалната политика в отворено писмо по повод Европейския ден за независим живот 5 май. Те настояват за реформа в медицинската експертиза, получаването на помощни средства, добавки и др., но без това да става на гърба на хората с увреждания и като се настройва обществото срещу тях.\r\n\t“В последните месеци активно се разпространяват данни, които противоречат, както на европейската, така и на българската статистика, в това число и на данните на НОИ. Навсякъде по света хората с увреждания представляват най-бедната група от населението. Същевременно у нас коалиционните партньори афишират, че ще се вземе от инвалидните пенсии, за да се увеличат най-ниските пенсии“, се казва в писмото подписано от повече от 20 организации на хората с увреждания, сред които Асоциацията на родители на деца с епилепсия, Съюза на инвалидите в България, съюзите на слепите и глухите, Българската асоциация “Диабет”, асоциации на родители на деца с различни увреждания, Националното сдружение на работодателите на хора с увреждания и др.\r\n\tВсички те изразяват възмущението си, че се е стигнало дотам да се обсъжда в публичното пространство, че ще се спират инвалидни пенсии, защото “половината били фалшиви” и ще се дават за увеличение на най-ниските пенсии на останалите пенсионери.\r\n\t“Това води до два тежки обществени проблема. Първо – изкуствено противопоставяне на хората с увреждания, които получават инвалидни пенсии и хората, които получават пенсии за осигурителен стаж и възраст. Второ – обществото се настройва срещу хората с увреждания. Налице е остър дефицит на средствата в НОИ, който едва ли ще се реши със спиране на част от инвалидните пенсии“, посочват те.\r\n\tОрганизациите на хората с увреждания цитират статистическия бюлетин за пенсиите към 31.12.2016 г. на интернет страницата на НОИ, според който инвалидните пенсии са 507 569.\r\n\t“Какво стои зад тази цифра? Получаващи пенсии за общо заболяване – 455 124+2 652 военноинвалидни пенсии+ 49 793 инвалидни пенсии, за хора, които нямат трудов стаж.Същевременно отстъстват данни колко са хората с увреждане с между 50 и 71% загубена работоспобност, които получават пенсия за осигурителен стаж и възраст. По наша оценка това са приблизително 120 000 човека. Така наречената втора пенсия всъщност е добавка за инвалидност към основната пенсия, изразяваща се в размер на между 31 и 35 лв. месечно. Такава “втора пенсия“ получават 337 776. Следващата година броят на получаващите я ще намалее, защото според заложените нормативни промени тези, които нямат пожизнен ТЕЛК, а са със срочна медицинска експертиза за между 1 и 3 години, няма да я получават“, се казва в писмото.\r\n\tСпоред организациите работещата мярка в тази посока е създаването на механизъм за индивидуална оценка и подкрепа за всеки човек с удостоверено трайно увреждане.\r\n\tТе допълват, че невидимите за статистиката хора с увреждания са всички, които предпочитат да не се явяват пред ТЕЛК и да не получават документ за частично загубена работоспособност поради опасения за по-трудно намиране на работа и стигми от страна на работодателите.\r\n\tПосочените цифри не обхващат и децата до 16-годишна възраст, които имат доказани увреждания.\r\n\t“В момента цялото обществено внимание е фокусирано върху пенсиите на хората с увреждания, които реално са в такива размери, че дори и с работещи близки остават под екзистенц минимума. Изнасянето на неверни или подвеждащи данни в публичното пространство е недопустимо. Спестява се разликата между броя на хората с увреждания, които получават пенсия и броя на инвалидните пенсии“, се казва в писмото.\r\n\t“Непоколебима е нашата готовност да предприемем съответните законови протестни действия в цялата страна, ако отново не бъде зачетена нашата аргументирана гражданска позиция“, посочват организациите.", "title": "Хора с увреждания поискаха 13 неотложни мерки в социалната политика"},
{"url": "http://www.mediapool.bg/makron-uvelichi-predninata-si-pred-lyo-pen-news263468.html", "article": "Центристът Еманюел Макрон увеличи преднината си пред опонентката си, лидеркатата на крайнодясната партия \"Национален фронт\" Марин льо Пен, два дни преди балотажа на президентските избори във Франция. Това показват резултатите от ново социологическо проучване на агенция Елаб, направено за телевизия Бе Еф Ем Те Ве и сп. \"Експрес\", предаде Ройтерс.\r\n\tНа втория тур в неделя Макрон ще спечели 62 процента, а Льо Пен ще получи 38 процента, сочат данните. Това е най-голямата преднина за Макрон от втория тур насам, допълва агенцията. Допитването е извършено след ожесточения предизборен диспут, излъчен по френски телевизии в сряда вечерта.\r\n\tДопитването показва, че Макрон е бил по-убедителен на дебатите в сряда.\r\n\tЛьо Пен каза в петък в интервю за радио Ер Те Ел, че гневните думи, които изрече в предизборния дебат в сряда срещу опонента си Еманюел Макрон, са отражение на гнева, който вижда в цяла Франция, предаде Асошиейтед прес. \"Думите ми не бяха нищо друго освен отражение на гнева, който ще експлодира в тази страна\", заяви тя.\r\n\tМакрон даде интервю за радио \"Юроп 1\", в което каза, че Франция трябва да намери начин да преодолее гнева, който я разделя. Той допълни, че вече е избрал кой да му бъде министър-председател, ако спечели вота в неделя. Макрон отказа да го назове по име и само заяви, че е човек с \"достатъчно политически опит, за да знае как се ръководи парламентарно мнозинство\", предаде Франс прес. В началото на март той посочи, че \"по-скоро\" иска жена да застане начело на правителството.\r\n\t\r\n\tСнощи се проведоха последните предизборни митинги на двамата кандидати - съответно в Алби и в Анмен.\r\n\tПред поддръжниците си Макрон заяви, че чува гнева на народа и отправи призив към онези, които са гласували на първия тур за Франсоа Фийон, Беноа Амон, Жан-Люк Меланшон и за други кандидати, да го подкрепят. Той каза, че ги уважава, но припомни, че според правилата на демокрацията хората трябва да направят своя избор измежду кандидатите, класирали се на втория тур и така да поемат отговорност. Макрон призова хората да гласуват и по този начин да се противопоставят на \"проекта на Марин льо Пен, който не носи нищо на Франция\".\r\n\tНезависимият кандидат отправи и призив за помирение в страната, защото Франция ще е силна и справедлива само ако е помирена.\r\n\tВ последния си митинг Марин льо Пен пък по традиция атакува противника си, наричайки го ту \"обожаваното дете на елитите\", ту \"коронованият принц на маркизите на системата\". Льо Пен продължи с класическите си аргументи срещу Макрон, говорейки за очевидна връзка и приемственост между социалиста Франсоа Оланд и него. След това Марин льо Пен отправи и обичайните си обещания - да намали драстично масовата имиграция, защото Франция трябвало да има правото да решава кой да дойде на нейна територия и да контролира политиката си на издаване на визи. Льо Пен обеща да се бори с ислямисткия тероризъм, който избива децата, полицаите и войниците на Франция.\r\n\tТя каза, че е готова за затвори \"радикалните джамии\", да лиши от националност хората с двойно гражданство, обвинени в джихадизъм, да експулсира хората с така нареченото досие С (които представляват заплаха за националната сигурност). Льо Пен обвини Макрон, че не планира нищо в борбата с ислямисткия тероризъм и че приема подкрепата на една организация, която, по думите й, призовава открито към линчуване на жените и към шериат. Тя визира Съюза на ислямските организации във Франция, пише в. \"Либерасион\".\r\n\tВестник \"Монд\" припомня, че по време на дебатите с Макрон в сряда вечерта, Льо Пен е разкрила истинското си лице, като е показала каква ще бъде тя, ако дойде на власт. Целта й ще бъде не да води диалог, а да унижава, не да убеждава, а да вреди. Нейният проект е едно разрушително начинание, отбелязва изданието.\r\n\tВ интервю за в. \"Фигаро\" лидерът на Демократично движение Франсоа Байру, който обяви, че ще подкрепи Макрон, каза, че дебатите от сряда са показали, че Льо Пен не може да бъде президент и че Макрон има качествата да стане най-младият лидер на страната. Льо Пен е показала, че не владее добре въпросите, по които е говорела, докато Макрон се е показал като млад, енергичен и структуриран кандидат. Според Байру дебатите са навредили на имиджа на Льо Пен и ще й е нужно дълго време, за да се възстанови тя от това изпитание.", "title": "Макрон увеличи преднината си пред Льо Пен"},
{"url": "http://www.mediapool.bg/zhan-klod-yunker-i-zhozef-dol-pozdraviha-borisov-za-izbiraneto-mu-za-premier-news263480.html", "article": "Председателите на ЕК Жан-Клод Юнкер и на ЕНП Жозеф Дол с поздравителни адреси към Бойко Борисов по повод избирането му за министър-председател на България, съобщи пресслужбата на Министерския съвет.\r\n\t \r\n\tЮнкер, който се обръща в писмото си на „скъпи Бойко“, изтъква важния момент, в който правителството на Борисов встъпва в длъжност, и е изразил надеждата си да продължи съвместната работа за справяне с предизвикателствата пред Европейския съюз, с общи институции и непоклатими ценности, общност на мир, свобода, демокрация, човешки права и върховенство на закона, огромна икономическа сила, отличаваща се с безпрецедентни равнища на социална закрила и благополучие.\r\n\t \r\n\tПредседателят на ЕК е посочил и някои от важните задачи в дневния ред на ЕС, които изискват решителност и усърдна работа по време на предстоящото българско председателство на Съвета на Европейския съюз. Сред тях са засилването на защитата на външните граници, успешното и по-солидарно управление на общата политика за миграция и предоставяне на убежище, завършването на Единния цифров пазар и повишаването на устойчивостта на Енергийния съюз.\r\n\t\r\n\tПредседателят на Европейската народна партия /ЕНП/ Жозеф Дол също е изразил подкрепата си към Бойко Борисов и е пожелал успех на новото правителство.", "title": "Жан-Клод Юнкер и Жозеф Дол поздравиха Борисов за избирането му за премиер"},
{"url": "http://www.mediapool.bg/novo-nachalo-karakachanov-shte-probva-da-varne-kazarmata-news263436.html", "article": "Новият военен министър Красимир Каракачанов започна ударно управлението си с реинкарнацията на идеята за наборната военна служба. Той заяви, че е привърженик на задължителната казарма, уточнявайки, че \"ГЕРБ са на малко по-различно мнение\"\r\n\t\"В управленската програма се говори за доброволна военна служба. Аз ще настоявам в програмата да се запише и проучване на опция за връщането на наборната военна служба\", заяви Каракачанов.\r\n\tСпоред него в редица европейски страни започва да се говори за наборна военна служба и темата става все по-актуална.\r\n\tТой добави, че ще се постарае да не допуска абсолютно никаква корупционна практика и това ще бъде преследвано.\r\n\t\"Не може да крадеш от болните, от децата, от армията\", каза Каракачанов.\r\n\tСлед като пое официално властта, той заяви, че не дава \"голи обещания\" и очаква обществото да разбере, че армията се нуждае от повече пари.\r\n\t\"Знам, че обществото очаква повече средства за образование, за здравеопазване и за други обществени дейности, но съм дълбоко убеден, че ще разбере, че точно в това време на България е необходима онази армия, която може да съхрани спокойствието, реда, живота и здравето на българските граждани, целостта и суверенитета на българската държава\", добави той.\r\n\t\r\n\tВръщането на казармата е една от основните теми в силно популисткия арсенал на националистите у нас и периодично се лансира през последните няколко години.ВМРО изкара идеята още по време на второто правителство на ГЕРБ, когато \"Патриотичният фронт\" изготви два проектозакона в тази посока, които  в парламента.\r\n\tТогава военното министерство дори изготви анализ, който очаквано показа, че връщането на задължителната казарма в България може да стане много трудно.\r\n\tВръщането на задължителната военна служба под каквато и да е форма ще изисква значителни финансови и организационни ресурси. Освен това ще трябва да преосмисли наново целия сектор на отбраната.\r\n\tНаборната казарма беше отменена през 2007 година, като в последните години на съществуването си тя се бе превърнала в истинска агония както за войниците, така и за Министерството на отбраната.\r\n\tМО нямаше възможност да осигури навременното влизане на всички подлежащи на военна служба. Това доведе до абсурдната ситуация да се търсят връзки за влизане, а не за скатаване от казармата, тъй като определени държавни позиции в сектора за сигурност изискваха отбиване на военната служба.\r\n\t\"Късметлиите\" да се доредят до служба пък не получаваха качествена военна подготовка заради липсата на средства за муниции, военна техника и др. За сметка на това прекарваха по-голямата част от службата си в даването на наряди, основно по опазването огромното армейско имущество, останало от времето на соца.\r\n\tТака наборните войници излизаха от казармата без базови умения и с усещането, че са си изгубили няколко месеца от живота.", "title": "Ново начало: Каракачанов ще пробва да върне казармата"},
{"url": "http://www.mediapool.bg/brad-pit-prizna-che-se-bori-s-alkoholizam-i-bezchuvstvenost-news263437.html", "article": "За пръв път след развода си с актрисата Анджелина Джоли, холивудската звезда Брад Пит говори надълго за сегашното си душевно състояние, за това как се е превърнал в тежък алкохолик, как не е спирал да пуши марихуана от колежа, как в момента се бори с това, че дълго е бягал от чувствата си и с наложената от самия него емоционална изолация от околните.\r\n\tВ обширно интервю за списание GQ Style,  и съпроводено с фотосесия в американски национален природен парк, Пит допълва, че вече се е подложил на терапия, спрял е да пие и възприема онзи период от живота си като изследване на собствените слабости. С бившата му съпруга Джоли пък били решили да спрат с \"отровната омраза\" и заедно да уредят споровете си по приятелски начин и без публичност.\r\n\tДвамата с Джоли се разделиха изненадващо през 2016 г. след десетгодишна връзка и двегодишен брак, от които имат три осиновени и три собствени деца. Актрисата го обвини в тормоз над децата и в това, че пие много. Пит бе разследван за потенциален тормоз срещу едното от осиновените деца – 15-годишния Мадокс, след като по време на частен самолетен полет си изпуснал нервите пред децата и му посегнал. През януари актьорът бе оневинен от подозренията и с Джоли се разбраха да уредят спора си чрез адвокат, действащ като посредник между двете страни извън съдебната система.\r\n\tСега Пит казва, че раздялата с 41-годишната Джоли му подействала като \"огромен генератор на промяна\".\r\n\t\"Не си спомням и ден, откакто излязох от колежа, в който да не съм пил, да не съм пушил цигари с тютюн и марихуана или да правя нещо подобно... Наистина, наистина съм щастлив да сложа край на всичко това. Когато създадох семейство, спрях с всичко, освен с пиячката. Но дори през последната година, знаете, има неща, с които не мога да се справя. Пиех прекалено много\", споделя Пит.\r\n\tТой припомня, че семейството има винарна, а той се наслаждавал на виното много, но се наложило да \"стъпи на Земята\", тъй като се стигнало до моменти, в които заедно с виното на масата си наливал водка под масата. \"Бях професионалист, доста добър бях станал\", допълва той.\r\n\t\"Това просто се превърна в проблем. И съм много щастлив, че пред последната горчива половин година вече отново съм поел чувствата си в свои ръце. Мисля, че това е част от предизвикателствата пред човек – Или отричате чувствата си през целия си живот, или им отговаряте и се развивате. За мен този период беше наистина беше свързан с моите слабости и провали\", казва Пит, но допълва, че вече \"не си губи времето\" в такива \"кухи изследвания\".\r\n\t\"Започнах терапия. Харесва ми. Харесва ми. Минах през двама специалисти преди да намеря подходящия\", обяснява Пит.\r\n\tТой споделя още, че вече не се възприема като актьор. \"Това отнема толкова малко от времето ми през годината и толкова нищожна част от съсредоточаването ми. Филмите вече ми се виждат евтин начин да стигнеш до дълбоки тежки чувства. Вече не се получава, особено като си баща\", казва актьорът.\r\n\tПо думите му е пропилял много от времето си да избягва чувствата си и да се изолира в \"клетки\" от околните, но вече няма време за губене в тези неща.\r\n\tТой разказва още, че в момента изпитва огромно удоволствие да работи с ръцете си и с изненада открил колко е добър в използването на различните материали. \"Правя всичко. Работя с глина, гипс, арматура, дърво\", посочва той, но смята, че това е \"самотно занимание\".", "title": "Брад Пит призна, че се бори с алкохолизъм и безчувственост"},
{"url": "http://www.mediapool.bg/gotovi-li-ste-da-plashtate-za-novini-news263438.html", "article": "Новинарската индустрия, понесла тежки удари, може да съзре лъч на надежда в едно проучване, което изследва готовността на аудиторията да плаща за журналистически продукт, ако новинарските компании подходят благоразумно.\r\n\tМалко повече от половината пълнолетни американци редовно плащат, за да получават новини чрез абонаменти за вестници или списания, чрез приложения за електронни устройства или чрез парични дарения за обществени медии, твърди екипът на \"Медия инсайт\" - проект за сътрудничество между Американския институт по печата и Центъра за публични проучвания към Асошиейтед прес.\r\n\tНе само хора с побелели коси и бради проявяват такава склонност. За новини плащат и около 40 процента от хората под 35-годишна възраст, макар че те по-рядко от поколението на своите родители да се абонират за новини. Проучването констатира, че по-младите хора е по-вероятно да посочат като причина да се абонират желанието да подпомогнат някоя новинарска медия.\r\n\tОт друга страна, младежите, които не плащат, за да получават новини, много по-често казват, че просто не ги интересува съдържанието, което се продава. \"Усещаме промяна\", казва Том Розенстил, изпълнителен директор на Американския институт по печата. \"Шири се схващането, че хората не желаят да плащат за новини, особено младите, защото те могат да ги получат от социалните медии. Ние констатирахме, че това не е вярно.\"\r\n\tЕдна четвърт от хората, които признават, че редовно намират начини да свалят новини от информационни източници без да плащат, казват, че са готови да плащат най-малкото умерена цена за тази информация, ако трябваше да го правят.\r\n\tЖителят на Чикаго Джон Ашфорд е абонат на няколко новинарски сайта, донякъде защото това има значение за работата му. Той каза, че истината за една полицейска стрелба близо до мястото, където живее, вероятно би останала скрита, ако не бяха репортерите, разровили се в тази история. \"Хората нямат нито време, нито пари, да разследват такива неща. А някой трябва да го прави\", добави той.\r\n\tПочти един от всеки петима американци дарява пари на най-малко един медиен източник с нестопанска цел, като публична телевизия или радио, или дигитален новинарски сайт, като ПроПублика например, констатира проучването. Вестник \"Ню Йорк таймс\" също вижда бавен, но стабилен ръст на своите абонати в интернет. Те са били 406 000 в края на 2011 г., а в края на 2015 г. - вече 1,09 млн. През 2016 г. броят им е скочил до 1,85 млн., съобщават от редакцията, като не пропускат да изтъкат, че това рязко противоречи на твърденията на президента Доналд Тръмп, че \"Ню Йорк таймс\" запада.\r\n\tДори и преди следизборната полемика около т. нар. фалшиви новини, вестникът спечели на онлайн версията си нови абонати, загрижени за надеждността на някои публикации, които са видели по интернет. \"Те явно разбират, че при нас наистина получават онова, за което плащат\", каза Дейвид Рубин, първи вицепрезидент на издателската къща на вестника, отговарящ за качеството на марката.\r\n\tВместо просто да хвалят продукта, който абонатите биха получили, мениджърите на \"Ню Йорк таймс\" съсредоточават рекламната си кампания върху мисията му като новинарска организация и върху значението на качествената журналистика. Една от тези реклами илюстрира опасностите, които дебнат един фотожурналист, отразяващ конфликта между иракските сили и джихадистите от \"Ислямска държава\".\r\n\t\"Ню Йорк таймс\" признава и значението на изграждането на специални отношения с абонатите, вместо просто да се търси начин една конкретна статия да бъде прочетена от колкото се може повече хора, посочи Рубин.\r\n\tТри четвърти от абонатите на вестници казват, че те четат главно печатните издания, а 21 процента - онлайн версиите, констатира проучването. Новинарските шефове не могат да си позволят да отдават предпочитание на един тип потребители за сметка на друг, каза Розенстил.\r\n\tНай-важната причина, поради която хората решават да се абонират, е, защото са убедени, че една новинарска медия отразява по най-добър начин новините, от които те се интересуват. Шефовете, търсещи съкращаване на разходите, трябва да не забравят значението, което абонатите отдават на качеството на новинарския продукт, подчерта той.\r\n\t\"Стремежът равномерно да се разпредели болката, като се \"изрязва\" по малко лошо отвсякъде, изглежда лоша стратегия. Трябва да се реже по-прецизно\", предупрреди Розенстил.\r\n\tПроучването бе извършено през февруари и март, като бяха анкетирани - по телефона или в интернет - 2199 американци, избрани произволно, но представително за населението на САЩ. Неговите автори допускат възможна грешка от плюс-минус 2,7 процентни пункта.", "title": "Готови ли сте да плащате за новини?"},
{"url": "http://www.mediapool.bg/bez-radost-borisov-pak-poe-tegobite-na-vlastta-v-istoricheski-moment-news263414.html", "article": "\"Както виждате, нито тщеславие има, нито радост. Но ако трябва да служим на държавата, трябва да служим сега, въпреки всички тези трудности.“ С тези думи лидерът на ГЕРБ Бойко Борисов пое в четвъртък властта за трети път – сега в коалиция с \"Обединените патриоти“\r\n\tПо волята на българския народ ГЕРБ и \"Обединените патриоти\" поемат отговорността за управлението на страната през следващите четири години в исторически за света и Европа момент - политическа несигурност, икономически проблеми, религиозни противоречия, нестабилност в региона, обяви той пред Народното събрание, преди да положи клетва като министър-председател.\r\n\tБорисов призова да се надмогне партийният егоизъм, обеща магистрали и съдебна реформа, като обаче не спомена нито веднъж преосмисляне на ролята на главния прокурор.\r\n\tВ изявленията си пред репортери по-късно той повтори, че ГЕРБ \"не се интересува от властта“, но в този състав на парламента не е имало възможност да се състави различно от вече избраното правителство. \"Извинявам се на колегите от БСП, че ги победих\", каза премиерът и обеща, че правителството ще положи \"всички усилия, старание и мъдрост да стане по-добре в България и да избегнем хаоса“.\r\n\tТой увери задочно ДПС, че към българските мюсюлмани ще има същото позитивно отношение както досега, и че \"етническият мир ще бъде пазен всячески\", понеже е по-важен от самото управление.\r\n\t\r\n\t\"Влизаме в едно управление, не за да си показваме партиите, а да покажем, че идеите, които сме отстояли и са влезли в програмата за управление, могат да бъдат защитени с грамотни, компетентни хора\", заяви лидерът на ВМРО Красимир Каракачанов, който е вицепремиер и министър на отбраната.\r\n\tОсвен от коалиционните си партньори Борисов получи, макар и \"в аванс“, подкрепа и от \"Воля\".\r\n\tБСП и ДПС очаквано атакуваха управляващите. Социалистите опитаха още от първия ден на правителството да вбият клин между коалиционните партньори, като акцентираха изключително върху отказа на \"Обединените патриоти от \"социалните“ и \"патриотичните“ им предизборни идеи. ДПС отново се противопсотави на официалното влизане на националисти във властта.\r\n\tДокато вървяха скучноватите речи в пленарната зала и изборът на новия кабинет, телевизионният шоумен Слави Трифонов предизвика известно раздивжване отвън с индивидуалния си пропест пред Народното събрание срещу \"самозабравилата се политическа класа“ със заканата, че няма да остави политиците, докато не предприемат действия за узаконяване на исканията от референдума.\r\n\t\r\n\tНякои депутати отсъстваха от заседанието по избор на ново правителство. Един от тях беше Делян Пеевски от ДПС, чието първо и последно мимолетно присъствие в пленарната зала бе в деня, когато се учреди 44-то НС и той положи клетва като народен представител.\r\n\tВ гласуването на Бойко Борисов за премиер участваха 233 депутати, като 133 бяха \"за\", 100 \"против\" и нямаше въздържали се. В негова подкрепа гласуваха депутатите на ГЕРБ, \"Обединените патриоти\",\"Воля\" и напусналият ДПС депутат Ангел Исаев. Против бяха БСП и ДПС.\r\n\tПредложената от Борисов структура на кабинета беше одобрена с гласуване и прегласуване, в което в крайна сметка участваха 235 депутати, от които 134 бяха \"за\" и 101 \"против\". Въздържали се отново нямаше. Със 133 гласа \"за\", 101 гласа \"против\" и без нито един \"въздържал се\" парламентът одобри състава на третия кабинет \"Борисов\".\r\n\tПреди да отиде в НС, Борисов връчи на президента Румен Радев документ за успешно изпълнен мандат за съставяне на правителство, а Радев издаде указ, с който предлага на Народното събрание да избере Бойко Борисов за министър-председател.\r\n\t\r\n\t\r\n\t\"Надявам се да има приемственост в областта на председателството на ЕС, сигурността и външната политика“, заяви президентът на влизане в сградата на парламента преди гласуването на кабинета. Според него дали кабинетът ще изкара 4-годишен мандат зависи от управленската му програма, начина на реализация на политиките, поставените приоритети. \"Но, като че ли има един стремеж на всяка цена да бъдат изкарани 4 години. За мен това е важно, гарантира стабилност, но това не е най-важният критерий. Най-важният критерий е свършената работа\", каза Радев.\r\n\tПредседателят на ПГ на ГЕРБ Цветан Цветанов представи пред депутатите биографична справка на кандидата за премиер Бойко Борисов, след което Борисов представи програмата за управление, структурата и състава на кабинета.\r\n\t\r\n\t\r\n\tБойко Борисов изчете програмната реч на новото си правителство с видима нерадост и известна досада.\r\n\t\"Намираме се в исторически момент за света и за Европа – политическа несигурност, икономически проблеми, религиозни противоречия, нестабилността в региона, предизвикателства пред сигурността .В името на българските граждани и българската държава, ГЕРБ и коалиция \"Обединени патриоти\" преодоляваме различията си, вижданията си по много въпроси и постигнахме съгласие по основните приоритети в работата на съвместното ни правителство\", каза той.\r\n\t\"Гарантираме успешното организиране и провеждане на българското председателство на Съвета на ЕС. Ще предприемем всички мерки за гарантиране на сигурността на българските граждани и да ограничим битовата престъпност чрез засилено полицейско присъствие в населените места на страната, ограничаването на нелегалната миграция и защита на националните ни граници, които са наш основен приоритет\", продължи Борисов.\r\n\tТой допълни, че правителството ще провежда политики за увеличаването на доходите на гражданите чрез заетост и по-висока производителност на труда. Обяви също така намерението да бъде написан нов антикорупционен закон, който ще създаде нов антикорупционен орган на базата на досегашната комисия за отнемане на незаконно придобитото имущество. Ще има и нов ред за преследване на корупцията по високите етажи на властта, обеща лидерът на ГЕРБ.\r\n\tПремиерът се ангажира с провеждане на съдебна реформа, която щяла да ускори процеса на правораздаване.\r\n\tНямаме основание да се откажем от изграждането на модерна инфраструктура - това ще помогне за развитие на регионите и намаляване на регионалните различия, посочи той . Като допълни, че правителството поема ангажимент за доизграждането на АМ \"Хемус\", АМ \"Струма\", АМ \"Калотина-София\", Южната дъга, разширението на метрото в София и други.\r\n\tБорисов напомни, че образованието е приоритет на кабинета и увери, че ще има увеличение на инвестициите и бюджета в този важен сектор, както и ръст на средствата за наука всяка година. Той говори и за здравеопазването като стратегически приоритет за управлението. Започваме поетапна демонополизация на НЗОК и интегрирана информационна система в този сектор, обяви Борисов.\r\n\t\r\n\tОт парламентарната трибуна председателят на БСП Корнелия Нинова декларира, че социалистите ще подкрепят правителството само на тема европредседателство и външна политика.\r\n\tКакто тя, така и всички представители на левицата, изредили се на трибуната след нея, атакуваха ГЕРБ и \"Обединените патриоти\", че отстъпват от предизборните си обещания. Въпреки че докато траеше предизборната кампания самите представители на БСП твърдяха, че ако управляват с националистите, те ще трябва да \"укротят позициите си\".\r\n\tОчевидно с цел да демонстрират непримирима опозиционност от първия ден на кабинета \"Борисов 3\", социалистите се надпреварваха да излизат на трибуната общо взето с едни и същи укори и претенции- незабавно да се повишават пенсии, доходи и социални плащания, а държавата да се намесва активно в икономиката.\r\n\tНинова посочи три причини против новата власт. \"Първата причина – поради сериозните различия в нашите идеи и програми за развитието на икономиката, за борба с бедността, за модерно образование, свързано с икономиката, за достъпно здравеопазване, корупцията и престъпността. В наше лице ще имате алтернатива на вашата програма, с конкретни предложения, идеи и разумни аргументи\", каза Нинова.\r\n\tПо думите й втората причина е, че приоритетите за управление, които определи Борисов пред парламента, са отказ от предизборните обещания: \"Това е правителство на подмяната спрямо това, което обещахте\". Третата причина била \"несигурността в България\", заложена в коалиционното споразумение.\r\n\t\"Поздравяваме \"Обединените патриоти\" за израстването от \"България вън от ЕС и НАТО\" до \"Ще продължим неотклонно по пътя на европейската интеграция\". Поздравления, имаме един приоритет, по който всички партии в този парламент сме абсолютно единодушни – бъдещото на България е европейското бъдеще\", продължи със сарказъм Нинова.\r\n\tПродължителното й изказване, както впоследствие и речите на колегите й бяха съпроводени с неодобрителни подмятания от страна на патриотите, които се държаха като на футболен мач.\r\n\tНинова успя да преброи 53 предизборни ангажимента, от които са отстъпили националистите, изтъквайки ексцентричните им предложения за образователен ценз при гласуване, час по патриотизъм в училище, както и развяти български знамена пред всеки храм. Не стана ясно откога БСП, която досега не се е присъединявала към подобни искания, присъщи на националистите, ги е припознала.\r\n\tВ реплика Красимир Каракачанов заяви, че \"Обединените патриоти\" не са отстъпвали от нищо и припомни, че в миналия парламент предложението им за минимална пенсия от 300 лева не е минало, защото не са му достигали само 6 гласа. Каракачанов отбеляза също, че ангажиментите, които Нинова цитира, били за предходния мандат, а не за настояшия.\r\n\t\r\n\t\r\n\tСпоред председателя на ДПС Мустафа Карадайъ на изборите е имало немалко неизвестни, а \"основният въпрос - накъде след изборите? - с голяма сила стои и сега\".\r\n\t\"Възможно ли е изобщо да се постихне успех - нашият отговор е по-скоро не\", каза Карадайъ и подчерта, че \"ГЕРБ за втори пореден път избра \"коалиция с коалиция от партии“, а както се видя от предния мандат, това не носи стабилност и реформи\".\r\n\tСпоред него да направиш вицепремиер по демографските въпроси националист е цинизъм. \"Твърдението, че европейските ангажименти и председателството на Съвета на ЕС изискват такъв кабинет е невярно, защото не отговаря на европейската политическа практика\", посочи Мустафа Карадайъ и добави, че \"Никъде в Европа националисти не се допускат до властта, а ГЕРБ го прави за втори път\".\r\n\t\"Рано или късно независимо от подмяната и лъжите народът мъдро ще отсъди. Кой обаче ще плати за изгубеното време - най-голямата партия ще плати най-висока цена за своята безотговорност днес\", коментира Мустафа Карадайъ.\r\n\t\"Това ще бъде труден мандат за ГЕРБ, но лошото е, че ще бъде труден и за всички български граждани и за демокрацията\", каза той.\r\n\t\r\n\tЛидерът на \"Воля\" Веселин Марешки каза, че неговата парламентарна група ще даде подкрепа за кабинета, но няма да му даде толеранс от 100 дни, а ще следи под лупа всяко действие на всеки министър още от днес. \"Очакваме г-н Борисов да оправдаете доверието на \"Воля\", което днес ви даваме в аванс.\", каза Марешки.\r\n\tПо думите му на консултациите за съставяне на правителство от \"Воля\" били казали, че не могат да участват в управление, в което има представители на крайния национализъм. \"Но всеки български гражданин има право на втори шанс и затова сме готови да направим компромис с имената в кабинета, но никога няма да направим компромис с делата\", каза Марешки.", "title": "\"Без радост\" Борисов пак пое тегобите на властта в \"исторически момент\""},
{"url": "http://www.mediapool.bg/prints-filip-spira-obshtestvenite-si-zadalzheniya-news263439.html", "article": "Съпругът на британската кралица принц Филип прекратява обществените си ангажименти от есента на тази година, обявиха от Бъкингамския дворец в четвъртък.\r\n\tРешението е взето лично от принц Филип, който следващия месец навършва 96 години, и е подкрепено от Елизабет II, съобщи говорител на кралското семейство.\r\n\tИзявлението бе предшествано от безпрецедентно свикване на персонала на кралското семейство от цялата страна през нощта. Това предизвика много спекулации, включително за смърт в кралското семейство или абдикация на кралицата. Приближени до кралското семейство обаче заявиха, че няма нищо необичайно и припомниха, че когато принц Филип е навършил 90 години е споменал, че ще започне постепенно да намалява обществените си ангажименти.\r\n\t95-годишният принц през последните години страдаше от кардиологични и други здравословни проблеми, но поддържаше активна обществена дейност. При посещение в лондонски клуб за крикет вчера той изглеждаше в добро здраве и се пошегува, че е човекът с най-голям опит в света по отношение на откриването на паметни плочи.\r\n\tДо август принцът ще участва във вече уговорени обществени изяви, както индивидуално, така и придружавайки кралицата, се казва в изявлението на Бъкингамския дворец. \"След това херцогът на Единбург няма да приема нови покани за посещения и ангажименти, макар че може да реши от време на време да посети някои публични събития\".\r\n\t\"Кралицата ще продължи да изпълнява изцяло официалната си програма\", заявиха от двореца.\r\n\tСъс своите 110 дни с работни ангажименти през 2016 г. принц Филип е петият най-зает член на кралската фамилия, посочва ББС.\r\n\tТой е патрон, президент и член на над 780 организации и ще продължи да бъде свързан с тях, но вече няма да играе активна роля и да участва в техни прояви, допълва Бъкингамският дворец.\r\n\tПремиерът Тереза Мей изказа \"най-дълбока благодарност и най-добри пожелания\" на оттеглящия се принц. \"От непоколебимата му подкрепа за Нейно Величество кралицата до вдъхновяващите му награди и подкрепата му за стотици благотворителни дружества и добри каузи, неговият принос за Великобритания, Британската общност и целия свят ще бъде от голяма полза за нас през идните години\", заяви Мей.\r\n\tПрез юни принц Филип ще навърши 96 години, а през ноември кралската двойка ще отпразнува 70-ата годишнина от брака си. Принцът и кралицата имат четири деца и осем внуци. Най-големият им син, принц Чарлз, е престолонаследник. През последните години общественото внимание все повече се фокусира върху престолонаследника и върху принц Уилям и съпругата му Кейт.\r\n\tПринц Филип е толкова известен с гафовете и шегите си, колкото кралица Елизабет Втора с резервираността си, отбелязва Франс прес. Роден на гръцкия остров Корфу през 1921 г., той е на 18 месеца, когато го отнасят на британски кораб на легло от кашони за портокали, след като чичо му, гръцкият крал, е свален от престола.\r\n\tКато член на британския кралски флот участва активно във Втората световна война. Младият офицер е на 18 години, когато за първи път се среща с 13-годишната Елизабет, която е омаяна от него. Първоначално родителите й гледат с лошо око на връзката й с безпаричен чуждестранен принц, но на 20 ноември 1947 г. двамата сключват брак в Уестминстърското абатство и той приема титлата Филип Маунтбатън.\r\n\tПреждевременната смърт на крал Джордж Шести през 1952 г., наследен на престола от Елизабет Втора, го принуждава да сложи край на кариерата си във флота, което е трудна стъпка за него, според негови близки.\r\n\tКралица Елизабет Втора цени подкрепата му до такава степен, че го е наричала \"нейната скала\", отбелязва АФП.\r\n\tЕдин от класическите гафове на принц Филип е на церемонията по независимостта на Кения през 1963 г., където той представлява Великобритания, отбелязва Ройтерс. В момента, когато британското знаме е на път да бъде свалено, той се обръща към лидера на движението за независимост Джомо Кениата, с въпроса \"сигурни ли сте, че искате да продължите?\"\r\n\tПрез 1967 г., в отговор на въпрос дали иска да отиде в Москва, за да помогне за облекчаване на напрежението на Студената война, принц Филип заявява: \"Много бих искал да отида в Русия - макар че копелетата убиха половината ми семейство\".\r\n\tПри посещение в Китай през 80-те години съпругът на Елизабет Втора предупреждава британски студенти, че ако останат прекалено дълго, \"ще им се дръпнат очите\".\r\n\tПрез 2001 г. принц Филип казва на 13-годишно момче, което искало да отиде в Космоса, че е прекалено дебел за астронавт, а на обиколка на Австралия следващата година принцът попитал абориген дали още се бият с копия.", "title": "Принц Филип спира обществените си задължения"},
{"url": "http://www.mediapool.bg/slavi-trifonov-obleche-byala-riza-i-otstapi-ot-ultimatuma-si-news263440.html", "article": "Облечен в бяла риза и обграден от гардовете си, шоуменът Слави Трифонов изпълни заканата си и дойде на индивидуален протест пред Народното събрание, където поседна на столче и разговаря с журналисти. Това стана в четвъртък по обед, докато новоизбраният трети кабинет на Бойко Борисов полагаше клетва в парламента. Заобиколен от група граждани, медии и полиция, Трифонов даде импровизиран брифинг, от който стана ясно, че вече не държи ултимативно на искането за \"мажоритарна избирателна система в два тура с абсолютно мнозинство\", каквато бе формулировката на въпроса от ноемврийския референдум.\r\n\t\"Това е за обсъждане. Нека да се обсъжда. Аз не съм политик и не съм сигурен, че това е най-правилната система. Но нека се обсъжда от избраните от нас депутати в парламента. Нека да кажат - ние смятаме мажоритарната система да изглежда по друг начин. Но да я обсъжда\", заяви шоуменът.\r\n\tДо момента той и сценаристите му поставяха ултимативно искането парламентът да приеме едно към едно чистия мажоритарен вот.\r\n\t\"Смятам, че системата, пропорционалната, с която избираме депутати, става едно и също. При следващите избори ще е същото. Докога ще правим така, че парламентът да изглежда по един и същи начин?\", запита Трифонов.\r\n\tПреди това той публикува отровено писмо до медиите, в което обяви, че българският политически елит се е самозабравил.\r\n\tТрифонов се закани всеки ден да е пред парламента, докато депутатите не приемат \"волята на 2.5 милиона души\". Към него се присъединиха граждани, които скандираха: \"Боклуци, боклуци!\".\r\n\t\"Това е мой личен избор, персонален. Това е моята позиция. Парламентът се прави, че нищо не се е случило. Нямам политически амбиции. Не съм тръгнал да влизам в никакъв парламент. Кое е толкова сложно?! Това е моята гражданска позиция. Трябва да се смени системата за избор на депутатите\", каза Трифонов.\r\n\t\"Къде да говоря?! Аз, като говоря това, което мисля, там където работя, ме спират?!\", сопна се той на журналистите, видимо раздразнен от въпросите им.\r\n\tОтвореното му писмо явно е насочено както към политиците, така и към ръководството на бТВ, което по-рано спря негово предаване, в който той отправяше заплаха за масови протести пред парламента, ако до два месеца след встъпването си в длъжност депутатите не гласуват промените, одобрени от референдума. Тогава Трифонов обвини бТВ в цензура, но ръководството на телевизията му заяви, че той се  за личната си политическа кампания.\r\n\t\"Срамувам се, че допуснахме да се получи така - шепа хора да се смятат за богоизбрани и да не се съобразяват със законния си началник – българския народ\", пише Слави в писмото.\r\n\t\"Три милиона и половина гласуваха на Референдума. Два милиона и половина с положителен отговор. Като един от тези хора, извървях всички законови стъпки, въпреки пречките, за да се приеме решението на гласувалите на референдума. Но явно желанието за власт е по-силно. И от морала, и от законите. Затова аз отивам да си търся правата пред парламента. Като трибуна на моята гражданска позиция ще използвам единственото останало свободно медийно пространство в България – интернет. А в предаването си довечера ще говоря за събитията пред парламента в Скопие\".\r\n\tНа въпрос колко време ще протестира, водещият каза, че ще прецени според ситуацията. Но обеща в петък пак да е на жълтите павета.\r\n\t\"Ще видя как ще реагират депутатите. Ще видя и колко граждани ще подкрепят това, което мисля. Ако никой не ме подкрепя, ще се откажа, но поне ще съм опитал\", добави той.\r\n\tПредложението на \"Шоуто на Слави\" за 100% мажоритарна избирателна система получи внушителна подкрепа, но недостатъчна, за да задължи НС да го приеме. ГЕРБ е единствената партия, която се ангажира и в предизборната си програма с такава промяна, но тя не влезе в управленските приоритети на правителството заради съпротивата на \"Обединени патриоти\", коалиционен партньор на ГЕРБ. Като се има предвид, че и останалите партии са срещу чист мажоритарен вот, .", "title": "Слави Трифонов облече \"бяла риза\" и отстъпи от ултиматума си"},
{"url": "http://www.mediapool.bg/hirurgat-ventsislav-mutafchiyski-e-noviyat-vremenen-nachalnik-na-vma-news263441.html", "article": "Хирургът проф. Венцислав Мутафчийски е новият временно изпълняващ длъжността началник на Военномедицинска академия, след като досегашният й директор Николай Петров стана здравен министър в новия кабинет.\r\n\tДосега Мутафчийски бе заместник-началник на ВМА по диагностично-лечебната дейност и началник на Клиника по едноскопска, еднокринна хирургия и колопроктология.\r\n\t“Приемам със смесени чувства високата чест и отговорност. Извървяхме много труден път, но резултатите са видими“, каза Мутафчийски и благодари на Петров. “Вие показахте какъв човек трябва да бъде началникът на ВМА“, обърна се Мутафчийски към Петров. Новият шеф на ВМА обеща, че ще продължи традициите.\r\n\t“За мен беше чест да работя във ВМА. За мен ВМА остава моята майка, моят роден дом и в бъдеще”, заяви от своя страна Николай Петров при предаването на поста.\r\n\tТой благодари на членовете на своя екип, като им пожела да надминат постигнатите до момента резултати и им завеща: “Бъдете смирени, бъдете праведни, кураж и с Бога напред”.", "title": "Хирургът Венцислав Мутафчийски е новият временен началник на ВМА"},
{"url": "http://www.mediapool.bg/vigenin-chudya-se-koi-predlozhi-karanikolov-za-ministar-news263443.html", "article": "\"Ще ви съдим и по това дали ще защитавате МВнР от посегателствата върху неговата собственост, каквито реализира противозаконно вашият бъдещ колега Емил Караниколов, за когото се питам всъщност кой и защо предложи за министър\". С тези думи заобиколно бившият външен министър в кабинета \"Орешарски\" Кристиан Вигенин попита кой предложи икономическият министър в настоящето правителство.\r\n\tВигенин се обърна към новия външен министър Екатерина Захариева, но коментарът му, всъщност, бе насочен към шефа на икономическото ведомство, който се води от квотата на \"Атака\".\r\n\tЕмил Караниколов обаче е кадър на ГЕРБ и дългогодишен шеф на агенцията за приватизация. В неговия мандат бяха извършени едни от най-спорните приватизационни сделки – на \"Булгартабак холдинг\", недовършената сграда на ИПК \"Родина\", на Дипломатическия клуб в Бояна. Всички свързани с депутата от ДПС Делян Пеевски.", "title": "Вигенин: Чудя се кой предложи Караниколов за министър"},
{"url": "http://www.mediapool.bg/valentin-radev-ne-sam-revolyutsioner-zanimavam-se-s-evolyutsii-news263444.html", "article": "\"Не съм революционер, обратното – занимавам се с еволюции.\" Така накратко се описа новият вътрешен министър Валентин Радев по време на церемонията по приемането на властта от служебния му предшественик Пламен Узунов.\r\n\t\"Надявам се на приемственост, винаги съм се надявал. Ще се опитам да добавя към това, което са направили тези преди нас\", добави той със заявката да работи с ведомствените синдикати.\r\n\tРадев не пропусна да благодари на Узунов за организацията на предсрочните парламентарни избори, а той от своя страна му пожела разум и мъдрост.\r\n\t\"Предавам ви едно тежко министерство. Първо, защото очакванията на обществото и на гражданите към вас ще бъдат големи и второ, защото ще решавате и проблемите на служителите в МВР, които големи. От все сърце ви желая разум, вяра, мъдрост и успех, а в личен план, естествено, да сте жив и здрав\", каза още Узунов.\r\n\tВалентин Радев е външен за системата на МВР. Той е бивш зам.-министър на отбраната от първия кабинет на Бойко Борисов. При второто управление на ГЕРБ бе председател на военната комисия в парламента. Специалист е по боеприпаси и химия на взривните вещества.\r\n\tРадев е завършил Висшето военно артилерийско училище в Шумен с магистърска степен, офицер по артилерийско въоръжение. Аспирантурата му е по аеродинамика и балистика. Магистър е и по икономика от УНСС.\r\n\tКариерата си Радев започва като началник на служба \"Артилерийско въоръжение\" и стига до директор на Института за перспективни изследвания на отбраната. Бил е хоноруван преподавател в УНСС и Нов български университет.\r\n\tЦялото семейство на новия вътрешен министър е обвързано с ГЕРБ – съпругата му Лорита Радева е общински съветник от партията в София и председател на комисията по екология. Синът им също е партиен активист. Самият Радев е известен с близостта си до бившия вътрешен министър и зам.-председател на ГЕРБ Цветан Цветанов.\r\n\tДейността му в парламента се свързва основно с изказвания по армейски теми, както и покрай взривовете в заводите за обезвреждане на боеприпаси в Челопечене, Сливен и Горни Лом. Радев не известен като един от най-активните депутати на ГЕРБ и през двата си мандата в Народното събрание избягваше да прави политически изказвания.", "title": "Валентин Радев: Не съм революционер, занимавам се с еволюции"},
{"url": "http://www.mediapool.bg/uchitelskite-zaplati-se-vdigat-ot-esenta-news263445.html", "article": "Предизборният ангажимент на ГЕРБ за повишаване на учителските заплати ще започне да се изпълнява още от есента.\r\n\tТова обяви при встъпването си в длъжност финансовият министър Владислав Горанов. Той препотвърди ангажимента от предизборната програма на ГЕРБ, че за четирите години до края на мандата на настоящото правителство възнагражденията на преподавателите ще се вдигнат двойно спрямо сегашния им размер.\r\n\t\"За четирите години необходимият за целта ресурс е 1.4 млрд. лв.\", уточни служебният министър Кирил Ананиев, който отново ще поеме зам.-министерския пост във ведомството на Горанов.\r\n\tДо 17 май кабинетът трябва да одобри средносрочната бюджетна прогноза за 2018 – 2020 г., в която ще се определи точният процент на увеличението на заплатите на учителите и необходимият за това ресурс, стана ясно още от думите на Ананиев. Служебният кабинет забави изпращането на прогнозата, а също на Националната програма за реформи и на Конвергентната програма в Брюксел, за да може редовният кабинет да включи в тях основните си приоритети.\r\n\tОт думите на Горанов се разбра още, че увеличението ще засегне всички учителски заплати. \"Образованието е наш много важен приоритет\", каза министърът и уточни, че по него ще се заработи много бързо заради силната експертиза на новия образователен министър Красимир Вълчев, който е бивш служител на финансовото министерство. Вълчев също потвърди, че ангажиментът за двоен ръст на заплатите ще бъде изпълнен.\r\n\tПрез последните две години кабинетът \"Борисов 2\" на два пъти вдигна учителските заплати, като последното увеличение, което се случи на 1 януари 2017 г., беше средно с 8% и с 10% на стартовите заплати на влизащи в системата кадри.\r\n\tУправляващите се притесняват, че до няколко години от системата ще се пенсионират огромен брой учители, а същевременно тя е непривлекателна за млади педагози с висока експертиза заради ниското заплащане. Затова Горанов и Вълчев са твърдо убедени, че вдигането на учителските заплати е ключов стимул за повишаването на качеството на образованието.\r\n\tПредвиждат се и промени в системата на делегираните бюджети с цел да се осигури равен достъп до добри учители.\r\n\t\"Равният достъп до качествено образование е преди всичко равен достъп до добри учители\", заяви министър Вълчев. Той каза, че общото увеличение на средствата в системата на образованието ще има за цел да мотивира повече млади хора с високи и добри резултати от гимназиалното образование да се включват в педагогическо образование и в педагогическа професия.\r\n\t\"Трябва да се направи така, че там, където е по-непривлекателно да се преподава, учителите да получават повече средства, както и в малки и отдалечени населени места от големите градове, но и където има концентрация на деца от уязвими групи\", каза Вълчев. По думите му подобни механизми вече са разработени в голяма степен.\r\n\tОсвен вдигането на учителските заплати от есента предстоящата актуализация на бюджета ще включва и обещаното увеличение на минималната пенсия от 1 юли до 180 лв. и от 1 октомври на 200 лв.\r\n\tЕвентуално осъвременяване на всички пенсии от 2018 г. обаче ще има само ако се направят икономии в системата. Това може да стане например чрез подготвяната реформа в издаването на т. нар. ТЕЛК решения. Това ще е и основен приоритет в работата на новия социален министър Бисер Петков.\r\n\tОчакванията са реформата да е готова в началото на 2018 г. Според Петков и Горанов от тази реформа зависи преизчисляването на пенсиите, отпуснати преди 2010 г. със средния осигурителен доход за 2009 г., което е разписано в управленската програма.\r\n\tПо отношение на механизма за минималната заплата Бисер Петков каза, че ще ползват постигнатото по време на служебния кабинет и преговорите ще продължат. Според Владислав Горанов има логика заплатата през 2018 г. да се вдигне с 50 лв. над сегашния й размер от 460 лв. Целта е обещаното покачване до 650 лв. да бъде с по-сериозни темпове първоначално, а през следващите години стъпките да бъдат по-малки.\r\n\tДогодина няма да има повишение на данъци, няма да се въвеждат допълнителни данъчни облекчения, но остава графикът за покачване на осигуровките с 1 процентен пункт, посочи още Горанов.\r\n\tВъпреки разкритите от служебния кабинет злоупотреби и проблеми с програмата за саниране, финансовият министър обяви, че тя ще продължи поне до обещаните 2 млрд. лв. Тази година обаче нямало да се наложи бюджетът да харчи допълнителни средства за нея, защото разплащанията през Българската банка за развитие вървели с бавен темп и досега били в размер на около 300 млн. евро (600 млн. лв.).\r\n\tЗаложеният за 2017 г. дефицит няма да бъде по-голям от планирания въпреки увеличенията на пенсии и заплати, стана ясно още от изказването на Горанов.\r\n\tСлужебното правителство оставя на кабинета на ГЕРБ излишък от 1.6 млрд. лв., фискален резерв от 13 млрд. лв. и дълг в размер на 25.2 млрд. лв., посочи Кирил Ананиев.\r\n\tЗа разлика от колегите си новият здравен министър Николай Петров беше лаконичен на думи и обещания при приемането на властта. Той обяви, че ще даде всичко от себе си за реализацията на политическата програма на коялицията, която го е излъчила и по-специално на ГЕРБ. Петров не изведе никакви допълнителни приоритети, които ще залегнат в работата му оттук нататък, като поиска време, за да отговаря на конкретни въпроси като например този за недоволството на болници срещу бюджетите им.\r\n\t\"Всичко добро, което се е опитал екипът на служебния министър да направи, ще бъде прието като добре дошло. Ще го надграждаме и ще поддържаме добри контакти с д-р Семерджев. Каквото преценим, че трябва да се коригира, ще коригираме\", каза Петров, отново без да уточни какво смята за добро и какво би коригирал от направеното от Семерджиев.\r\n\t\"Министър Петров вече е напълно наясно с предстоящото. Желая му успех, защото за здравеопазването няма никакво значение кой какъв пол е или какви политически разбирания има. Ние се грижим за хората и за нас е изключително важно тази грижа да е ефикасна, ефективна, целенасочена и резултатна\", заяви от своя страна Семерджиев.\r\n\tПетров посочи, че екипът, с който ще работи в здравното министерство, вече е в главата му, но няма да го съобщи преди да е одобрен от премиера Бойко Борисов.\r\n\tОчаква се като зам.-министър да се върне Бойко Пенков, който бе на този пост в правителството \"Орешарски\", в служебния кабинет на Георги Близнашки и в екипа на Петър Москов в кабинета \"Борисов 2\". Вероятно Петров ще разчита и на някой от близкото си обкръжение във ВМА да го последва в МЗ. Когато бе служебен здравен министър в правителството на Марин Райков, негов заместник беше анестезиологът Мирослав Ненков, но не е ясно дали и сега ще го последва в министерството.", "title": "Учителските заплати се вдигат от есента"},
{"url": "http://www.mediapool.bg/merkel-pozdravi-borisov-za-fenomenalniya-mu-uspeh-news263442.html", "article": "Новият (стар) премиер Бойко Борисов обеща засилен икономически растеж и увеличаване на доходите в най-бедната страна от ЕС при утвърждаването на неговото правителство в българския парламент. Ройтерс \r\n\t \r\n\tАгенцията отбелязва, че освен от двете политически сили в управляващата коалиция - ГЕРБ и Обединените патриоти, новото, трето поред правителство начело с Борисов, бе подкрепено и от малката популистка партия \"Воля\", докато социалистите и ДПС - партията на етническите турци - гласуваха против.\r\n\t \r\n\tБорисов обеща да строи още магистрали и да се бори срещу контрабандата, за да се даде стимул на икономиката. Това трябва да доведе до нарастване на средната работна заплаха с 50 процента за 4 години, като в същото време подоходните и корпоративните данъци се задържат на 10 процента, цитира Ройтерс изявлението на премиера при представянето на новото правителство в Народното събрание.\r\n\t \r\n\tТой обеща също да създаде специален орган за борба с корупцията по високите етажи на властта, но анализаторите са твърде сдържани към реформаторските стремежи на правителството, добавя агенцията.\r\n\t \r\n\t\r\n\t \r\n\tОчакваният икономически ръст от 3 на сто тази година според анализаторите е недостатъчен за България, ако иска бързо да навакса изоставането от жизнения стандарт в Западна Европа, отбелязва Ройтерс.\r\n\t \r\n\tСпоред  новото правителство, въпреки крехкото си мнозинство в парламента, има шансове да се задържи на власт най-малкото до юли 2018 г., тъй като опозицията не желае да подклажда политическа нестабилност през 6-месечното ротационно българско председателство на ЕС, което започва през януари.\r\n\t \r\n\tГерманската агенция ДПА прави политически портрет на премиера Бойко Борисов и посочва, че неговата партия отново е успяла да спечели предсрочните избори на 26 март, въпреки че България остава най-бедната и най-корумпирана - според Трансперънси интернешънъл - страна в ЕС. Затова, отбелязва ДПА, Борисов отново се изправя пред същите предизвикателства, като най-съществените от тях са жизненият стандарт на българите и високата корупция.\r\n\t \r\n\t\r\n\t \r\n\tСпоред ДПА този път на Борисов се е наложило да търси коалиция с потенциално непредвидимия крайнодесен популистки блок на Обединените патриоти и затова е под въпрос дали сега той ще има повече шансове да извърши закъсняващите реформи, отколкото с предишния си кабинет.\r\n\t \r\n\tАсошиейтед прес обръща внимание на обещанието на Борисов новото правителство да продължи проевропейския и пронатовски курс на България. Според АП главно предизвикателство за новия му кабинет ще бъде поддържането на стабилността в страната предвид на несигурността, царяща в ЕС заради Брекзит, нестабилността в съседните Турция и Македония, и страховете от нова миграционна вълна.\r\n\t \r\n\tАП цитира политически анализатори, според които двамата коалиционни партньори вероятно ще успеят да изгладят различията си, което ще позволи на правителството да изкара пълния 4-годишен мандат.", "title": "Меркел поздрави Борисов за \"феноменалния му успех“"},
{"url": "http://www.mediapool.bg/reformata-na-prokuraturata-ne-e-prav-prioritet-za-tsetska-tsacheva-news263446.html", "article": "Първи приоритет за новия правосъден министър Цецка Цачева ще бъде приемане на ново антикорупционно законодателство, а реформата на прокуратурата ще бъде подложена на \"задълбочен анализ\". Така Цачева подреди акцентите на своята работа при първата си среща със съдебните репортери в сградата на Министерството на правосъдието в четвъртък.\r\n\tТя обясни, че другите й задачи са реформата в Наказателно-процесуалния кодекс, написването на изцяло нов Наказателен кодекс и намаляването на административната тежест за гражданите и бизнеса. Така реформата на структурата на прокуратурата и съда започна да изглежда като изпаднала извън борда за правителството на ГЕРБ и \"Обединените патриоти\".\r\n\tВ отговор на питане на Mediapool дали това означава, че правителството няма да изпълнява управленската си програма, в която има заложено изпълнение на 17-те препоръки на Европейската комисия, Цачева убедено заяви: \"Ще се случи, защото имаме воля, затова ще се случи\".\r\n\tПет от препоръките на Брюксел директно засягат държавното обвинение. Европейската комисия настоява за изработване на пътна карта за изпълнение на . Това включва обособяването на Националната следствена служба като независима институция, чийто ръководител да може да разследва главния прокурор. Другото настояване е главният прокурор да бъде много по-отчетен пред обществото, въвеждане на частното обвинение и засилване на проверките на инспекторите в прокуратурата.\r\n\tОтделно Брюксел настоява за публично отчитане на напредъка по знаковите дела и да се отстранят нарушенията на Европейската конвенция за защита правата на човека.\r\n\tСлед като й бе напомнено, че една от препоръките е за създаване на независимо от Цацаров следствие, \"волята\" на новия правосъден министър за реформа се превърна във воля за анализ: \"(Тази препоръка) ще бъде обект на изключително задълбочен анализ\".\r\n\t\"Две са думите, които имат голямо значение за мен – баланс и диалог. Няма да има експерименти, но моята цел е на по-бързи обороти да се придвижи съдебната реформа\", каза новата министърка, която преди това бе председател на Народното събрание и кандидат за президент. Тя обясни, че приема \"новото предизвикателство\" с чувство на отговорност.\r\n\tЦецка Цачева има и планове за Висшия съдебен съвет – да прекрати \"тона на противопоставянето и да го замени с тон на диалог, което е в интерес на гражданите и държавността\". Въпросният \"тон на противопоставянето във ВСС\" е породен от сблъсъка на мнозинството около главния прокурор Сотир Цацаров и прореформаторската опозиция. Последният скандал между двете групи бе по повод отказа на мнозинството да започне проверка на ЦУМ-гейт заради замесването на името на главния прокурор Сотир Цацаров.", "title": "Реформата на прокуратурата не е пръв приоритет за Цецка Цачева"},
{"url": "http://www.mediapool.bg/maiki-iskat-kameri-s-onlain-dostap-v-detskite-yasli-i-uchilishtata-news263447.html", "article": "Родители организират национален протест срещу насилието над деца в яслите, градините и училищата на 10 май, става ясно от съобщения в социалните мрежи и .\r\n\tПоводът са поредните случаи на насилие от последните дни. В сряда 15-годишен ученик почина след сбиване в град Славяново, Плевенско, а през февруари 11-годишно момиче от София издъхна след удар в корема от съученик. В последните дни пък родители на малки деца изнесоха поредната порция случаи на грубо отношение към деца в ясли и градини. Единият беше за грубости в 45 ясла \"Майор Томпсън\" в София, а друга част от сигналите се отнасяха за ясла \"Иглика\" във Варна, в която тече проверка. В края на 2016 г. пък подобни проблеми бяха засечени и в деската градина \"Морска звездица\" в града.\r\n\tСлужебният министър на образованието Николай Денков неотдавна представи специална програма срещу насилието в училище, но въпреки това родителите продължават да са неудовлетворени и настояват за по-сериозни мерки.\r\n\t\"Провокирана съм да започна тази борба от личен опит, от случващото се напоследък и от репортажите на телевизиите. Споделям с вас, защото смятам, че е крайно време да сме единни и съпричастни, да спрем да мълчим и да започнем да се борим за промяна и нормално отношение към децата ни\", пише Весела Алексиева, майка на 2-годишно дете.\r\n\tПротестът се организира на 10 май от 11 ч. на ул. \"Оборище\" 44 в София, където се намират дирекциите \"Здравеопазване\" и \"Образование\" към Cтолична община.\r\n\tРодителите настояват за изграждане на системи за видеонаблюдение във вcяко помещение на яcлите, градините и училищата, включително и в дворовете към тях, като идеята е камерите да излъчват онлайн, с индивидуална парола за достъп за семейството на всяко дете.\r\n\tМайките и бащите искат още камерите да осигуряват звук и висока резолюция, достатъчна за идентифициране на лицето при инцидент.\r\n\t\"Cъгласно Закона за чаcтната охранителна дейноcт видеозапиcите следва да бъдат cъхранявани в cървъра на cъответната яcла, градина, училище в 30-дневен cрок, като доcтъп до тях на магнитен ноcител да имат родителите cлед пиcмена молба до директора cъглаcно Закона за защита на личните данни, в cлучай че желаят да ги използват като доказателcтво за извършено наcилие\", искат родителите.\r\n\tТе настояват и за финансови санкции за детските заведения, в които се докаже насилие.\r\n\tСпоред недоволстващите в cлучай на cигнал за наcилие от cтрана на учител cпрямо дете трябва да cе проведе ефективно вътрешно разcледване от комиcия, назначена от директора, включваща един незавиcим външен екcперт, като при конcтатирано такова, незавиcимо дали пcихичеcко или физичеcко, яcлата, градината или училището трябва да бъдат финанcово cанкционирани. При уважен от cъда иcк cрещу яcлата, градината или училището поcледните трябва да cа задължени да предявяват регреcни иcкове cрещу cлужителите cи, заради които cа претърпели cанкциите. Cигналите и резултатите от проверките трябва да бъдат публично оповеcтявани на cъздадена за целта интернет cтраница, настояват родителите.\r\n\tАко насилието се докаже, учителят трябва да бъде уволнен и да не му се дава възможност да упражнява професията си в следващите пет години.\r\n\tМайките искат още ежегодни тестове на психологическата пригодност на педагогическия персонал, чиито резултати да се обявяват публично, а също и ежегодни обучения за добрите практики в работата с деца.\r\n\tВъв всяка ясла, градина и училище трябва да има минимум по 2 психолога, искат още родителите.\r\n\tНедоволните настояват още да cе промени адаптационният модел при поcтъпване в яcла, като родителят има правото да придружава детето от един до три чаcа дневно предвид възраcтта, пcихичеcкото и емоционално cъcтояние на детето (поетапен график за влизане на децата заедно c родител). За пример може да cе ползва Берлинcкият адаптационен модел, при който детето постепенно се въвежда в детската ясла или градина с участието на родителя в рамките на 2-3 седмици, смятат те.", "title": "Майки искат камери с онлайн достъп в детските ясли и училищата"},
{"url": "http://www.mediapool.bg/stroezhat-na-patya-prez-kresna-mozhe-da-se-otlozhi-za-sledvashtoto-desetiletie-news263448.html", "article": "Новият строителен министър Николай Нанков ще подмени спешно ръководството на Агенция \"Пътна инфраструктура\", която стана обект на прокурорски проверки и в резултат на това Лиляна Павлова, любимият строителен министър на Бойко Борисов, .\r\n\tПри предаването на властта от служебния министър на регионалното развитие и благоустройството Спас Попниколов на наследника му Николай Нанков стана ясно, че не е изключено строежът на сложния и скъп път през Кресненското дефиле на магистрала \"Струма\" да се отложи за следващия програмен период, точно както бе отложен през миналия.\r\n\t\"Искам да ви уведомя, че на 27 април апликационните форми за лотове 3.1., 3.3. и тунел \"Железница\" на магистрала \"Струма\" са одобрени от \"Джаспърс\" (JASPERS), което значи, че вече реално можем да се възползваме от европейските средства за строителството на тези обекти. Искрено ви пожелавам във вашия мандат тези обекти да бъдат завършени като строителство и да има и апликационна форма за лот 3.2 (бел.ред. магистралата през Кресненското дефиле), каза Попниколов на Нанков и му връчи доклад със свършеното през служебния мандат.\r\n\tОтговорът на Нанков беше, че в петък предстои смяна на ръководството на Агенция \"Пътна инфраструктура\" (АПИ). Новите шефове не бяха съобщени, защото трябва да бъдат съгласувани с премиера Бойко Борисов, стана ясно от думите на Николай Нанков.\r\n\t\r\n\tУскоряването на работата по магистрала \"Струма\" беше основният приоритет в работата на Попниколов. Имахме приоритет с вицепремиера по еврофондовете Малина Крумова и той вече е изпълнен, отчете за довиждане досегашният служебен министър.\r\n\tИзненадата е, че отново ще се кандидатства с две апликационни форми за европейско финансиране на магистралата. Решението е било на второто правителство на Бойко Борисов и е съгласувано с Европейската комисия. \"Прави се чисто оперативно, за да не се бавим, защото имаме пълна готовност за двата лота плюс тунел \"Железница\", част от които в момента се строят с пари от бюджета\", коментира Малина Крумова пред Mediapool.\r\n\tТя обясни, че това е съгласувано с Брюксел и дори евроекспертите го препоръчали. Към момента нямаме готовност за апликационната форма на пътя през Кресненското дефиле. Все още не е направен докладът за оценка на въздействието на околната среда и не е необходимо да се бавим, действаме оперативно, каза Крумова. По думите й няма причина пътят през Кресненското дефиле, през който се планира изграждане на , да остане за следващия програмен период.\r\n\tСпоред пътни експерти обаче времето вече работи срещу проекта. Все още няма утвърдено трасе и доклад по ОВОС, тепърва предстои обявяване на обществена поръчка за избор на строител. Всички тези процедури ще отнемат в най-добрия случай около две години. Към това трябва да се прибавят и поне четирите години за самото строителство. Така при оптимистичен сценарий са нужни общо шест години, а до финансовото приключване на програмния период остават седем и половина години.\r\n\tИзграждането на цялата магистрала \"Струма\" беше заложено за миналия програмен период 2007 – 2013 г., като липсващите около 100 км бяха разделени на три лота. Плановете обаче се промениха след остър спор между тогавашния регионален министър, а след това и президент, Росен Плевнелиев и вицепремиера по еврофондовете Томислав Дончев, който надделя. Плевнелиев защитаваше тезата за една апликационна форма за цялото трасе на магистралата, докато Дончев я раздели на две и остави 67 км от пътя през Кресненското дефиле за 2014 – 2020 г. По този начин бяха освободени пари за изграждането на околовръстния път на София, метрото и обхода на Габрово с проектиране на тунел под Шипка.\r\n\tВ момента схемата се повтаря. Оставените 67 км от \"Струма\" за настоящия програмен период отново бяха разделени на три лота с цел по-бързото им изграждане. Без много шум по времето на второто правителство на ГЕРБ е било решено отново да има две апликационни форми за европарите. Сега се внася тази за двата лота и тунел \"Железница\", а най-спорният и сложен участък през Кресна отново се отлага неясно за кога във времето.\r\n\tОтлагането му за следващия програмен период 2020 – 2027 г. ще освободи ресурс от около 600 - 800 млн. лв., който може да се използва за строителството на магистрала \"Хемус\" – топ приоритета на Борисов през настоящия му трети мандат. Още повече, че за първите 10-километра на \"Хемус\" вече има избран изпълнител, а за следващите текат процедури, които не бяха пипнати по времето на служебното правителство.\r\n\tДали има такъв замисъл ще стане ясно до края на годината, ако не бъде обявена обществена поръчка за избор на строители на трасето.\r\n\t\r\n\tНай-вероятно още в петък Агенция \"Пътна инфраструктура\" ще е с ново ръководство, съобщи новият регионален министър Николай Нанков.\r\n\tЕдинствената смяна, която направи предшественикът му Спас Попниколов в ръководството на АПИ, беше назначаването на Пирин Пенчев за председател на управителния съвет, а предишният Дончо Атанасов беше понижен до редови член. Това стана след трагичния инцидент в тунел \"Ечемишка\", при който паднала част от осветителна конструкция уби жена.\r\n\tНовите шефове на АПИ вече са ясни, но трябва да бъдат съгласувани с премиера, каза Николай Нанков.\r\n\t\"Факт е, че в пътната агенция има изключително много неща, които трябва да свършим и забавени такива\", допълни той без да конкретизира. Обеща да създаде \"един отличен екип в министерството, с глобалната цел да продължим със същите темпове да развиваме инфраструктурата на страната\".\r\n\tНовото ръководство на АПИ ще трябва бързо да пусне търг за тунел \"Железница\", след като предишният беше прекратен заради \"изчезване\" на част от офертата на един от кандидатите. Освен това трябва да се финализират стартираните процедури за магистрала \"Хемус\", които стоят на трупчета вече близо година. Няма и яснота дали ще има промяна с концепцията за въвеждането на тол таксите за тежкотоварния трафик. Обществената поръчка е блокиране вече повече от година, въпреки че ЕК се готви да го направи задължително с евродиректива.\r\n\tКато свои приоритети министър Нанков определи подобряването на състоянието на пътната мрежа в Северна България, доизграждането на магистрала \"Хемус\", завършването на магистрала \"Струма\", въвеждането на тол таксата, успешното реализиране на оперативна програма \"Региони в растеж\" и подготовката за следващия програмен период.\r\n\t \r\n\t\r\n\tГордостта от втория мандат на ГЕРБ – Националната програма за обновяване на жилищните домове, остава приоритет, каза Нанков.\r\n\tСлужебният регионален министър прати сигнал до прокуратурата заради тройно по-високите цени за саниране на частни жилища с бюджетни средства спрямо тези с европари. Нещо повече, според служебния кабинет, вторият милиард за санирането е бил договорен авансово още преди парламентът да вземе решение за това. Прокуратурата обаче не видя проблем, обяви го за \"разказ\" без доказателства и отказа дори да образува предварителна проверка по случая.\r\n\t\"Продължаваме програмата, ще видим какво са направили колегите за тези три месеца. Доста бяхме критикувани по темата, доста предложения имаше. Моето лично мнение е, че програмата би трябвало да бъде оптимизирана\", каза Николай Нанков и заяви, че няма да ревизира управлението на Попниколов, но ще се запознае с наследството.\r\n\tДо края на януари Николай Нанков беше заместник-министър на Лиляна Павлова и отговаряше за санирането и ВиК реформата, която не успя да доведе докрай. Сега обеща да завърши водната реформа.\r\n\tРегионалният министър каза, че ще разчита на експертизата и помощта на екипа на министерството и коментира, че работата му като част от него в рамките на два мандата го прави оптимист по отношение изпълнението на предстоящите задачи.", "title": "Строежът на пътя през Кресна може да се отложи за следващото десетилетие"},
{"url": "http://www.mediapool.bg/rusiya-iran-i-turtsiya-podpisaha-sporazumenie-za-deeskalatsionni-zoni-v-siriya-news263449.html", "article": "Турция, Иран и Русия подписаха споразумение, предвиждащо да се създадат \"деескалационни зони\" в Сирия с цел намаляване на насилието на нейната територия, предаде Асошиейтед прес.\r\n\tДокато представителите на трите страни подписваха споразумението на преговорите за Сирия в казахстанската столица Астана, някои членове на делегацията на сирийската опозиция протестираха крещейки, и напуснаха конферентната зала. Опозицията протестираше срещу участието на Иран в конференцията, който според нея е страна във войната.\r\n\tКазахстанското споразумение предвижда да бъдат създадени четири зони в Северна, Централна и Южна Сирия.\r\n\tТурското външно министрество заяви, че зоните за сигурност ще включват цялата провинция Идлиб, както и части от Алепо, Латакия и Хомс, предаде Ройтерс.\r\n\tМинистерството уточни, че съгласно споразумението ще бъде забранено всякакво използване на оръжия в тези зони и то ще позволи доставки хуманитарна помощ.\r\n\tСледващият кръг от сирийските преговори ще бъде в Астана в средата на юли, заяви казахстанският министър на външните работи Кайрат Абдрахманов, цитиран от Ротйерс и ТАСС.\r\n\tСпоразумението за създаване на \"зони за деескалация\" в Сирия ще влезе в сила в събота и се очаква сирийските военновъздушни сили да спрат полетите си над тези райони. Това заяви Александър Лаврентиев, ръководител на руската делегация на преговорите за Сирия в Казахстан, цитиран от Асошиейтед прес.\r\n\tСирийското правителство ще спазва споразумението, освен ако бунтовнически групи в тези райони извършват нападения, добави Лаврентиев на пресконференция в казахстанската столица. Според него Турция, Иран и Русия са се споразумели, че е възможно да се допускат международни наблюдатели, ако трите страни постигнат единодушие по този въпрос.\r\n\tРусия е готова да изпрати наблюдатели на примирието в \"зоните за деескалация\", заяви Лаврентиев, цитиран от ТАСС. Зоните се установяват за срок от половин година, добави той. Възможно е срокът на действието им да се удължи автоматично с още толкова, ако не се променят обстоятелствата или страните гаранти не вземат друго решение.\r\n\tВъоръжената сирийска опозиция заяви, че не може да приеме създаването на зони за сигурност в Сирия, защото това заплашва териториалната й цялост, предаде Ройтерс.\r\n\t\"Искаме Сирия да запази целостта си\", заяви представителят на опозицията Осама Абу Зейд след подписването на меморандума от трите страни. \"Ние сме против разделение на Сирия. Що се отнася до споразумението, ние не сме страна по това споразумение и разбира се, никога няма да го подкрепим, докато Иран е наричан страна гарант\", добави той.\r\n\tАбу Зейд заяви също, че има \"голямо разминаване\" между обещанията и действията на Русия.\r\n\tВероятно ще продължат военните действия срещу свързаната с Ал Каида група, известна като Комитет за освобождаване на Леванта (\"Тахрир аш Шам\"), съобщава АП. Групировката има активно присъствие в районите, където се очаква да бъдат разположени четирите зони за сигурност.", "title": "Русия, Иран и Турция подписаха споразумение за \"деескалационни зони\" в Сирия"},
{"url": "http://www.mediapool.bg/ek-shte-otdelya-na-temata-s-napuskaneto-na-velikobritaniya-po-30-minuti-sedmichno-news263450.html", "article": "Говорител на Европейската комисия потвърди, че институцията ще отделя по 30 минути на седмица на въпроса с напускането на ЕС от Великобритания. За тази седмица този лимит бе изчерпан, добави той, цитиран от БТА.\r\n\tМедии приписват на председателя на ЕК Жан-Клод Юнкер твърдението, че ще отделя по половин час на седмица на въпроса с Великобритания. Говорителят днес с коментара си потвърди подобни намерения, които се възприемат като част от натиска над Лондон в навечерието на преговорите.\r\n\tПо повод коментари на британския премиер Тереза Мей, че ЕК се опитва да повлияе на резултата от предсрочните парламентарни избори във Великобритания през юни, говорителят каза, че когато има избори, хората се превъзбуждат. Не сме наивни, добави той.\r\n\tМного сме заети с нашата законодателна работа и няма да отдаваме прекалено внимание на въпроса с Великобритания. Веднага щом бъде избрано следващото британско правителство, ще се заемем с преговорите, готови сме за това, посочи говорителят на ЕК.", "title": "ЕК ще отделя на темата с напускането на Великобритания по 30 минути седмично"},
{"url": "http://www.mediapool.bg/parizhkata-prokuratura-razsledva-razprostranenie-na-falshivi-novini-po-zhalba-na-makron-news263451.html", "article": "Парижката прокуратура започна следствие срещу неизвестен извършител за разпространение на фалшиви новини, целящи да повлияят на гласоподавателите на изборите, по жалба на кандидат-президента Еманюел Макрон, предадоха Франс прес и Ройтерс.\r\n\tПо-рано в четвъртък Макрон подаде жалба в прокуратурата заради твърденията, споменати в телевизионен дебат от противничката му Марин льо Пен, че центристкият кандидат има офшорна сметка. Макрон отрича да притежава такава, припомня Ройтерс.\r\n\t\"Няма да се поколебаем да дадем под съд за клевета всеки, който разпространява тази фалшива информация\", добавят приближени на 39-годишния центрист, цитирани от Франс прес.\r\n\tВ телевизионния дебат снощи крайнодясната лидерка Марин льо Пен изрази надежда, че няма да научат за офшорна сметка на Макрон на Бахамските острови, което той незабавно определи като клевета.\r\n\tДнес бившият министър на икономиката, смятан за фаворит на предстоящия втори тур на изборите, порица \"фалшивите новини и лъжите\", които според него произтичат от сайтове, свързани с руски интереси. Той обвини крайнодясната си опонентка, че е подготвила тайно тази маневра благодарение на поддръжниците си в интернет и я обвини в разпространение на фалшиви новини.\r\n\tСпоред екипа на Макрон новината е започнала от анонимна публикация на интернет форум, откъдето е преминала в социалните мрежи, отбелязва АФП.\r\n\tДнес льо Пен каза, че не разполага с доказателства за тайна банкова сметка на Макрон на Бахамските острови. На въпрос на телевизия Бе Еф Ем дали официално го обвинява в притежаване на тайна офшорна сметка, Льо Пен заяви: \"Не, изобщо не. Ако исках да го правя, щях да го направя вчера. Просто му зададох въпроса.\"\r\n\tРейтингът на Макрон след снощния диспут се е повиши, а на Льо Пен се е понижи, сочат резултатите от проучване на социологическата компания \"Ъпиниън уей\".\r\n\tСпоред данните подкрепата за Макрон се увеличава с 1 процент и за него биха гласували 61 процента от избирателите, ако изборите бяха днес. Рейтингът на Льо Пен е намалял, също с 1 процент, и за нея са готови да гласуват 39 процента от избирателите.", "title": "Парижката прокуратура разследва разпространение на фалшиви новини по жалба на Макрон"},
{"url": "http://www.mediapool.bg/pokolenieto-na-makron---mladi-liberalni-lideri-se-obedinyavat-zad-frenskiya-kenedi-news263452.html", "article": "Ако Еманюел Макрон спечели балотажа на президентските избори във Франция в неделя, проевропейските либерали в ЕС ще открият най-накрая своя покровител.\r\n\tЗа центристите, които ближат рани след решението на британците отпреди година да напуснат Европейския съюз, 39-годишният политик ще бъде доблестният млад герой, сразил най-опасния популистки дракон от всички, водачката на Националния фронт Марин льо Пен.\r\n\tОт официална вечеря с младите ръководители на Белгия и Люксембург до размяна на откровено приятелски послания с бившия премиер на Италия Матео Ренци - Макрон вече си изгради обкръжение от единомишленици, готови да пропагандират идеи за по-тясна европейска интеграция във времена когато избирателите са изкушени от твърдолинейната десница и левица.\r\n\tТези млади лидери се самоопределят като нови лица, необременени от класовата война от миналия век между лявото и дясното.\r\n\tЗа да осъществят въжделенията си за вдъхване на нови сили на ЕС, те обаче ще се нуждаят да спечелят лидерите от старата школа, преди всичко германския канцлер Ангела Меркел.\r\n\tВисокопоставен представител на германските власти заяви, че младежкият ентусиазъм на Макрон може да придаде на Франция оптимизъм, подобен на този от времето на американския президент Кенеди. Наред с това обаче той вмъкна и една скептична бележка: Берлин е \"готов да разговаря за Европа\", но дискусията трябва да е за отговорността, както и за солидарността.\"\r\n\t\r\n\tМакрон обсъди плановете си за Европа на частна официална вечеря през март в дома на известна личност от френския телевизионен ефир, на която присъстваха 41-годишният белгийски премиер Шарл Мишел и колегата му от Люксембург, 44-годишният Ксавие Бетел.\r\n\t\"Това беше момент, в който споделихме своя ангажимент към Европа\", каза Мишел пред Ройтерс за тази вечеря, която бе държана в тайна, докато през април в публичното пространство не изтече информация за нея. \"В следващите месеци ще трябва да рестартираме европейския проект и за тази цел ще са ни нужни партньори.\"\r\n\tТримата мъже са част от първото поколение европейски политически ръководители, израснали с облагите от гражданството на ЕС.\r\n\t\"Ние сме поколението Еразъм\", каза Мишел пред Ройтерс, имайки предвид едноименната програма за образователен обмен, при която студенти от университет в дадена страна могат да отидат на обменни начала за период от време в университет в друга държава.\r\n\tАко стане най-младият президент в историята на Франция, Макрон ще тръгне по пътя на най-младия премиер в историята на Италия Матео Ренци, който също зае поста си на 39 години, но миналата година подаде оставка след загубен референдум за конституционна реформа.\r\n\t\"Браво на Матео Ренци\", написа Макрон в Туитър миналата седмица. \"Ние ще променим Европа заедно с всички прогресивно мислещи.\"\r\n\tРенци след това отговори в Туитър: \"Благодаря, уважаеми Еманюел. Ние сме с теб.\"\r\n\tОфициалната вечеря в Париж, състояла се по покана на Макрон в дома на Стефан Берн, френски телевизионен водещ и приятел на Бетел, показа, че новото поколение лидери не изпитва неудобство да изостави формалностите на традиционната дипломация.\r\n\t\"Обстановката ставаше все по-неформална и неформална\", каза човек, който е добре осведомен за вечерята. \"Всички си размениха телефонните номера. Постоянно си пишат съобщения.\"\r\n\tГи Верхофстат, либерал и бивш белгийски премиер, преговарящ по въпросите на излизането на Великобритания, и радетел за по-нататъшна федерализация на ЕС, смята Макрон не просто за съюзник, който иска да сложи край на старите привички на препирни между държавите членки, но и за пример за това как социалните мрежи променят правенето на политика - и вероятно и политиката изобщо.\r\n\t\"Политическата дейност ще се промени изцяло\", каза Верхофстат.\r\n\tКолкото и да ги окрили евентуалната победа на Макрон, младите либерали обаче ще трябва да изкачат доста стръмен хълм, преди да постигнат широк консенсус за по-тясна интеграция в ЕС.\r\n\tДосегашният френски президент Франсоа Оланд, чиято непопулярност достигна историческо равнище, не успя да осъществи подобни цели в Европа и е очевиден пример за това колко трудно ще бъде за Макрон да убеди французите да го подкрепят.\r\n\tВсички пътища за промяна на ЕС продължават да минават през Берлин, където всякакви предложения ще бъдат посрещнати с предпазливост дори и Меркел да загуби парламентарните избори тази година от левоцентристкия си и проевропейски конкурент Мартин Шулц. В Германия е налице широко схващане, че френският бюджетен дефицит е заплаха за еврото.\r\n\tМишел, Бетел и 50-годишният либерал и премиер на Холандия Марк Рюте излязоха с общо предложение за рамка на реформи в ЕС, което да бъде обсъдено след излизането на Великобритания. То предвижда по-ускорена интеграция на някои държави в една \"Европа на много скорости\". Германия дълго време показваше хладно отношение към подобна идея, но в последно време Меркел даде сигнали, че може и да я разгледа.\r\n\tНякои представители от висшето ръководство на държавите от Бенелюкс (Белгия, Холандия и Люксембург) се надяват на възраждане на хармоничните френско-германски отношения. Те виждат възможност за \"голяма сделка\", в съответствие с която бившият банкер Макрон в крайна сметка трябва да убеди Берлин, че на Франция може да се вярва, че няма да допусне дефицитът й да се раздуe прекомерно. В замяна Германия ще склони да се откаже от съпротивата си срещу това да сподели част от дълговете на други държави.\r\n\tЧовек, близък до Макрон, окачестви вечерята от 5 март като частна среща между млади европейски реформатори единомишленици: \"Това бе част от усилията му за постигане на максимален консенсус в Европа\".\r\n\t\"Има допирни точки\", каза той, като същевременно подчерта, че Макрон няма да се самоограничава с подобни съюзи. \"Те подкрепят плановете на Макрон да се влее нов живот на европейския проект, а той подкрепя посланието на страните от Бенелюкс.\"", "title": "Поколението на Макрон - млади либерални лидери се обединяват зад френския \"Кенеди\""},
{"url": "http://www.mediapool.bg/eventualnata-badeshta-parva-dama-na-frantsiya-ima-neobichaino-prisastvie-v-kampaniyata-news263453.html", "article": "Френският кандидат-президент Еманюел Макрон се подготвя за балотажа в неделя срещу крайнодясната си съперничка Марин льо Пен, а съпругата му обмисля изгледите за важна роля. Това е необичайно за Франция, какъвто е и фактът, че през цялата кампания Брижит Макрон е най-близкият сътрудник на своя съпруг, пише в четвъртък Асошиейтед прес, цитирана от БТА.\r\n\tЛьо Пен и партньорът й Луи Алио, който е функционер на нейната крайнодясна партия Национален фронт, остават дискретни за своите отношения и само от време на време се появяват публично като двойка.\r\n\tСъщевременно Брижит Макрон се превръща в една от най-обсъжданите жени във Франция. Много от коментарите са злобни и се съсредоточават върху нейната възраст - тя е на 64 години, а съпругът й - на 39. Феминистите отхвърлят тези забележки като сексистки и отбелязват, че разликата във възрастта на съпрузите Макрон е сходна с тази между Доналд и Мелания Тръмп.\r\n\tМного избиратели пренебрегват подобни приказки и се съсредоточават върху свързаните с икономиката и сигурността въпроси в кампаниите.\r\n\t\"Разбира се, че е доста необичайно за жена да бъде много по-възрастна от своя съпруг, но освен това почти няма какво повече да се добави\", каза 34-годишната парижанка Мари Кост. \"По-важно е да се съсредоточим върху политиките на кандидатите.\"\r\n\tВ понеделник Еманюел Макрон отговори на този въпрос, като призна, че неговото семейство е \"малко различно\".\r\n\t\"Е да, във Франция има много семейства\", каза той пред тълпа, скандираща името на съпругата му. \"Има двойки от един пол и двойки от различни полове. Има различни родствени връзки. И има много любов.\"\r\n\tМножеството стана на крака и му ръкопляска.\r\n\tДвамата се запознали, когато тя била приблизително на възрастта, на която той е сега; Макрон бил тийнейджър.\r\n\tИзвестна тогава като Брижит Озиер, омъжената майка на три деца преподавала френска литература в северния френски град Амиен, където Еманюел Макрон учил в католическа гимназия.\r\n\tМакар никога да не му е била учителка, тя ръководела гимназиалния театрален кръжок, в който той се включил. Те се опознали, когато 16-годишният Еманюел предложил да напишат заедно пиеса.\r\n\t\"Ние пишехме и малко по малко бяха напълно възхитена от ума на това момче\", спомни си тя в документален филм по френската телевизия миналата година. \"Неговата култура, неговата умна, добре оформена глава. Изумително.\"\r\n\tРодителите на Макрон, разтревожени от зараждащата се любовна връзка, го изпратили на друго място през последната му година от гимназията. В крайна сметка Брижит се развела, върнала си моминското име Троньо и дошла при него в Париж.\r\n\tДвамата сключили брак през 2007 г. Те нямат деца заедно, но Макрон казва, че трите деца на съпругата му и седемте й внуци са неговото семейство.\r\n\tДвамата излязоха хваната за ръце на сцената в нощта, когато той се нареди начело на първия тур на президентските избори. Те помахаха на тълпата с насълзени очи и се целунаха - още едно необичайно нещо за френската политика, където политиците обикновено не показват личния си живот пред обществеността.\r\n\tБрижит Макрон често придружава съпруга си на предизборни прояви, като прави селфита и изслушва тревогите на хората. Тя също така помага в подготовката на неговите речи.\r\n\tБрижит е любител на модата и стилът й често е описван като модерен от френските списания. Тя седеше на предния ред на неотдавнашни ревюта на Диор и Луи Вюитон.\r\n\tПрез 2015 г. тя напусна работата си в елитна парижка гимназия, за да помага на съпруга си. Бивши ученици от лицея \"Сен-Луи дьо Гонзаг\" я описват като въодушевен, енергичен, весел човек, който гори от желание да споделя своето увлечение по френските автори.\r\n\tБрижит казва, че като първа дама ще продължи да съсредоточава вниманието си върху младите хора.\r\n\t\"Моята битка ще бъде образованието\", каза тя пред сп. \"Пари мач\" миналата година.\r\n\t91-годишната Женевиев Перие, която живее в провинцията в област Бургундия, похвали очевидната \"простота\" на Брижит Макрон, защото \"тя, изглежда, говори на всички, когато я виждаме по телевизията. Тя изглежда много мила.\"\r\n\tПерие каза, че Брижит Макрон й напомня на друга нетипична жена - първата дама на Франция през 50-те години на миналия век Жермен Коти. Първоначално Коти беше осмивана заради бабешкия си стил, но после се радваше на голяма популярност заради посвещаването си на френския народ.\r\n\tВ по-ново време бившата сега съпруга на предишния френски президент Никола Саркози, Сесилия, играеше значима роля в неговата кампания и работеше редом до него. Двамата се разделиха няколко месеца след избирането на Саркози през 2007 г. и той се ожени повторно за Карла Бруни - фотомодел и певица, която възприе по-традиционна роля като първа дама, стоейки извън политиката и участвайки в благотворителни прояви.\r\n\tЕманюел Макрон казва, че ще придаде официалност на ролята на първата дама, ако спечели изборите, а съпругата му ще му помогне да реши как. \"Тя трябва да се произнесе по въпроса\", каза той този месец.\r\n\tФранция няма първа дама, откакто сегашният президент Франсоа Оланд и неговата приятелка Валери Трирвильор се разделиха. Тяхната раздяла стана през 2014 г., след като таблоидно списание разкри негова връзка с актрисата Жули Гайе. Гайе и Оланд никога не са се появявали публично заедно.", "title": "Евентуалната бъдеща първа дама на Франция има необичайно присъствие в кампанията"},
{"url": "http://www.mediapool.bg/germaniya-kremal-shte-reshi-dali-da-izpolzva-hakerski-danni-za-da-vliyae-varhu-izborite-news263454.html", "article": "Шефът на германското контраразузнаване каза днес, че Кремъл трябва да реши дали данните, събрани с хакерски атаки срещу депутати и политически партии в Германия, ще бъдат използвани, за да се влияе върху изхода от изборите за Бундестаг на 24 септември, предаде Ройтерс.\r\n\tНа конференция в Потсдам край Берлин директорът на Федералната служба за защита на конституцията (БфВ) Ханс-Георг Маасен каза, че \"голямо количество данни\" са били откраднати през май 2015 г. след кибератака срещу Бундестага. Като извършител на това нападение бе посочена руската хакерска група А Пе Те 28, известна и под други имена.\r\n\tМаасен каза, че са последвали хакерски атаки срещу депутати, канцлера Ангела Меркел и институции, свързани с нейния Християндемократически съюз. Не е известно дали вследствие на тези атаки има загуба на информация.\r\n\t\"Нашият партньор [тоест руските специални служби] се опитва да генеририра информация, която да бъде използвана в операции за дезинформация или влияние\", посочи шефът на германската служба за вътрешно разузнаване. \"Дали те ще го направят или не, е политическо решение, което допускам, че ще бъде взето в Кремъл\", заключи той.", "title": "Германия: Кремъл ще реши дали да използва хакерски данни, за да влияе върху изборите"},
{"url": "http://www.mediapool.bg/devet-balgari-obvineni-v-ungariya-za-smartta-na-71-migranti-news263455.html", "article": "Унгарски прокурори повдигнаха обвинения срещу 11 души, девет от които българи, във връзка със смъртта на 71 мигранти, открити в камион на магистрала в Австрия през 2015 г., и поискаха доживотни присъди за четирима от тях.\r\n\t \r\n\tСъдебният процес ще започне през юни, уточни съдът в южния град Кечкемет, цитиран от Франс прес.\r\n\t \r\n\tТрагедията, в която 59 мъже, осем жени и четири деца, включително едно бебе, умряха от задушаване в херметично затвореното товарно помещение на тръгналия от Унгария камион, шокира цял свят.\r\n\t \r\n\tПрокуратурата поиска доживотни присъди за един афганистанец и трима българи, смятани за ръководители на престъпната групировка и са изправени пред съда за убийства по особено жесток начин.\r\n\t \r\n\tПрокурорите искат присъди затвор и за другите седем обвиняеми - шестима българи и един ливанец.\r\n\t \r\n\tНа 27 август 2015 г. австрийската полиция откри изоставения хладилен камион на магистрала в Парндорф, близо до границата с Унгария, с телата на жертвите вътре.\r\n\t \r\n\tРазследването установи, че това са били мигранти, които бягали от конфликтите в Сирия, Ирак и Афганистан. Те били поети от каналджии в Унгария недалеч от сръбската граница.\r\n\tДелото е прехвърлено в Унгария, тъй като при аутопсията е установено, че смъртта на мигрантите е настъпила докато камионът още е бил в тази страна.\r\n\t \r\n\tДо момента са арестувани един афганистанец, смятан за главатар на бандата, осем българи и един ливанец. Полицията продължава да издирва единадесетия обвиняем, който е с българско гражданство.\r\n\t \r\n\tСпоред прокуратурата \"извършителите са знаели, че мигрантите се задушават, но не са направили нищо, за да ги освободят\" от камиона.\r\n\t \r\n\tПрестъпната групировка е натрупала значителни печалби. От февруари до август 2015 г. е прехвърлила през граница най-малко 1106 души, които трябвало да платят между 1000 и 1500 евро всеки, за да преминат в Австрия.\r\n\t \r\n\tТелата на повечето жертви са върнати на роднините им, а останалите са погребани във Виена.\r\n\t \r\n\tТрагедията предизвика широк обществен отзвук в Европа и допринесе за временното отваряне на границите за стотици хиляди мигранти, които се бяха насочили към западната част на континента, отбелязва АФП.", "title": "Девет българи обвинени в Унгария за смъртта на 71 мигранти"},
{"url": "http://www.mediapool.bg/aets-belene-i-parkovete-pirin-i-vitosha-ostavat-na-dneven-red-news263456.html", "article": "Новият стар министър на енергетиката Теменужка Петкова обяви при поемането на властта, че ще надгражда постигнатото в предишния си мандат и на дневен ред остава довършването на АЕЦ \"Белене\" по най-добрия начин, либерализацията на енергийния пазар и предоговарянето на условията за руските газови доставки.\r\n\tМинистърът на околната среда и водите Нено Димов, който през годините се изказвал скептично за политиките срещу климатичните промени, твърде общо каза, че ще търси баланса между опазването на природата, качеството на живот на хората и икономиката и ще комбинира експертни с политически решения. Той не се ангажира с мнения относно сложните проблеми със ски концесията на Банско и плановете за управление на парковете \"Пирин\" и \"Витоша\".\r\n\tЗемеделският министър Румен Порожанов коментира, че ще се захване с решаването на отлагани с години проблеми в министерството, сред които открои \"Напоителни системи\" с нужда от юридическо и финансово стабилизиране.\r\n\t\r\n\tМинистърът на туризма Николина Ангелкова, която за втори път поема този пост, посочи успешния летен сезон като свой краткосрочен приоритет, а за дългосрочните мерки ще свика още следващата седмица туристическия бранш.\r\n\tТеменужка Петкова заяви, че една от най-важните предстоящи задачи е пълната либерализация на електроенергийния и газовия пазари и предизвикателството е да се надгради досега постигнатото. Тя благодари на предшественика си Николай Павлов за постигната финансово стабилизация на държавните енергийни дружество.\r\n\tДовършването на казуса АЕЦ \"Белене“ по възможно най-добрия за обществото начин също стои на дневен ред, допълни енергийният министър. \"Когато е похарчен толкова сериозен финансов ресурс, ние сме длъжни да постигнем най-доброто решение“, посочи тя. Като друг сериозен приоритет тя посочи бъдещите преговори с \"Газпром\" след предстоящото окончателно решение на Европейската комисия по антимонополния казус.\r\n\tЕкоминистърът Нено Димов очерта като безспорен свой приоритет чистотата на атмосферния въздух, особено в големите градове, допълнен от чистотата на питейната вода и пренецията срещу наводнения, бедствия и аварии. Трябва да се търси обаче баланс между екологичните, икономическите и потребителските интереси, смята той. Забелязваме, че съвсем наскоро ЕК излезе с план, в който опазването на околната среда не е самоцел, а трябва да бъде гледано и през това как се приема от хората, живеещи в регионите, и от бизнеса, каза Димов, който в кабинета на Иван Костов бе зам.-министър на околната среда.\r\n\tОтносно приетите миналата седмица от Брюксел по-строги екоизисквания към въглищните централи Димов посочи, че предстои да се види дали прилагането им може да се отложи.\r\n\tТой определи като въпрос от голям обществен интерес темите з ски концесията на Банско, протестите на природозащитници срещу бизнес интересите в парковете \"Пирин\" и \"Витоша\" и опазването на защитените територии, и посочи, че в министерството ще се търсят два типа решения - експертни и политически. Вярвам, че с моя екип ще намерим най-добрите експертни решения, но съм наясно, че в политиката понякога експертните решения не са достатъчни, защото има различни групи хора, които имат различни интереси и тогава се търсят политически решения, посочи той.\r\n\tНовият земеделски министър Румен Порожанов, който в последните години бе шеф на Държавен фонд \"Земеделие\", но подаде оставка по искане на служебния агроминистър Христо Бозуков заради проверка на работата му във фонда, каза, че се надява \" в една малко по-средносрочна перспектива да можем да се преборим и с теми, които са отлагани с години\". \"Да, имаме си проблеми в някои от системите, които непрекъснато се пропускат – следващият да ги оправи, следващият, знаете за какво говорим”, посочи при приемането на поста Порожанов и уточни, че говори и за \"Напоителни системи”, и за други дружества към агроведомството, които изпитват трудности.\r\n\t\"Много важен въпрос е новият програмен период и приоритетите, които са заложени. Дебатът предстои. Общата селскостопанска политика и председателството също са важни - две неща, които се свързват едно в друго. Това е една от многото важни цели, които трябва да приемем достойно. Това е жизнено важно за нашия земеделски сектор. А нашият земеделски сектор е един от водещите отрасли в държавата. Гордея се, че съм бил по някакъв начин част от този процес в последните години\", заяви още Порожанов.\r\n\tЕдин от основните приоритети на министъра на туризма Николина Ангелкова ще е успешният летен сезон тази година. \"Да видя какво е състоянието на плажовете, колко могат да се дадат под наем. Имаше доста съдебни процедури. Най-важното е да бъде осигурено безпроблемното протичане на летния сезон“, заяви тя и информира, че след почивните дни ще обсъди с бранша дългосрочните цели, които са заложили.\r\n\t\"Важно е какъв ще бъде и самият продукт, който се предлага. Заедно с премиера Бойко Борисов и вицепремиера Валери Симеонов ще обсъдим стъпките, така че Законът за трудовата мобилност и трудовата миграция да бъде приложен на практика. Важно е да продължим работата за това България да бъде представена добре по време на председателството на Съвета на ЕС“, допълни Ангелкова.\r\n\tСпоред нея европредседателството е възможност да покажем всичко, което прави страната ни уникална.", "title": "АЕЦ \"Белене\" и парковете \"Пирин\" и \"Витоша\" остават на дневен ред"},
{"url": "http://www.mediapool.bg/rumen-ovcharov-otkaza-da-dava-obyasneniya-po-razsledvaneto-za-mini-bobov-dol-news263457.html", "article": "Бившият енергиен министър Румен Овчаров отказа да дава обяснения по разследването срещу него за на мини \"Бобов дол\" по което стана обвиняем в началото на февруари. Той бе призован в столичното следствие в четвъртък, но престоя вътре само около 15 минути, след което обясни пред медиите, че не е заявил нищо пред разследващите.\r\n\tОвчаров бе привлечен към наказателна отговорност за това, че като министър е разрешил да бъде сключен договор за отдаване на мините под наем на частната фирма \"Ораново\", която след това получи и концесия за добив на въглища. Според прокуратурата той не е имал право да позволи сключването на договорите за наем и за концесия, тъй като е трябвало да получи разрешение от Министерския съвет.\r\n\tОт държавното обвинение твърдят, че държавата е била ощетена с неизплатена концесионна такса за 557 256 тона кафяви въглища и така е извършван неконтролиран добив на природни богатства, представляващи изключителна държавна собственост. През есента на миналата година Румен Овчаров беше обвинен и за безстопанственост по делото за АЕЦ \"Белене\".", "title": "Румен Овчаров отказа да дава обяснения по разследването за мини \"Бобов дол\""},
{"url": "http://www.mediapool.bg/gerdzhikov-ako-izborite-ne-byaha-chestni-borisov-nyamashe-da-e-premier-news263458.html", "article": "\"Искам първо да ви поздравя с вашия голям успех, с избирането ви за трети път за министър-председател на България. За да стане това факт, трябваше да бъдат проведени едни честни и демократични избори. Ако изборите не бяха такива, може би не вие щяхте да бъдете премиер. Служебният кабинет успя да проведе едни свободни, демократични избори.\"\r\n\tТова заяви служебният премиер Огнян Герджиков при предаването на властта на Бойко Борисов в Министерския съвет.", "title": "Герджиков: Ако изборите не бяха честни, Борисов нямаше да е премиер"},
{"url": "http://www.mediapool.bg/navalni-poluchi-zadgranichen-pasport-za-da-lekuva-v-chuzhbina-izgorenoto-si-oko-news263459.html", "article": "Руската миграционна служба издаде задграничен паспорт на опозиционера Алексей Навални, който неотдавна получи тежко изгаряне на окото в резултат на нападение преди около седмица, предаде ТАСС. Навални лично съобщи това в блога си в интернет.\r\n\t\"Пет години не ми даваха паспорт. Но сега - наистина: дойдох и го получих, - писа той. - Сега мога да замина на изследване и лечение в някоя клиника, специализирана по очни изгаряния.\" Навални добавя, че руски офталмолози са го посъветвали да потърси помощ в специализирана чуждестранна клиника.\r\n\tНавални бе нападнат на 27 април. Неизвестен мъж плисна зелена антисептична течност в лицето му и избяга. След атаката Навални бе приет в болница, където лекарите диагностицираха химическо изгаряне на дясното му око и 80-процентна загуба на зрението.\r\n\tВъв вторник Навални писа в блога си, че се надява да получи разрешение да замине за лечение в клиника в Швейцария или Испания.", "title": "Навални получи задграничен паспорт, за да лекува в чужбина изгореното си око"},
{"url": "http://www.mediapool.bg/ataka-se-pritseli-v-bordove-na-darzhavnite-firmi-news263461.html", "article": "Партия \"Атака\" се прицели в директорските бордове на държавните фирми, които са под шапката на Министерството на икономиката. Това стана ясно от думите на министъра на икономиката Емил Караниколов при приемането на властта в ресорното министерство от наследника му Теодор Седларски.\r\n\t\"Не възнамерявам да правя смени по бордовете, освен ако някъде няма някакво пълно неизпълнение. Нещо друго - мисля да намаля бордовете, защото има много държавни дружества, а и това е предложение на парламентарна група \"Атака\" - да се намалят бордовете, а не да се правят смени\", отговори Караниколов на въпрос на Mediapool.\r\n\tТой уточни, че номинацията му е от партия \"Атака\", но предложението да стане министър получил от премиера Бойко Борисов.\r\n\tПрофесионалното си израстване Емил Караниколов държи на ГЕРБ. Започва работа като юрисконсулт в общинската фирма \"Туристическо обслужване\", а от 2004 г. е юрисконсулт в Столичната община. Две години по-късно вече е сътрудник на тогавашния зам.-кмет по сигурността Юлия Ненкова, която днес е шеф на ключовия орган – Комисия за защита на конкуренцията. От май 2010 г. става шеф на Агенцията за приватизация и оттогава е несменяем, независимо от това кой е на власт. Под негово ръководство бяха продадени \"Булгартабак\", сградата на \"ИПК Родина\", Дипломатическият клуб в Бояна, на фирми, свързани с депутата от ДПС Делян Пеевски.\r\n\tПод негово ръководство през последните месеци се подготвят няколко сделки за продажбата на атрактивни имоти, част от  която е под \"шапката\" на икономическото министерство.\r\n\t\"Към момента с приватизацията приключихме. Нека малко започнем да градим. Стига сме продавали\", каза Караниколов на въпрос какво ще се случва с имотите и военните заводи, които бяха вкарани в ДКК по времето на Божидар Лукарски.\r\n\tНе е ясно и дали ГЕРБ ще изпълни намерението си от предходния мандат да прехвърли Българската банка за развитие от финансовия към икономическия министър, както се случи с ДКК.\r\n\t\"Ще ви съдим и по това дали ще защитавате Министерството на външните работи от посегателствата върху неговата собственост, каквито реализира противозаконно вашият бъдещ колега Емил Караниколов, за когото се питам всъщност кой и защо предложи за министър\", каза бившият външен министър в кабинета \"Орешарски\" и настоящ депутат от БСП Кристиан Вигенин по време на гласуването на състава на правителството в парламента.\r\n\tКата свой приоритет Караниколов посочи анализирането на административните пречки пред бизнеса, на чиято база ще се предложат нормативни промени, които трябва да бъдат одобрени от правителството и парламента, посочи Караниколов.\r\n\tНамаляването на тежестта за бизнеса е една от редовните задачи, които си поставя всяко следващо правителство и в последните години се отчита какво е свършило, но оплакванията от фирмите от административното бреме продължават.\r\n\tВъвеждане на принципа на мълчаливото съгласие при реализацията на инвестиционните проекти смята да предложи още Караниколов. Третият му приоритет е повишаване на капитала на Българската фондова борса и търговията през нея – процес започнал от предшественика му Теодор Седларски.\r\n\tКараниколов обеща още и пълна прозрачност при сделките с държавни активи. Седларски му пожела да продължи работата по концепцията за \"Индустиря 4.0\" и младежкото предприемачество.\r\n\tБезпрецедентно единствено в Министерството на транспорта, информационните технологии и съобщенията нямаше официално приемане и предаване на властта.\r\n\t\"Няма нужда от циркаджийски номера\" – така Ивайло Московски отговори на въпрос на Mediapool защо няма да спази церемонията. Досега Московски, който за трети път ще заеме този поста, винаги е спазвал традицията.\r\n\tОчевидно церемонията е избегната, за да не се налага на Московски да отговаря на редица въпроси.\r\n\tПо предложение на служебния транспортен министър Христо Алексиев правителството на Огнян Герджиков прекрати скандалната концесионна процедура за летище \"София\". Той смени ръководството на БДЖ, Национална компания \"Железопътна инфраструктура\" (НКЖИ) и летище \"София\".\r\n\tВ резултат на предприетите действия от Алексиев посланиците се повозиха с българските железници до Черепишкия манастир, а туристическите пътувания с локомотива \"Баба Меца\" предизвикаха небивал интерес. Постигнато беше разсрочване на дълга с облигационерите на БДЖ и намаляване на лихвата от 8% на 1%, по думите на Алексиев.\r\n\tЗа да направи процеса с концесията на летище \"София\" необратим, бившият транспортен министър привлече Световната банка за консултант.\r\n\tНа всички въпроси свързани с концесията на столичното летище и дали ще има смени в държавните фирми Московски отговори с думите \"не знам\".\r\n\tПреди да стане министър на транспорта Христо Алексиев беше зам.-изпълнителен директор на НКЖИ и подчинен на Московски. Алексиев уволни голяма част от назначените от Московски директори. \r\n\tПо-късно от Министерството на транспорта разпространиха съобщение, според което основната задача на Московски ще бъде да ускори работата по изпълнението на приоритетите в управленската програма. Той каза още, че е имал възможност да се убеди в професионализма на експертите в министерството и ще разчита на тяхната зрялост и опит при реализирането на политиките в транспорта, информационните технологии и съобщенията, както и при решаването на трудни задачи.\r\n\tХристо Алексиев заявил, че е доволен от свършеното през последните месеци и пожелал успех на Московски в третия му мандат като министър на транспорта, според съобщението.\r\n\tЛюбопитен детайл е, че Ивайло Московски и Емил Караниколов дойдоха заедно в Министерския съвет, секунди преди двамата премиери да направят символично предаване на властта.", "title": "\"Атака\" се прицели в бордове на държавните фирми"},
{"url": "http://www.mediapool.bg/podkrepata-na-fides-i-viktor-orban-e-spadnala-news263462.html", "article": "Рейтингът на управляващата в Унгария партия ФИДЕС спадна след ожесточения спор с Европейската комисия (ЕК) заради закон за Централноевропейския университет (ЦЕУ), предизвикал масови протести. Това сочат данни на социологическо проучване, осъществено между 21 и 26 април, предаде Ройтерс.\r\n\tАнкетата на агенция \"Медиан\" установява, че подкрепата за Фидес сега е 31 процента, а през януари е била 37. Все пак партията остава най-популярната сред унгарците отчасти поради раздробената опозиция, отбеляза Ройтерс. Делът на респондентите, които няма да гласуват за Фидес, се е увеличил за същия период с девет пункта и сега е 46 на сто.\r\n\tЛичният рейтинг на премиера Виктор Орбан също е спаднал - с девет пункта до 40 на сто.\r\n\tСпоред \"Медиан\" това се дължи на приетия закон, който по думите на основателя на ЦЕУ, американския милиардер Джордж Сорос, може да доведе до закриване на учебното заведение. ЕК обяви, че законът е несъвместим с основните европейски права и свободи и дадоха на Орбан срок от един месец да промени закона.\r\n\tНай-големите улични протести в Унгария заради промените в закона за образованието бяха на 10 април - деня, в който той влезе в сила, припомни Ройтерс.\r\n\tПроучването на \"Медиан\" установява нарастване на одобрението за крайнодясната партия \"Йоббик\" от 10 пункта през януари до 14 сега. С четири пункта се е увеличила и популярността на нейния лидер Габор Вона. Националистическата партия \"Йоббик\" е силно критична към Европейския съюз и към приемането на мигранти и бежанци.\r\n\tЛевите, либералните и другите малки партии събират общо 24 на сто одобрение, с четири пункта повече в сравнение с януари.", "title": "Подкрепата на ФИДЕС и Виктор Орбан е спаднала"},
{"url": "http://www.mediapool.bg/energo-pro-puska-na-bfb-obligatsii-za-130-mln-evro-news263463.html", "article": "Чешката \"Енерго-Про\", притежаваща електроразпределителната мрежа в Североизточна България, търговец на ток и няколко хидроцентрали, листва от 5 май на Българската фондова борса пуснатата миналия ноември седемгодишна емисия за 130 млн. евро, чийто годишен лихвен процент е 3.5 пункта. Това съобщиха от енергийната компания, която е сред кандидатите да купи бизнеса на ЧЕЗ в България и вторичното предлагане на тези облигации  на българския финансов пазар се разчита от експертите за възможно набиране на средства за финансиране на евентуална сделка с ЧЕЗ.\r\n\t\"Рекордната за българския пазар облигационна емисия е показателна за потенциалa на \"Енерго-Про\" да реализира мащабни инвестиции в българската енергетика.“, заяви главният изпълнителен директор на \"Енерго-Про Варна\" Момчил Андреев.\r\n\tОт компанията обявиха, че част от набраните през миналата есен средства от издаването на облигациите са отишли за погасяване на остатъчен дълг по мостово финансиране, предоставено й от Банка ДСК през юни 2016 г. Друга основна част от тогавашните средства са предназначени за инвестиции в разпределителната мрежа да 2023 г., включително за закупуване на енергийна инфраструктура и оборудване, реконструкция и нови инвестиции у нас.\r\n\tОстатъчните средства биха могли да бъдат вложени в други енергийни активи в България, Грузия, Турция и Румъния, според проспекта на емисията.\r\n\tИнвеститорите в облигациите са международни и местни финансови институции, търговски банки, пенсионни фондове и асет-мениджъри. Емисията е обезпечена с особен залог върху безналични акции от капитала на дъщерните дружества на компанията. 50% от емисията беше пласирана от водещия мениджър \"Балканска Консултантска Компания ИП\" в страни от Централна и Източна Европа, а останалите 50% - в България, допълва се в съобщението.\r\n\tСпоред изпълнителния директор на водещия мениджър на облигациите Алекс Бебов, листването им на Българската фондова борса ще помогне за развитието на българските капиталови пазари, тъй като е една от най-големите местни емисии дълг на капиталовите пазари в Централна и Източна Европа през последните няколко години.", "title": "\"Енерго-Про\" пуска на БФБ облигации за 130 млн. евро"},
{"url": "http://www.mediapool.bg/podgotvya-se-sreshta-lavrov-tilarsan-v-alyaska-news263460.html", "article": "Планираната в най-близко време среща между руския външен министър Сергей Лавров и държавния секретар на САЩ Рекс Тилърсън ще открие пътя за среща на върха между президентите на двете страни, Владимир Путин и Доналд Тръмп, заяви в четвъртък говорителката на руското външно министерство Мария Захарова, цитирана от ТАСС и Ройтерс.\r\n\t\"Ние конкретно ще информираме за формата и датата на срещата Лавров-Тилърсън. Тя ще позволи да бъдат изпълнени поръченията, които президентите на двете страни дадоха относно търсенето на допирни точки и на решения на най-големите международни проблеми\", каза Захарова.\r\n\tПо-рано руският заместник-министър на външните работи Сергей Рябков съобщи, че се обсъжда възможността за среща на Лавров и Тилърсън в кулоарите на заседанието на външните министри на страните от Арктическия съвет, което ще се състои в Аляска на 10-11 май.", "title": "Подготвя се среща Лавров-Тилърсън в Аляска"},
{"url": "http://www.mediapool.bg/trima-deputati-ot-gerb-se-ochakva-da-se-varnat-kato-oblastni-upraviteli-news263481.html", "article": "Стоян Пасев /ГЕРБ/, Недялко Славов /ГЕРБ/ и Станислав Дечев /ГЕРБ/ ще се върнат като областни управители съответно на Варна, Смолян и Хасково, съобщиха от пресцентъра на партията. Тримата бяха освободени от служебния премиер Огнян Герджиков, а парламентът в петък гласува прекратяване на пълномощията им като депутати.\r\n\t \r\n\tЖечо Станков /ГЕРБ/, който също беше освободен като народен представител, се очаква да бъде назначен за заместник-министър на енергетиката, а Александър Манолев - за заместник-министър на икономиката.\r\n\t \r\n\tРумяна Бъчварова също напуска парламента, за да стане началник на кабинета на премиера.\r\n\t \r\n\tПарламентът в петък освободи Бисер Петков като управител на НОИ, тъй като той бе избран за министър на социалната политика.", "title": "Трима депутати от ГЕРБ се очаква да се върнат като областни управители"},
{"url": "http://www.mediapool.bg/cheshkiyat-premier-se-otkaza-da-podava-ostavka-news263482.html", "article": "Чешкият премиер Бохуслав Соботка промени решението си да подаде оставка, като заяви, че вместо това ще се стреми към отстраняването на главния си политически противник, финансовия министър Андрей Бабиш, за да сложи край на конфликта в левоцентристкото правителство, предаде Ройтерс.\r\n\tПо-рано тази седмица Соботка беше казал, че ще подаде оставка заедно с цялото правителство. Той промени решението си, след като президентът Милош Земан даде да се разбере, че ще третира оставката на Соботка само като негова, а не на целия кабинет - позиция, която щеше да остави Бабиш на поста му, отбелязва Ройтерс.\r\n\tПрезидентът Милош Земан обяви вчера вечерта, че най-вероятно ще избере министъра на вътрешните работи или министъра на външните работи да замени премиера Бохуслав Соботка.\r\n\t\"Ще избера за нов премиер социалдемократ. Говорим по принцип за две личности - министъра на вътрешните работи Милан Хованец и министъра на външните работи Лубомир Заоралек\", каза Земан в интервю за икономическата телевизия \"Барандова\".\r\n\t\"Съставът на правителството би трябвало да остане същия. Единственият, който трябва да бъде сменен, е премиерът\", подчерта той.\r\n\tСоботка обяви, че ще подаде оставка скоро време заради открит конфликт с министъра на финансите, популярния милиардер Андрей Бабиш. Той е политически противник на Соботка и е заподозрян в данъчни измами.\r\n\tСпоред Соботка Бабиш, който е вторият най-богат човек в Чехия, не е направил достатъчно, за да разсее съмненията относно управлението на бизнесделата си. Бабиш отхвърля всички обвинения. Шейсет и две годишният Бабиш, лидер на движението Действие на недоволните граждани 2011 (АНО), е сочен за фаворит на парламентарните избори през октомври.\r\n\tСегашното трипартийно правителство на Чехия е на власт от началото на 2014 г. В състава му влизат социалдемократите на Соботка, партията на Бабиш и христиандемократите.\r\n\tЧетиридесет и пет годишният Соботка трябваше първоначално да връчи писмото с оставката си на Земан вчера следобед. Но той промени мнението си, предпочитайки да проведе обикновена политическа консултация с държавния глава, който ще бъде на посещение в Пекин между 11 и 18 май.\r\n\tВ края на срещата, вместо обичайното ръкостискане пред журналисти, двамата лидери си размениха остри реплики. Земан изненада Соботка, като му благодари за свършената досега работа, все едно че премиерът вече е връчил оставката си.\r\n\tСледващите парламентарни избори са насрочени за 20 и 21 октомври. Бабиш се радва на голяма популярност - 56 процента, което е доста повече от тази на Соботка (39 процента, отреждаща му шесто място по популярност). Партията на Бабиш също доминира в социологическите проучвания с 28,3 процента, пред социалдемократите на Соботка с 16,6 процента и комунистите с 12,2 процента.", "title": "Чешкият премиер се отказа да подава оставка"},
{"url": "http://www.mediapool.bg/komersant-samo-bulgaria-e-gotova-da-prosti-na-gazprom-news263464.html", "article": "В последния ден на изтичащият срок за подаване на становища в Еврокомисията по антимонополната оферта на \"Газпром\" от засегнатите от търговската й политика, само България подкрепя приключването на разследването срещу руския монополист за злоупотреби, докато Полша, Естония и вероятно Литва са против мирния изход и искат санкции. Това коментира руското издание \"Комерсант\" в четвъртък, в  озаглавена \"Само България е готова за прости на \"Газпром\". \r\n\t\"Комерсант\" припомня, че на 4 май приключва събирането на становища от потърпевшите от пазарното поведение на \"Газпром\" държави  за България, Чехия, Естония, Латвия, Литва, Полша, Унгария и Словакия. Изданието припомня и позицията на българското правителство и очертаните от него рискове при смяна на входната точка и за искането за тръба по дъното на Черно море, изрично посочвайки,че в момента Русия не предвижда такава, както и за допуска на европейски оператори до българския газов пазар, без реципрочна възможност.\r\n\t \r\n\t\"Засега България, независимо от своите възражения, е единствената страна – участник в разследването, която подкрепя предложението на \"Газпром\". Естонското правителство на 27 март предложи на ЕК да санкционира \"Газпром\", тъй като поетите от концерна ангажименти не са пропорционални на размера на нарушението, пише в писмото до ЕК на правосъдния министър на страната Урмас Рейнсал. В документа се посочва, че ангажиментите на \"Газпром\" са временни и не осигуряват дългосрочно приемливи цени на газа за потребителите. Все пак, ако ЕК смята, че те са достатъчни, Естония предложи да ги допълни с предложения, които да не допускат злоупотреби в бъдеще\", пише \"Комерсант\".\r\n\tИзданието цитира свои източници, според които негативен отзив на предложенията на \"Газпром\" дава и Полша, която всъщност инициира антимонополното разследване, започнало през 2012 г. Тази страна вече блокира чрез съда решението на ЕК за предоставяне на пълен достъп на \"Газпром\" до германския газопровод ОПАЛ, който е вход за тръбата \"Северен поток\" от Русия по дъното на Балтийско море, продължава \"Комерсант\".\r\n\tНа базата на коментари от източници от Брюксел изданието допуска, че и реакцията на Литва ще е отрицателна. Те обаче допълват, че Еврокомисията иска напълно да отдели разследването от политиката и да го приключи възможно най-скоро. \"Очевидно ще се разгледат само разумните предложения\", цитира то свой събеседник от Брюксел. Според друг, вероятно ЕК ще поиска от \"Газпром\" да промени ангажиментите си\", пише още \"Комерсант\".\r\n\tПредставител на Европейската комисия обаче каза, че към момента ЕК не може да прогнозира окончателното решение, което ще бъде взето, нито срока, в който това ще стане.\r\n\tОт Брюксел заявиха още, че нямат практика да обявяват поименно кой е изпратил становище до тях.\r\n\tПозициите на Унгария, Чехия, Латвия и Словакия не са коментирани от \"Комерсант\".", "title": "\"Комерсант\": Само България е готова да прости на \"Газпром\""},
{"url": "http://www.mediapool.bg/putin-naredi-da-zapochne-prokarvaneto-na-turski-potok-prez-cherno-more-news263466.html", "article": "Шефът на руския газов гигант \"Газпром\" Алексей Милер е заявил на президента на Русия Владимир Путин, че компанията е готова да започне полагането на тръбите от морския участък на газопровода \"Турски поток\" през идните няколко дни. \"Докладвам ви за  готовността до няколко дни да започнем морското полагане на тръби\", цитира агенция ТАСС думите на Милер, който допълнил, че чака заповед за старта. \"Започвайте работа\", наредил Путин.\r\n\tРуският държавен глава изразил увереност, че Турция ще подкрепя проекта.\r\n\tПредишните съобщения на \"Газпром\" бяха, че планира да започне полагането на тръбите за първата линия от газопровода \"Турски поток\" през лятото на тази година. В края на март в руския участък е приключило пробиването на първия микротунел, вторият микротунел е готов на 97.5 процента.\r\n\tПроектът \"Турски поток\" беше обявен от Русия през декември 2014 година като заместител на \"Южен поток\". Впоследствие преговорите бяха спрени заради кризата в двустранните отношения. Да се възобнови работата по \"Турски поток\" бе решено след среща през август в Санкт Петербург между турския президент Реджеп Тайип Ердоган и руския му колега Владимир Путин.\r\n\tРусия и Турция подписаха междуправителствено споразумение за \"Турски поток\" на 10 октомври миналата година. Морският участък ще се строи от дъщерната на \"Газпром\" \"Саут стрийм транспорт\" (South Stream Transport B.V.), която през февруари сключи договор с швейцарската група \"Олсийс\" (Allseas Group) за строителството и на втората линия от морския участък на тръбата.\r\n\tИнвестицията на \"Газпром\" в проекта \"Турски поток\" през 2017 година вече се оценява на 41.92 милиарда рубли спрямо 23.507 милиарда рубли миналата година.\r\n\tПървата линия на съоръжението е предназначена за турския пазар, а втората - за газоснабдяване на страните от Южна и Югоизточна Европа. Всяка от линиите би трябвало да е с мощност 15,75 милиарда куб. метра. Общата стойност на проекта по-рано се оценяваше на 11.4 млрд. евро.", "title": "Путин нареди да започне прокарването на \"Турски поток\" през Черно море"},
{"url": "http://www.mediapool.bg/kadik-i-takiva-hora-sega-sa-vav-vlastta-chestito-bulgaria-news263483.html", "article": "Не, едва ли някой се е изненадал. Изненада беше обаче начинът, по който Борисов формира новото правителство - от самото начало беше ясно, че националистите ще са коалиционният партньор на ГЕРБ. Не бяха проведени никакви смислени дискусии с други партии. Нямаше и никакви размисли за това дали няма да е добре да се сформира коалиция с участието на всички партии с цел съставяне на технократско правителство.\r\n\t\r\n\tНяма как да кажа какво мисли ЕС. Но мога да кажа какво би трябвало да мисли ЕС и най-вече Европейската народна партия (ЕНП), в която членува партията на Борисов ГЕРБ. ЕНП би трябвало да се запита дали този български кабинет е правителство, с което може да се работи - особено в контекста на предстоящото българско председателство на ЕС, което започва на 1 януари 2018. Ако помните, през 2014 година, когато Бойко Борисов искаше да стане премиер, от ЕНП отправиха апел към ГЕРБ да не се коалират с \"Атака\". Този път обаче оттам не се чу отчетлива критика. А това е много опасно. Защото двамата националистически вицепремиери не само ще седят на масата за преговори от януари 2018 нататък, когато страната поеме председателството на ЕС, но и ще водят тези преговори и дискусии.\r\n\tСилно притеснителен е фактът, че хора, които са известни по-скоро с прояви на ксенофобия, с националистически възгледи и близост до Москва, ще се занимават с въпроси от сферите на икономиката, отбраната и демографията. Да не забравяме, че Красимир Каракачанов ще отговаря не само за отбраната, а и за вътрешната сигурност. А ние видяхме много добре какво разбира той под вътрешна сигурност - когато дни преди изборите привърженици на неговата партия се опитваха да спрат пристигащи от Турция хора и дори отчасти използваха насилие. Впрочем, хората на Каракачанов са и сред организаторите на Луков марш. И такива хора сега са във властта? Честито, България...\r\n\t\r\n\tЗа съжаление Европа сякаш не обърна достатъчно внимание на тази вероятност - националистите да влязат в управлението. Особено, както вече казах, ЕНП. Но има и други въпроси, които будят тревога: така например в коалиционното споразумение не е включена темата за съдебната реформа. С много общи думи се говори за антикорупционна реформа, но за мен това е само въздух под налягане. Не мисля, че можем да очакваме истински реформи. А иначе националистите внасят в това правителство един протекционистки дневен ред, който всъщност вече сме виждали - тъй като през последните години подкрепяха властта, националистите успяха да прокарат няколко свои предложения: например закона срещу чуждестранните търговски вериги. Притеснително е също така, че г-н Каракачанов е бил агент на комунистическите тайни служби. Факт, който дълго време беше игнориран. И сега този човек е вицепремиер.\r\n\t\r\n\tФакт е, че досега Борисов не е изкарал нито един мандат докрай. И първия, и втория път той се оттегли преждевременно. Все се препъваше в протести, в конфликти. Всъщност, единственото по-стабилно нещо този път е, че правителството разполага със собствено мнозинство в парламента. Стабилност по отношение на ценностите, на икономическото развитие, на развитието на обществото - такава няма и няма да има. Впрочем, стабилността може да бъде и нещо много лошо. През последните десет години България стабилно отказваше да проведе рефоми в правосъдието, в борбата срещу организираната престъпност или пък в антикорупционната битка. И ако това е стабилност, пак трябва да кажа: Честито, България...\r\n\t\r\n\tПърво, индикаторите за развитие съвсем ясно показват, че Румъния е много по-напреднала от България. Това не си го измислям аз, вижда се ясно от докладите на ЕК - например по отношение на борбата срещу корупцията. През последните години Букурещ положи много усилия в тази насока. За разлика от София. Румъния изпреварва България и в икономически план. Впрочем, в дипломатическите среди отдавна се обмисля дали вече не е време двете страни да бъдат разглеждани поотделно. Премисля се например дали Румъния да не бъде допусната в Шенген сама, без да изчаква България - като един вид награда за нейните усилия и същевременно размахване с пръст към България.\r\n\tСравнявайки двете страни, трябва да подчертая, че политиката в Румъния е много по-политическа, там интересите са партийни. А политиката в България сякаш се направлява от различни интереси, от интересите на отделни групи. Тоест, Румъния е партийна демокрация. А България върви по-скоро в посока \"превзета държава\" (от англ. captured state) - нещо, което беше установено и от българския Институт за пазарна икономика.\r\n\t\r\n\tНе, защото Борисов е част от всичко това. Хората, които вкара в кабинета, са негови доверени лица. А и в новото правителство отново имаме тясна връзка между Борисов и Пеевски. Нека бъдем честни: ако през последните години е имал интерес да промени нещо, да подобри нещо, Борисов можеше да го направи. Защото през повечето време от 2007 насам, когато България стана член на ЕС, именно той беше правителствен ръководител.\r\n\tБорисов не успя да реализира съществени реформи. Точно обратното дори: при последното си управление той саботира съдебната реформа. Така че с Борисов на премиерския пост не можем да очакваме истински реформи. По-скоро можем да очакваме циментиране на статуквото, но не и истински напредък.", "title": "Кадик: \"И такива хора сега са във властта? Честито, България\""},
{"url": "http://www.mediapool.bg/prezidentat-na-azerbaidzhan-zashtiti-rolyata-na-multikulturalizma-news263486.html", "article": "Съхраняването и развитието на културното многообразие е единственият начин да се гарантира сигурността в съвременният свят, каза президентът на Азербайджан Илхам Алиев, цитиран от ТАСС. Той говори при откриването на Четвъртия световен форум за междукултурния диалог в столицата Баку.\r\n\t\"Без културно разнообразие светът ще бъде опасно място. Актуалността на диалога между културите, на мултикултурализма в сегашния момент значително нараства, защото в света се забелязват тревожни тенденции, които водят не към диалог, а към отчуждение\", каза Алиев. Според него \"войните и конфликтите в света възникват поради това, че представителите на различните религии не се разбират един-друг\".\r\n\tТой даде за положителен пример своята страна, в която \"представители на различни народи и религии живеят в мир, което свидетелства, че политиката на мултикултурализъм може да бъде успешна\".\r\n\tПрезидентът на Азербайджан призова към обединение на усилията, за да се докаже на скептиците, че съществуването на различни култури е реално. Според него няма позитивна алтернатива на мултикултурализма, а алтернативата е расизъм, ксенофобия и дискриминация. В този контекст той постави въпроса за отговорността на политиците и посочи, че опитите на някои политици да получат по-голяма подкрепа, като застъпват националистически възгледи, са проява на безотговорен подход.\r\n\tРадикализмът и екстремизмът процъфтяват там, където образованието е слабо. Социалното равенство, върховенството на закона, силното образование, диалогът - това е рецептата за борба с радикализма\", подчерта Алиев.\r\n\tЧетвъртият световен форум за междукултурния диалог преминава под девиза \"Развитието на междукултурния диалог: нови възможности за сигурността на човека, мира и устойчивото развитие\".\r\n\tОт министерството на културата и туризма на Азербайджан съобщиха, че в двудневния форум под патронажа на президента на страната участват над 800 представители на политическия, творческия и научния елит от 120 страни, както и 50 международни организации. България е представена от вицепрезидента Илияна Йотова.\r\n\tОфициални партньори на събитието са ЮНЕСКО, Алиансът на цивилизациите при ООН, Съветът на Европа, Световната туристическа организация, Организацията по прехрана и земеделие (ФАО) към ООН. Известни политици, държавни дейци и учени ще обсъдят тенденциите на развитието на диалога между културите, проблеми на защитата на общочовешките ценности на фона на съвременните глобални предизвикателства, противодействието на екстремизма, борбата с тероризма.\r\n\tВ рамките на форума ще се състоя около 40 сесии и други мероприятия, посветени на въпросите на използването на културата като своеобразна \"мека сила\" за гарантирането на сигурността. Една от специалните сесии ще бъде посветена на образованието на девойките като средство срещу насилствения екстремизъм, а друга - на ролята на парламентите в изграждането на културни мостове между цивилизациите. Планирана е и отделна среща на министрите на културата на страните участнички във форума.\r\n\tПървият Световен форум за междукултурния диалог се състоя в Баку през 2011 г. и се провежда веднъж на всеки две години.", "title": "Президентът на Азербайджан защити ролята на мултикултурализма"},
{"url": "http://www.mediapool.bg/edna-peta-ot-frenskite-izbirateli-se-samoopredelyat-za-krainolevi-ili-krainodesni-news263488.html", "article": "Френските избиратели са сред най-поляризираните в Европейския съюз, показва публикувано в петък социологическо проучване, два дни преди балотажа на президентските избори в неделя, предаде Ройтерс.\r\n\tВсеки пети избирател във Франция се самоопределя като \"краен\" и само една трета се смятат за \"центристи\", се разбира от проучването на фондация \"Бертелсман\".\r\n\tСпоред изследването на фондацията се наблюдава необичайно високо ниво на недоволство сред електората от посоката, в която се движи Франция.\r\n\tПроучването е проведено през март и се позовава на отговорите на 11 021 души в няколко страни от ЕС. Общо 20 на сто от френските респонденти се самоопределят като крайнолеви или крайнодесни. Средно за ЕС този процент е едва 7. Едва 36 процента от френските респонденти се смятат за центристи, в сравнение с 62 процента в ЕС.", "title": "Една пета от френските избиратели се самоопределят за крайнолеви или крайнодесни"},
{"url": "http://www.mediapool.bg/retro-vlak-s-tsarski-vagon-shte-patuva-na-gergyovden-ot-gorna-oryahovitsa-do-tryavna-news263484.html", "article": "С единствения по рода си на Балканския полуостров парен локомотив ще пътува Гергьовският влак на БДЖ на 6 май – от Горна Оряховица през Велико Търново до Трявна. В композицията от девет вагона ще бъде включен и царският вагон на Борис III, в който всичко е запазено така, както го е ползвал последният български монарх, включително чаршафите, посудата и обзавеждането, предаде БНР.\r\n\tПътуването ще бъде използвано за снимките на клип на джаз певицата Хилда Казасян, която ще раздава автографи на пасажерите.\r\n\tАвтографи ще раздава и машинистът на влака Алберт Иванов. Не само защото е сред малкото в България, каращи парни локомотиви, но и защото до голяма степен на него се дължи вторият живот на ретро машината.\r\n\tГергьовският влак е поздрав на клуб \"Георги\" в БДЖ към всички за 6 май.\r\n\tОт дружеството съобщиха, че в БДЖ работят общо 372 души с името Георги, сред които изпълнителният директор Георги Друмев и шефът на маркетинга Георги Георгиев. Следващият Георги Георгиев е директор на оперативно звено(човекът, който създава графиците и следи за движението на влаковете). Неговият заместник също е Георги, но Димитров. Георги Николов е завеждащ \"Протокол\" в БДЖ. Общият брой на машинистите и помощник машинистите с име Георги е 80, видно от статистиката, изпратена от дружеството до медиите.\r\n\tПътуването с парния локомотив 16,27 от Горна Оряховица до Трявна е не само туристическо преживяване, то е шоу на колела, вдъхновено от всичките 372-ма Георги в Българските държавни железници.\r\n\tНа две гари по трасето предстои музикална програма от местни фолклорни състави, а с пристигането в Трявна, всички пътници се вливат в големия фестивал в града. Учениците от специализираното училище по дърворезба ще бъдат първите посрещачи на композицията. После всички пътници ще се отправят към града, където ги очаква тричасова тревненска фиеста.\r\n\tОт името на всички в клуб \"Георги\" в БДЖ поздравяват българите, кръстени на светията, убил змея. Гергьовден е този уникален християнски празник, който отбелязват и мюсюлманите.", "title": "Ретро влак с царски вагон ще пътува на Гергьовден от Горна Оряховица до Трявна"},
{"url": "http://www.mediapool.bg/radev-iska-dalgosrochna-politika-za-prekratyavane-na-otliva-ot-armiyata-news263485.html", "article": "Необходима е дългосрочна политика за прекратяване на  от Въоръжените сили, за решително издигане на социалния статус и на престижа на военната професия, заяви президентът и върховен главнокомандващ Румен Радев на церемонията на \"Дондуков\"2 по удостояване на военнослужещи с висше офицерско звание в навечерието на Деня на храбростта и празника на Българската армия - 6 май.\r\n\tПагони на \"генерал-майор\" получи бригаден генерал Михаил Попов, когото държавният глава освобождава от длъжността заместник-командир на Сухопътните войски и назначава за командир на Сухопътните войски. Бригаден генерал Попов изпълняваше временно длъжността командир на Сухопътни войски след определянето на генерал-лейтенант Андрей Боцев за началник на отбраната.\r\n\tБригаден генерал Данчо Дяков, съветник на президента по военната сигурност, получи пагони на \"генерал-майор\".\r\n\tДнес трябва да обърнем сериозно внимание на наболелите въпроси, касаещи състоянието на отбраната и перспективите за развитие на Въоръжените ни сили, каза в словото си президентът Радев.\r\n\tДържавният глава изтъкна необходимостта да се търси балансът между двата важни компонента във Въоръжените сили - човешкия фактор и материалните средства.\r\n\tПо думите му в това отношение и политическото, и висшето военно ръководство ще имат своите огромни изпитания, защото средствата, които се очаква да бъдат вложени в отбраната, трябва да градят способности по най-ефективен и ефикасен начин.\r\n\tРумен Радев заяви, че без решаването на тези въпроси няма как да имаме боеспособна Българска армия - гарант за суверенитета и териториалната цялост на страната и надежден партньор в рамките на колективната отбрана на НАТО и общата политика за сигурност и отбрана на ЕС.\r\n\tГенерал-майор Михаил Попов заяви, че приоритети в работата му ще бъдат преодоляването на съществуващия некомплект от личен състав и модернизацията на Сухопътните войски.\r\n\tТой каза, че разчитат на президента и на министъра на отбраната, че професионалната военна експертиза, която ще предоставят, ще бъде в основата на решаването на съществуващите проблеми и предизвикателства.\r\n\tВ момента около 5700 от длъжностите за военни остават незаети заради липсата на средства и интерес към армията.", "title": "Радев иска дългосрочна политика за прекратяване на отлива от армията"},
{"url": "http://www.mediapool.bg/britanskite-konservatori-razshiriha-prisastvieto-si-v-mestnata-vlast-news263490.html", "article": "Британската управляваща Консервативна партия спечели над 100 нови места в местни администрации в Англия и Уелс на изборите, произведени вчера, предаде Ройтерс, като се позова на първи резултати от вота.\r\n\tИзборите се смятат за тест за нагласите преди парламентарните избори, насрочени на 8 юни.\r\n\tОчертава се основната британска опозиционна Лейбъристка партия да загуби позиции в Шотландия, която досега беше неин традиционен бастион, но в която вече доминира Шотландската националистическа партия.\r\n\tВчера в Англия, Уелс и Шотландия се гласуваше за близо 5000 членове на местните съвети. В шест града, в това число Манчестър, Ливърпул, Питърбъро и Кеймбридж, се гласуваше и за нов кмет, припомня Франс.\r\n\tИзборните бюра отвориха врати вчера в 6 ч. по Гринуич (9 ч. българско време). Изборният ден приключи в 21 ч. по Гринуич (0 ч. българско време).", "title": "Британските консерватори разшириха присъствието си в местната власт"},
{"url": "http://www.mediapool.bg/albanskite-lideri-otnovo-ne-uspyaha-da-postignat-kompromis-za-izborite-na-18-yuni-news263491.html", "article": "Албанските политически лидери снощи за втори път не успяха да постигнат компромис, предаде Асошиейтед прес. След интензивни срещи със западни дипломати премиерът Еди Рама, водач на Социалистическата партия, и Лулзим Баша от главната опозиционна Демократическа партия проведоха вчера вечерта още една среща.\r\n\tРама каза, че правителството е предложило пряк мониторинг на гласуването, в който да участват представители на опозицията и наблюдатели от ЕС, САЩ и ОССЕ. Това е нашата позиция, не остана много време. Ние нямаме друго предложение, каза Рама след срещата.\r\n\tБаша не прие предложението и обвини Рама и кабинета, че са пряко свързани с престъпни групи, с наркотрафик и използват получените по този начин пари за купуване на гласове.\r\n\tАлбанската опозиция бойкотира парламента от февруари, настоявайки Рама да подаде оставка преди изборите на 18 юни, тъй като се опасява, че правителството ще манипулира вота, отбелязва Асошиейтед прес.\r\n\tВчера парламентът се разпусна, както се изисква по конституция преди парламентарни избори.\r\n\tОпозицията заплаши с прояви на гражданско неподчинение, които ще започнат в неделя по време на местни избори в един от западните градове на страната.", "title": "Албанските лидери отново не успяха да постигнат компромис за изборите на 18 юни"},
{"url": "http://www.mediapool.bg/snimka-na-cheshko-momiche-izpravilo-se-sreshtu-neonatsisti-stana-hit-v-internet-news263487.html", "article": "Чешко момиче скаут стана сензация в интернет, след като в социалните мрежи се появи снимка как тя спори с неонацисти по време на митинг, съобщиха Асошиейтед прес и Би Би Си.\r\n\tТийнейджърката е била една от близо 300-те демонстранти, застанали на пътя на шествие на крайнодясната Работническа партия за социална справедливост, организирано на 1 май във втория по големина чешки град Бърно. В един момент фотограф е уловил как момичето се изправя срещу един от близо 150-те привърженици на екстремистката партия, която е срещу мигрантите и Европейския съюз, и започва да го убеждава, че трябва да се помага на тези, които бягат от война.\r\n\tНаложило се е полицията за борба с безредиците да раздели участниците в двете акции, след като се е стигнало до сблъсъци. Задържани са 11 души и от двата лагера.\r\n\tСветовната организация на скаутското движение публикува на страницата си във Фейсбук снимката на 16-годишната Луция Мисликова, направена от фотографа Владимир Чичманец, който също е участвал в контрадемонстрацията. Момичето е обяснило, че е отишло на демонстрация и е влязло в спор с един от \"бръснатите глави\" , защото е искало да покаже, че е за мир и разбирателство между хората, за правото им да бъдат различни.", "title": "Снимка на чешко момиче, изправило се срещу неонацисти, стана хит в интернет"},
{"url": "http://www.mediapool.bg/griynpiys-okachi-na-aifelovata-kula-transparant-s-priziv-za-glasuvane-sreshtu-lyo-pen-news263489.html", "article": "Активисти на \"Грийнпийс\" се покатериха в петък на Айфеловата кула в Париж и разпънаха жълт транспарант с френския лозунг \"Свобода, равенство, братство\" с хаштаг \"съпротива\", предаде Ройтерс.\r\n\tПо този начин природозащитната организация призова да се гласува против крайнодясната лидерка Марин льо Пен на втория тур от президентските избори в неделя.\r\n\t\"Искахме да кажем, че сме против възхода на национализма и авторитаризма във Франция и в други страни. Това е нашият начин да напомним на всички, че трябва да се мобилизират, за да защитят ценностите свобода, равенство и братство\", каза ръководителят на \"Грийнпийс\" във Франция Жан-Франсоа Жюяр.\r\n\tБанерът беше свален след 45 минути. Междувременно властите в Париж събщиха, че 10 училища са частично или напълно блокирани от ученици, протестиращи и срещу двамата кандидати.", "title": "\"Грийнпийс\" окачи на Айфеловата кула транспарант с призив за гласуване срещу льо Пен"},
{"url": "http://www.mediapool.bg/es-stiska-paltsi-za-evrofila-makron-news263492.html", "article": "Европейските лидери, осъзнаващи, че бъдещето на ЕС се решава отчасти в неделя на втория тур на президентските избори във Франция, застанаха на страната на Еманюел Макрон срещу \"разрушаването\" на Европа, проповядвано от Марин льо Пен.\r\n\t\"Ако Льо Пен спечели, Европа ще бъде дълбоко разделена. Ако Макрон спечели, има шанс Франция да се помири и Европа да потегли отново напред\", подчертава Хенрик Ендерлайн, преподавател по политическа икономия в Училището за управление Херти в Берлин, два дни преди финалния дуел между центриста еврофил от \"Напред!\" и кандидатката на крайната десница от \"Национален фронт\".\r\n\t\"Да, стискаме палци\" за Макрон, признава европейски източник, обяснявайки, че дебатите между двамата финалисти в сряда вечерта са били \"много следени\" в европейските институции, \"дори от колеги, които не са французи\".\r\n\t\"Гледан от Брюксел, Макрон очевидно се възприема положително. Човек има чувството, че може да се работи с него, защото неговият проект не е проект на разрушението, като този на Марин льо Пен. Това не са едни нормални избори, предвид факта, че крайната десница е на втория тур\", допълва източникът, пожелал да остане анонимен.\r\n\tБързината, с която европейските лидери поздравиха Макрон вечерта след първия тур на изборите, показва безпокойството, което цари в ЕС от подема на популистките и еврофобските движения след референдума за Брекзит и избирането в САЩ на Доналд Тръмп.\r\n\tБившият френски финансов министър Мишел Барние, който от името на ЕС ще води преговарите за Брекзита с Лондон, каза без заобикалки във видео, разпространено вчера в Туитър, че ще гласува за Макрон, \"за да остане Франция европейска\".\r\n\tНеговият шеф, председателят на Европейската комисия Жан-Клод Юнкер, излезе от обичайната си резервираност , за да пожелае на Макрон още вечерта на 23 април \"кураж за следващия етап\". \"Става дума просто да се избира между защитата на онова, което Европа въплъщава, и опцията, която цели разрушаването на Европа\", каза неговият говорител, за да обясни намесата му във френските избори.\r\n\tГоспожа Льо Пен има намерение да възстанови границите и да върне националната валута, и следователно да договори с Брюксел излизането от еврозоната и от Шенгенското пространство. В края на тези преговори тя иска да организира референдум за членството на Франция в ЕС.\r\n\tЗа разлика от нея Макрон, на когото социологическите анкети вещаят победа в неделя с 60 процента, иска еврозоната да си има свой бюджет, парламент и министър на финансите, да постави началото на \"политика за европейски инвестиции\" и да укрепи отбраната на Европа.\r\n\t\"Трябва ни една по-ефикасна Европа, която защитава, която дава резултати, която е по-конкретна, която създава по-малко грижи за всекидневието на хората, която е по-малко бюрократична\", каза Макрон в интервю, дадено за в. \"Паризиен\".\r\n\tОще след първия тур Макрон получи насърчения от страна на лидери антиподи като консервативната германска канцлерка Ангела Меркел, гръцкия премиер от радикалната левица Алексис Ципрас или белгийския премиер либерал Шарл Мишел.\r\n\tТой обещава да задвижи отново френско-германския двигател, което поражда ентусиазъм в Германия, където през септември ще има парламентарни избори.\r\n\t\"Да постигнеш избирането си през 2017 г., казвайки: \"искам да \"направя Европа по-силна\", това е изцяло срещу духа на времето и впечатли не малко хора в Берлин\", където Макрон очарова всички влиятелни представители на управляваща коалиция, от силно консервативния министър на финансите Волфганг Шойбле до социалдемократите Зигмар Габриел и Франк-Валтер Щайнмайер, подчертава Ендерлайн.\r\n\t\"Но вероятно нещата ще бъдат малко по-сложни\", предупреждава Винченцо Скарпета, анализатор от мозъчния тръст \"Отворена Европа\". \"Реформирането на ЕС изглежда много хубаво на хартия, но идеите на Макрон са дръзки - той иска бюджет за еврозоната и министър за еврозоната. Дали всичко това е реалистично, предвид факта, че ще бъде необходима промяната на европейските договори?\", допълва Скарпета.\r\n\tПолето за действие на Макрон може да бъде ограничено, ако след парламентарните избори през юни, той трябва да назначи правителство от друг политически лагер, с което да съжителства, подчертава Ян-Свен Рителмейер, изследовател от Центъра за европейска политика.\r\n\tЕвропейците \"са толкова силно облекчени, че екстремисткият риск е избегнат, че все още не са си дали сметка за проблемите, които могат да произлязат от липсата на парламентарно мнозинство за Макрон\", отбелязва казва Рителмейер.", "title": "ЕС стиска палци за еврофила Макрон"},
{"url": "http://www.mediapool.bg/sluzhiteli-na-nato-sred-zhertvite-na-kibershpionazh-ot-grupa-blizka-do-kremal-news263493.html", "article": "Служители на НАТО, дипломатически представителства на Белгия по света и клиенти на най-големия белгийски телеком са сред пострадалите от кибершпионаж, извършен от \"група, близка до Кремъл\". Това съобщават медии в Белгия, като се позовават на данни от доклад на фирмата за киберсигурност \"Тренд майкро\". Фирмата използвала за съставянето на документа данни на разузнавателните служби на САЩ.\r\n\tОтбелязва се, че нападенията срещу личните електронни пощи на засегнатите са били извършени от 2014 г. насам. Използвана била тактиката с фишинг, при която потребител получава имейл с линк към зловреден код. При успешно заразяване на устройствата на набелязаните жертви е възможно извличането на чувствителна информация.\r\n\tПояснява се, че нападателите са от същата група, проникнала в системи, свързани с кандидатпрезидентските кампании на Хилъри Клинтън и Еманюел Макрон. Сред пострадалите досега са били също Християндемократическият съюз в Германия, правителството на Турция, министерствата на отбраната на Испания и на Унгария, световната програма на френската ТВ5, вестниците \"Ню Йорк таймс и \"Хюриет\"", "title": "Служители на НАТО сред жертвите на кибершпионаж от група, близка до Кремъл"}
]