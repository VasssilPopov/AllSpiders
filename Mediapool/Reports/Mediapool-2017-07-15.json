{"url": "http://www.mediapool.bg/ruskata-advokatka-i-sinat-na-tramp-obsazhdali-britanski-finansist-news266677.html", "text": "На срещата си с най-големия син на президента на САЩ Доналд Тръмп през 2016 г. руската адвокатка Наталия Веселницкая му е предала информация за британския финансист Уилям Браудър, се казва в статия, от вчерашния брой на в. \"Уолстрийт джърнъл\", предаде БТА, позовавайки се на ТАСС.\r\n\tСпоред вестника Веселницкая разказала за срещата си с Доналд Тръмп-младши в Ню Йорк, в интервю за негови журналисти. Руската юристка казала, че се опитва да разпространи сведения за Браудър, получил задочно в Русия деветгодишна присъда за данъчни престъпления.\r\n\tБраудър настояваше САЩ да приемат гласувания от Конгреса през 2012 г. т. нар. закон Магнитски, предвиждащ санкции срещу ред руски длъжностни лица. По негова инициатива САЩ образуваха наказателно дело срещу бизнес групата \"Превезон холдингс\", чийто собственик е руският гражданин Денис Кацив. През май процесът приключи с извънсъдебно споразумение, което адвокатът на \"Превезон холдингс\" определи като победа, припомня Дневник, цитирайки ТАСС.\r\n\tСпоред Веселницкая тя искала да информира Тръмп-младши, че свързана с Браудър фирма е укривала данъци в Русия и е изпращала средства за нуждите на демократите в САЩ. Кандидатката на демократите за президентския пост Хилари Клинтън по онова време бе основна съперничка на републиканеца Тръмп, спечелил изборите, посочва ТАСС.\r\n\tРуската юристка казала, че синът на американския лидер не проявил видим интерес към тези сведения. Тя изтъкнала, че е споделила данни за Браудър и с руския генерален прокурор Юрий Чайка.\r\n\tВеселницкая заявила за \"Уолстрийт джърнъл\", че няма никакви връзки с властите в Русия и те не са съдействали за срещата й с Тръмп младши.\r\n\tПо-рано тази седмица президентският син призна, че е разговарял с руската адвокатка на 9 юни м. г. в Ню Йорк. Той не отрече, че се е съгласил да се срещне с нея, защото се е надявал да получи компромат срещу Хилари Клинтън. Политическите опоненти на американския президент твърдят, че тази среща потвърждава наличието на връзки между предизборния щаб на Тръмп и Русия.", "date": "2017.07.15", "title": "Руската адвокатка и синът на Тръмп обсъждали \"британски финансист\""}
{"url": "http://www.mediapool.bg/izgrazhdaneto-na-tol-sistemata-se-otlaga-s-edna-godina-saobshti-regionalniyat-ministar-news266659.html", "text": "Ресурс за изграждане на системата за тол таксите може да има в началото на 2019 г.. Това съобщи пред Нова телевизия в събота министърът на регионалното развитие и благоустройството Николай Нанков.\r\n\tДосега и бившият регионален министър Лиляна Павлова, и Нанков, и ръководството на пътната агенция твърдяха, че системата ще е готова догодина. Става ясно обаче, че през 2018 г това не може да се случи. Сисремата предвижда тежките камиони да плащат за изминато разстояние, а леките автомобили - с електронна винетка за време.\r\n\t \r\n\tВъвеждането на системата се бави заради многото обжалвания по процедурата за избор на изпълнител на обществената поръчка, допълни министърът. Той все пак призна, че обжалванията са основно от чуждестранни фирми.\r\n\tСлед обявяването на поръчката преди повече от година тя бе спирана и подновявана на няколко пъти. От пътната агенция често подчертаваха, че са виновни фирми-фантоми, които работели в полза на големите превозвачи. При последните обжалвания сред фирмите, които оспорват основно късите срокове за оферти, вече има и сериозни чужди кандидати. Последният опит за подновяване на поръчката на АПИ изуми с дадения срок за подаване на оферти от едва 24 часа.\r\n\tЗа внедряването на системата са нужни седем месеца, последвани от още 12 за тестване, каза още Николай Нанков. Той повтори любимата си фраза, че от липсата на въпросните финансови постъпления държавата губи по около 1,5 млн. лева на ден. С тези пари трябвало да се изграждат нови пътища и да се поддържат вече съществуващите.\r\n\tПо време на петъчния парламентарен контрол тази седмица той на няколко пъти акцентира именно на липсата на тази сума, отговаряйки на няколко депутатски въпроса за пътища в отчайващо състояние.\r\n\t\r\n\t\r\n\tМинистър Нанков заяви още, че наесен ще започне рехабилитацията на автомагистрала \"Тракия”, а ремонтът ще продължи не повече от месец и половина. \"Още тази година ще бъдат заложени финанси за ремонт на първокласните алтернативни маршрути на магистралите \"Тракия” и \"Хемус”, но ремонтите ще започнат най-рано през 2018 г.”, каза още Нанков.", "date": "2017.07.15", "title": "Изграждането на тол-системата се отлага с една година, съобщи регионалният министър"}
{"url": "http://www.mediapool.bg/lager-shkola-po-astronomiya-krai-kardzhali-po-interesnata-vakantsiya-news266651.html", "text": "През топлото и слънчево лято на далечната 1970-та, на една открита и просторна поляна в местността \"Белите брези\" в Кърджали бе открита първата \"Лагер-школа по астрономия и астрофизика\" в България. Тогава своите любопитни очи към небето отправят трийсетина ентусиаста. Те са \"въоръжени\" само със седем малки телескопа и много ентусиазъм. Така се поставя началото на наблюдателната астрономия за ученици от Кърджали, а по-късно - и от цяла България.\r\n\tОт няколко години школата се организира от астрономическия клуб \"Вега\" към Националната астрономическа обсерватория – Кърджали и тази година ще продължи до 1 август.\r\n\tКакто става ясно от , във всеки от дните на школата участниците слушат лекции, подготвени специално за тях от специалисти от Катедра Астрономия към Физическия факултет на Софийския университет, Института по астрономия и Института по ядрени изследвания и ядрена енергетика към БАН. Включват се и бивши възпитаници на астрономическите кръжоци от различни градове на страната, които сега са вече университетски преподаватели. Участват и студенти и докторанти в САЩ. Показват се също и презентации върху астрономически наблюдения, направени от ученици.\r\n\tУчастниците се обучават да извършват наблюдения на метеори и променливи звезди. В края на школата от тях ще се изисква да представят получените наблюдателни данни и резултатите от първичната обработка – метеорни данни, криви на блясъка на променливи звезди. Всеки участник може да се запознае с методите за наблюдение, да се включва в наблюдателните групи и да избира областта, в която да работи най-задълбочено, според своите интереси.\r\n\tВъзможността и правото на участие в следващи експедиции ще се определят от резултатите от работата на ученика по време на школата.", "date": "2017.07.15", "title": "Лагер-школа по астрономия край Кърджали – по-интересната ваканция"}
{"url": "http://www.mediapool.bg/kongresat-na-sasht-glasuva-sazdavaneto-na-kosmicheski-voiski-news266661.html", "text": "Камарата на представителите в Конгреса на САЩ одобри преди ден създаването на нов род войски, наречен Космически корпус и предназначен за операции в извънземното пространство, предаде \"Франс прес\", цитиран от БТА. Тази стъпка е посрещната с големи резерви в администрацията на президента Доналд Тръмп, според която не бива да се увеличава военната бюрокрация, уточнява агенцията.\r\n\tАмериканската армия в момента се състои от сухопътни, военноморски и военновъздушни сили, както и експедиционен корпус морски пехотинци. Според защитници на нововъведението и депутати обаче с оглед дейностите на армията в космоса и зависимостта й от сателитите трябва да бъде формирана структура, която да ги защитава и контролира.\r\n\tВнушителният законопроект за националната отбрана, приет вчера от долната камара, съдържа анекс, предвиждащ създаването на Космически корпус, и му поверява функции, отреждани досега на военновъздушните сили.\r\n\t\r\n\t\r\n\tМалко е вероятно обаче новият род войски да се формира незабавно, тъй като сенатската версия на законопроекта не предвижда подобна мярка. \"В момент, когато се опитваме да обединим бойните функции на министерството, не бих желал да се добавя отделна служба, която по всяка вероятност ще наложи по-тесен, дори ограничен подход към космическите операции\", писа тази седмица министърът на отбраната Джеймс Матис до конгресмена републиканец Майкъл Търнър, който също е против създаването на новите войски.", "date": "2017.07.15", "title": "Конгресът на САЩ гласува създаването на \"космически войски\""}
{"url": "http://www.mediapool.bg/grigor-dimitrov-se-zavrashta-v-chelnata-desetka-na-svetovniya-tenis-news266663.html", "text": "В понеделник Григор Димитров ще се завърне официално в Топ 10 на световната ранглиста по тенис. Това стана окончателно ясно, след като в петък Томаш Бердих отстъпи на полуфинала на \"Уимбълдън\" пред Роджър Федерер. Чехът бе единственият, който имаше шанс да измести българския тенисист от десетката, при това, ако спечели турнира.\r\n\tТака Димитров в понеделник ще е №10 с 3160 т., колкото има и Александър Зверев. Германският тенисист Зверев обаче ги е натрупал от един турнир повече (26 срещу 25).\r\n\tЗа последно Димитров бе в Топ 10 на 23 февруари 2015 г. След това в играта му настъпи спад, който го отпрати до №40. Иначе рекордното класиране на българския тенисист е 8-ото място от 4 август 2014 г.\r\n\tВ челото на ранглистата няма да има промяна - №1 ще остане Анди Мъри, а №2 ще е Рафаел Надал . Трети и четвърти са съответно Новак Джокович и Стан Вавринка, но тяхното класиране ще зависи от утрешния финал.", "date": "2017.07.15", "title": "Григор Димитров се завръща в челната десетка на световния тенис"}
{"url": "http://www.mediapool.bg/rumaniya-e-arestuvala-balgarski-shofyor-prevozvasht-159-kg-kanabis-news266668.html", "text": "Румънската гранична полиция е арестувала в петък български гражданин, в чийто камион са открити 159 кг канабис, съобщи \"Фокус\". 41-годишният шофьор преминавал през граничния пункт Видин-Калафат. Той превозвал метални части към Словакия.\r\n\tГраничарите забелязали необчайно заварка на горивния резервоар на камиона с българска регистрация и при проверка с рентген откриват в него са открити 172 пакета с канабис с общо тегло от 159 кг. Според споразумението между граничната полиция на Румъния и България мъжът е предаден на българските власти по подозрение за контрабанда на наркотици.", "date": "2017.07.15", "title": "Румъния е арестувала български шофьор, превозващ 159 кг канабис"}
{"url": "http://www.mediapool.bg/rashidov-partiite-ne-mogat-da-imat-pametnitsi-a-plemenata-rushat-monumenti-news266666.html", "text": "“Париите не могат да имат паметници. Могат да имат в централите, вкъщи, но паметниците са държавна собственост и се стопанисват от държавата”. Това каза бившият министър на културата Вежди Рашидов в събота пред бТВ по повод искането на БСП да получи паметника на връх Бузлуджа, за да го възстанови и отказа на кабинета да го предостави на формацията безвъзмездно, който бе мотивиран със законови поправки от последната година.\r\n\tСпоред Рашидов желанието на левицата е евтин пиар, тъй като преди 7 години им е бил даван и не са го взели.\r\n\tТой потвърди, че действително преди време паметникът е обслужвал една определена партия, но тогава \"партията беше държавата.”\r\n\tРашидов коментира както идеите ако не може да се поддържа Бузлуджа, летящата чиния там да се разруши, така и решението за премахването на монумента пред НДК “1300 години Бългрия”. “Винаги съм бил против това да се рушат паметници. Това го правят племената. Племената завладяват, изяждат и каквото остане го унищожават. Това е пагубна психология.”\r\n\tПо думите му трябва да се направи комисии и дебат, а като се махне звездата върху монумента на Бузлуджа, по нищо не личи, че е комунистически паметник.\n\n\r\n\tСпоред него за възстановяването на Бузлуджа е нужда инвестиция от групо около 30 милиона лева. Решението на Бойко Борисов от 2011 г., когато Чинията бе прехвърлена на БСП от Министерския съвет, Рашидов отдаде на емоционална реакция на премиера Бойко Борисов.\r\n\tСкулпторът-политик нарече \"най-обикновена вандалщина\" подпалването на крана в центъра на София, с който се премахва монументът \"1300 години България\", но даде да се разбере, че е против и това премахване. Първо - защото той не бил социалистически и второ, защото е правен именно за мястото, на което е. Той призова собствениците на паметници и имущество да се грижат за него. Бившият министър посочи и кой според него е е отговорен за разрухата на монумента “1300 години България”. “Той рухна заради небрежността на Общината”, каза Рашидов.\r\n\t\"Трябва София да се естетизира, заприличваме на гробище”, посочи той по темата за връщането на войнишкия паметник пред НДК.\r\n\tЗа финансовото състояние на самото НДК Рашидов заяви, че два месеца, след като е станал принципал на дружеството получил сигнал, за има проблем с парите и дори няма да има заплати. Периодът е краят на 2014 г., когато НДК има 300 служители.\r\n\t\"Направих проверка и тя установи, че разходите са повече от приходите. Поисках от Боршош финансов отчет и той ми даде един прекрасен отчет. Това ме накара да се притесня и изпратих нова проверка, която показа, че НДК работи на дефицит. Излязох отпуска и като се върнах и разбрах, че не съм принципал”, допълни той.\r\n\tТой обаче обяви, че е имало \"манипулация\" за културните постижения в Двореца. По думите му там са се харчили огромни пари за реклама, направен бил опит да се представи как с ремонта на две зали и провеждането на две представления \"едва ли не сме оправили българския театър\". В НДК били давани по 30 000 лева хонорар за една вечер, докато за постановката \"Хъшове\" на Александър Морфов в Народния театър, която 5-6 сезона поред пълни залата, едва се събрали 10 000 лв. хонорар за година, разказа Рашидов.\r\n\t\"Целта беше да бъде неглижирано Министерството на културата. Много пари за реклама там, а аз се гърчех откъде да намеря 1000 лева да направим покрива на едно читалище, че течеше. Управлявах 50 театъра, 4300 читалища, 3 милиона лева съм дал за българската книга\", добави Рашидов. Но призова по темата НДК да бъдат оставени компетентните органи за ди свършат работата.\r\n\tПо повод годишнината от преврата в Турция той коментира, че демокрация е всеки, който идва на власт с избори. \"Който иска да дойде с танкове е диктатор. Лош или добър е Ердоган не мога да обсъждам, но беше избран.”", "date": "2017.07.15", "title": "Рашидов: Партиите не могат да имат паметници, а племената рушат монументи"}
{"url": "http://www.mediapool.bg/dokade-stigna-turtsiya-news266670.html", "text": "Близо век просъществува Първата турска република. Нея вече я няма. Провалилият се опит за преврат преди една година беше катализаторът, който ускори прехода към Втората турска република. Ататюрк създаде републиката в Турция през 1923 г. и я ориентира към Европа. След 1960-та военните свалиха четири правителства, но след всяка една от тези интервенции Турция се връщаше към парламентарната демокрация. Сто години по-късно Тайип Ердоган срина досегашната ориентация на републиката. Той я преориентира към Изтока и постави себе си - като президент с огромни правомощия - в центъра на политическата система.\r\n\tВ продължение на години усилията на Ердоган за нова конституция и президентска форма на управление оставаха безрезултатни. Той не успяваше да постигне това, независимо че свали имунитета на редица опозиционни депутати. Едва след провалилия се опит за преврат в страната възникнаха условия, които му позволиха да реализира намеренията си. Затова още в нощта на пуча – на 15 срещу 16 юли - той заговори за \"дар от Аллаха“. Лидерът на опозицията Кемал Калъчдароглу обаче, който е председател на създадената от Ататюрк \"Републиканска народна партия“ говори за \"направляван преврат“. Според него, на Ердоган са били известни плановете на пучистите, така че е можел да блокира техните намерения още в зародиш.\r\n\tСъщо тъй тежки са обвиненията на противниците на Ердоган, че самият президент стои в дъното на преврата. С въведеното от него извънредно положение Ердоган действително обезвласти парламента и правосъдието, след което на практика циментира тези промени с новата конституция, която беше одобрена от 51% от турците. Без земетръса, предизвикан от неуспешния опит за преврат, Ердоган навярно никога нямаше да събере въпросното минимално мнозинство. Оттогава насам всеки дебат в Турция минава под знака на събитията от въпросната нощ. Няма събитие, което да не е било обвързано с опита за преврат, извършен от съвсем малка част от турските военни.\"Новата Турция\"\r\n\tДраматичните часове във въпросната нощ и убитите през нея 249 души, се превърнаха в лайтмотив на \"Новата Турция“, която Ердоган обяви след края на краткото либерално интермецо. Ататюрк създаде Републиката във време на война за независимост от европейските окупатори. Ердоган днес зове да се защитава тази независимост от външните и в още по-голяма степен - от вътрешните врагове. Това говори за манталитет на капсулиране спрямо външния свят.\r\n\tЗа Ердоган част от нацията са само онези, които са му лоялни и които не поставят под въпрос патерналистичната система, управлявана от него. Когато говори за “моя народ“, той има предвид само лоялните към него турци: \"Моят народ не иска да влиза в ЕС“. Онзи, който не принадлежи към въпросната нация, явно е неин враг, а пропагандата неспирно тръби, че от тези врагове произтичали постоянни опасности. Най-големият си враг Ердоган съзира в лицето на Движението на проповедника Гюлен. Пропагандният апарат и до днес го смята за кукловод на опита за преврат, но не дава никакви доказателства.\r\n\tДо ранга на постоянна екзистенциална заплаха за републиката са издигнати също кюрдската ПКК и т.нар. \"Ислямска държава“. Извънредното положение дава благоприятни възможности да бъдат обвинявани не само тези основни врагове, между които няма нищо общо, но и всички останали, които отхвърлят религиозно-консервативните цели на Ердоган. Още в началото на 2014 Ердоган поде масивна вълна на уволнения и арести, за да прочистел страната от “нечисти елементи“. След неуспешния опит за преврат това \"прочистване“ придоби гигантски размери. Краят на тези чистки не се очертава, никой не може да е сигурен, че няма да се окаже на мушката на властите.Растяща самоизолация\r\n\tЖертвите бяха и са предимно прозападно ориентирани държавни служители, военни и интелектуалци. Подсилват се позициите на евразийския блок, който е за ориентация към Русия и изповядва засилен турски национализъм, насочен навътре, както и засилено обръщане към османско-ислямските корени. Ердоган демонстративно избра за първите си четири чуждестранни пътувания след преврата именно цели в Азия и Русия.\r\n\tТази нова, авторитарна Турция вече не е подходяща като образец за развитието на арабско-ислямските си съседи, а и като партньор на Запада тя все повече отпада от сметките. Когато правителството в Анкара прогони германските войници от въздушната база в Инджирлик, то създаде нова турска военна база в Катар. Саудитска Арабия не беше уведомила Ердоган, че има намерение да изолира Катар, защото Рияд не смята Анкара за важен политически актьор. Турция се самоизолира и от традиционните си партньори на Запад, въпреки че турската икономика е зависима от европейските инвестиции.\r\n\tНо Европа не бива да \"отписва“ окончателно Турция, защото Европа е единствената надежда за \"другата половина“ от Турция. Един Ердоган, който разговаря с Европа, би бил значително по-безвреден, отколкото ако остане изолиран и обладан от манията си за величие.\r\n\tВ чест на първата годишнина от потушаването на опита за преврат в Турция се организира грандиозен спектакъл. Това обаче няма как да прикрие факта, че страната е затънала в дълбока криза – както вътрешно-, така и външнополитическа.", "date": "2017.07.15", "title": "Докъде стигна Турция"}
{"url": "http://www.mediapool.bg/pentagonat-liderat-na-islyamska-darzhava-v-afganistan-e-ubit-news266662.html", "text": "Лидерът на \"Ислямска държава\" в Афганистан, Абу Сайед, е бил убит при американски въздушен удар в началото на седмицата, съобщи говорителка на Пентагона, цитирана от Франс прес и Ройтерс.\r\n\t\"Американските сили убиха Абу Сайед\", шеф на \"Хорасан\" - местния клон на ИД в Афганистан - при \"въздушен удар по щаба на джихадистката група на 11 юли\", се посочва в комюнике на говорителката на министерството на отбраната на САЩ Дана Уайт. В комюникето се изтъква, че при удара са били убити и други членове на ИД и че това \"значително ще разстрои плановете на терористичната група да разшири присъствието си в Афганистан\".\r\n\tСайед пое командването на филиала на групировката, след като предшественикът му Абдул Хасиб също беше убит от американските сили, посочва ДПА. От своя страна предшественикът на Хасиб, Хафиз Сайед Хан, също беше убит при операция на САЩ.\r\n\tПрез 2015 г. \"Ислямска държава\" установи присъствие в Афганистан и никога не е имала там повече от 3000 бойци, посочва още ДПА. Американският министър на отбраната Джеймс Матис заяви, че ликвидирането на Абу Сайед е от значение, защото когато екстремистките групировки губят свои ръководители това разстройва дейността им за дни и седмици напред, предаде Асошиейтед прес.", "date": "2017.07.15", "title": "Пентагонът: Лидерът на Ислямска държава в Афганистан е убит"}
{"url": "http://www.mediapool.bg/minalata-godina-u-nas-e-imalo-580-gorski-pozhara-news266671.html", "text": "Щети за стотици хиляди лева остави след себе си пожарът в Пирин. За възстановяването на гората ще са необходими повече от 20 години.\r\n\t“Една немарливост довежда до разходи от около 850 000 лева на Държавното предприятие, като тук не отчитаме екологичната щета, която е много тежка, тъй като не е малка площта на пожара, това са 800 декара”, посочи каза в събота директорът на Югозападното държавно предприятие инж. Дамян Дамянов пред бТВ.\r\n\tПо думите му иглолистните насаждения може да се възстановят, но при широколистните говорим за бавен и труден процес.\r\n\tСолени глоби за всеки, който пали огън на пасища и ливади предвиждат промени в Закона за опазване на земеделските земи, публикувани за обществено обсъждане.\r\n\tОт 1500 до 6000 лева е санкцията за всеки, който си позволи да запали огън на ливада. Тези, които решат да чистят пасище с техника в пожароопасен сезон без да уведомят областната дирекция \"Земеделие\" и районната пожарна служба, могат да отнесат глоба между 500 и 5000 лв.\r\n\tНовите правила се налагат заради щетите нанесени от пожари през изминалата година.\r\n\t\"За миналата година на територията на България има над 580 горски пожара, в които са засегнати около 63 хиляди декара това е страшно много. Основната причина е човешка небрежност – т.е. човешко действие или бездействие”, посочи Зорница Жекова от МЗХ.", "date": "2017.07.15", "title": "Миналата година у нас е имало 580 горски пожара"}
{"url": "http://www.mediapool.bg/italiya-zaplashva-da-dade-dostap-na-200-000-migranti-do-drugi-strani-ot-es-news266665.html", "text": "Високопоставени представители на италианското правителство заплашват, че ще позволят на 200 хиляди мигранти, които са достигнали бреговете на страната, да пътуват в Европа като използват малко известна евродиректива, пише The Times.\r\n\tСтава въпрос за възможността да се предоставят на мигрантите временни визи за Европейския съюз - ход, който беше описан като “ядрена опция“ за разрешаването на италианския проблем с бежанците.  \r\n\tСред поддръжниците на мярката е министър в правителството на премиера Паоло Джентилони, който се е изказвал гневно срещу нежеланието на други европейски държави да поемат своя дял от мигрантите.", "date": "2017.07.15", "title": "Италия заплашва да даде достъп на 200 000 мигранти до други страни от ЕС"}
{"url": "http://www.mediapool.bg/golyam-pozhar-unishtozhi-sklad-za-drehi-v-kazichene-news266667.html", "text": "Пожарът, избухнал в събота сутрин в склад за дрехи в село Казичене край София, е овладян, съобщи министърът на вътрешните работи Валентин Радев, цитиран от пресцентъра на МВР. Потушаването на огъня е към края си, като на мястото има 12 противопожарни автомобила, стана ясно от думите му в ранния следобед. \r\n\tСигналът за инцидента е бил подаден към 10.10 ч. на тел.112. На място са пристъгнли първоначално пет противопожарни екипа, а първата им работа е била да проверят дали вътре има хора. Заради почивния ден, такива не е имало.\r\n\tРадев коментира, че за момента не е известна причината за възникването на пожара. На мястото има станция на екоинспекцията за контрол на въздуха. В приемните слоеве чистота на въздуха е в нормите и няма опасност за гражданите\", допълни министърът.", "date": "2017.07.15", "title": "Голям пожар унищожи склад за дрехи в Казичене"}
{"url": "http://www.mediapool.bg/mariya-gabriel-shte-raboti-za-evtini-telefonni-razgovori-na-es-sas-zapadnite-balkani-news266669.html", "text": "Един от моите приоритети ще е започване на обсъждания в ЕС на въвеждането на евтини телефонни разговори и за Западните Балкани. Това съобщи в събота пред Дарик еврокомисарят по цифрова икономика и общество Мария Габриел. Тя обаче предупреди да не се чака резултат бързо, като припомни, че промяната в правилата при разговори в роуминга за страните от ЕС е започнала преди 10 години.\r\n\tМария Габриел уточни също, че по повод редица оплаквания, европейските институции ще започнат проверки за условията за ползване на интернет в роуминг. На въпрос откъде ще дойдат парите за безплатен интернет на публичните места в страните членки на ЕС, тя каза, че има еврофинансиране от 120 млн евро.\r\n\tТо е насочено към общините, като стремежът на Габриел е да се подготви възможно най-опростения формуляр. Еврокомисарят уточни, че първият поискал от парите, пръв ще ги получи и призова общините в България да са активни.\r\n\tМария Габриел подчерта, че властите трябва да имат достъп до данни в социалните мрежи, но при много ясни правила и конфиденциалност на процеса. Личните данни трябва да бъдат защитени и всеки гражданин трябва да знае, че има контрол над личното си устройство, заяви тя.", "date": "2017.07.15", "title": "Мария Габриел ще работи за евтини телефонни разговори на ЕС със Западните Балкани"}
{"url": "http://www.mediapool.bg/turtsiya-otbelyazva-godina-ot-neuspeshniya-prevrat-s-vazstanovka-tarzhestveni-rechi-i-oshte-uvolneniya-news266664.html", "text": "С тържествена възстановка, извънредно заседание па парламента и символични събития из цялата страна Турция отбелязва годишнината от неуспешния опит за преврат миналия юли. Кулминацията на тържествата е тази събота.\r\n\tПри осуетения пуч на в нощта на 15 срещу 16 юли загинаха 250 души, а хиляди бяха ранени. Десетки хиляди остават задържани по подозрения за връзки с организацията на живеещия в САЩ проповедник Фетхуллах Гюлен, когото властите в Анкара сочат за организатор на събитията.\r\n\tТочно година след неуспешния опит за преврат срещу турския президент Реджеп Ердоган властта в южната ни съседка уволни още 7000 държавни сружители. Уволненията са предимно за полицаи, учени, общественици, съобщават световните медии.\r\n\tНа базата на указа за специалните правомощия на правоохранителните органи по време на извънредно положение са отстранени от работа 2303 полицаи, 302 представители на академичните среди от университети в цяла Турция. Засегнати от новата чистка са и 342 офицери и войници от резерва.\r\n\tГодина след опита за преврат броят на уволнените държавни служители в Турция вече е около 150 000 души. В арестите са около 55 000 от тях.\r\n\tПремиерът Бинали Йълдъръм също така обяви в петък, че извънредното положение, което е в сила в страната от миналото лято, се удължава с още три месеца.\r\n\tОтбелязването на годишнината започна със серия от събития, които продължиха цяла седмица. В тях е включено еднодневно \"демократично бдение\" с участието на президента Реджеп Тайип Ердоган. Правителството обяви, че на 15 юли интернетът в страната ще бъде безплатен, пише БТА. Тези дни турският парламент прие закон, с който 15 юли бе обявен за Ден на демокрацията и националното единство.\r\n\tВ Истанбул, на моста над Босфора, който бе наречен \"Мост на геройски загиналите на 15 юли\", понеже там бяха спрени танковете, ще бъде направена възстановка на събитията. Градският транспорт ще бъде безплатен за гражданите.\r\n\tКулминацията на тържествата ще бъде в столицата Анкара. В неделя пред президентския дворец Бештепе ще бъде открит тържествено Мемориал в памет на жертвите на опита за преврат от 15 юли миналата година.\r\n\tВ нощта на 15 срещу 16 юли, в 02.32 часа, когато пред една година турски самолети Ф-16 бомбардираха парламента, президентът Ердоган ще говори пред народните представители.\r\n\tОсвен това турският президент Ердоган в събота за пръв път ще се срещне и ще разговаря с чуждестранните журналисти в президентския дворец в Анкара. В програмата са включени и срещи с премиера Йълдъръм и министри от правителството и посещение на изложбата\" 15 юли-опитът за преврат\".Ердоган: Никой не каза дума за уволените при обединението на Източна и Западна Германия\r\n\tВ петък вечерта пък в интервю за Би Би Си Ердоган заяви, че “никой не каза нито дума”, когато половин милион души са били уволнени по време на обединението на Източна и Западна Германия. \"Трябва ли да оставим тези пучисти на позициите им и да не ги уволним, когато ги заловим? Защо държавата трябва да \"храни\" онези, които са членове на терористична организация\", каза Ердоган във връзка с масовите съкращения, извършени в Турция след опита за преврат.\r\n\tЧленовете на ФЕТО проникнаха в правосъдната система, в армията, полицията, медиите. Така те организираха опита за преврат\", подчерта турският президент.\r\n\tТой добави, че турското правосъдие работи, за да бъдат наказани виновниците за пуча. Президентът отхвърли твърденията, че над сто журналисти са в затвора в Турция, като посочи, че тези, които са зад решетките, не са журналисти.\r\n\t\"Някои от тях са сътрудничели с терористични организации. Някои от тях са арестувани за притежание на оръжие, каза Ердоган пред Би Би Си Уърълд.Гюлен: С лов на вещици властите отстраняват всеки нелоялен към Ердоган\r\n\tМеждувременно соченият от властите за подбудител на преврата Фетхуллах Гюлен отправи сериозни обвинения към правителството в Анкара. В изявление, живеещият в изгнание в САЩ турски проповедник, обяви, че след този трагичен случай животите на много невинни хора са били почернени\", предаде ДПА, цитирана от БТА.\r\n\t\"Те бяха незаконно уволнени от работа, арестувани, пращани в затвора и дори изтезавани - всичко това по нареждане на правителството\", казва още Гюлен. По думите му хората биват лишавани от препитанието си, докато властите провеждали лов на вещици, за да \"отстранят\" всеки, за когото решат, че е нелоялен към президента Реджеп Тайип Ердоган.\r\n\tГодишнината от неуспелия опит за пуч отбеляза и ЕК.\r\n\t“На 15 юли 2016 година народът на Турция бе свидетел на опит за преврат, който отне живота на стотици невинни граждани и остави повече от 2000 души ранени. Година по-късно ЕС потвърждава своето осъждане на опита за преврат, както направи и в първите часове на тази драматична нощ, както и подкрепата си към демократично избраните институции в страната. ЕС стои солидарна до Турция и турския народ“. Това пише в общо изявление на върховния представител на ЕС по въпросите на външните работи и политиката на сигурност Федерика Могерини и комисаря по политиката на добросъседство и разрушаване Йоханес Хан, изпратено по повод годишнината от опита за преврат с южната ни съседка срещу властта на президента Реджеп Ердоган.  Документът е цитиран от турския вестник \"Хюриет\".\r\n\tЕС изразява и волята си да сътрудничи със “стабилна, икономически процъфтяваща и демократична Турция“, припомняйки, че \"уважаването на човешките права, основните свободи и върховенството на закона са основни принципи на ЕС\" и Турция като партньор следва да ги подкрепя.", "date": "2017.07.15", "title": "Турция отбелязва година от неуспешния преврат с възстановка, тържествени речи и още уволнения"}
{"url": "http://www.mediapool.bg/egiptyaninat-ubil-dve-germanki-e-svarzan-s-islyamska-darzhava-news266672.html", "text": "Египтянинът, обвинен за убийството на две германски туристки в петък, при нападение с нож в курортния град Хургада на Червено море, е член на местния въоръжен клон на \"Ислямска държава\". Това съобщиха източници от египетските сили за сигурност, цитирани от ДПА и БТА.\r\n\tВ събота Германия потвърди, че туристките са германки. Първоначалната информация, бе, че двете загинали жени са украинки.\r\n\tСпоред очевидци, по време на атаката, той крещял на арабски египтяните да стоят настрана.\r\n\tЗасега разследването показва, че е убил с нож двете жени в хотел, ранил още две, след което доплувал до охраняван комплекс, където продължил нападeнието.\r\n\t\"Той е поддържал връзка с организацията през интернет и е получил задача да нападне чуждестранни туристи на плажовете в Хургада\", посочил е източник, близък до извършващото се разследване, без да съобщи повече подробности.\r\n\tДо момента \"Ислямска държава\" не е поела отговорност за вчерашното нападение, както е правила при предишни атаки в Египет.\r\n\tНападателят, идентифициран като Абдел-Рахман Шаабан, е 27-годишен студент от провинция Кафр ал Шейх в делтата на Нил, съобщи частния вестник \"Ал Масри ал Юм\", цитирайки служител по сигурността. \"Досието му е чисто както в криминален, така и в политически план. Той има добра репутация в селото си\", твърди неназованият служител.\r\n\tЕгипетското вътрешно министерство съобщи вчера, че нападателят незабавно е бил арестуван и е разпитван за мотивите на своето деяние. Други четири туристки бяха ранени при атаката - две арменки, чехкиня и рускиня.\r\n\tСпоред служител от силите за сигурност в провинция Червено море, цитиран от ТАСС, престъпникът купил ножа, с който се нахвърлил срещу чужденците, малко преди нападението.\r\n\t\"В петък сутринта той пристигнал в Хургада, посетил една от джамиите за петъчната молитва, после купил в един магазин кухненски нож и се отправил към туристическите комплекси на крайбрежието\", заявил източникът. Той добавил, че след нападението престъпникът изхвърлил ножа и мобилния си телефон в морето. Те били намерени и приложени към делото като основни веществени доказателства.", "date": "2017.07.15", "title": "Египтянинът, убил две германки, е свързан с \"Ислямска държава\""}
{"url": "http://www.mediapool.bg/taims-saobshtava-za-ruska-hakerska-ataka-sreshtu-irlandiya-news266674.html", "text": "Хакери, вероятно поддържани от руските власти, са предприели кибератака срещу енергийната система на остров Ирландия, твърди днес лондонският \"Таймс\", цитиран от ТАСС.\r\n\tСпоред вестника злосторниците са получили достъп до контрола над електропреносните мрежи, разположени на територията на две държави - независима Република Ирландия, и Великобритания, на която принадлежи Северна Ирландия, съобщава бТВ.\r\n\tСпоред всекидневника непосредствена цел на атаката е станал енергийният сектор в Република Ирландия. Позовавайки се на неназовани анализатори от сферата на сигурността, \"Таймс\" отбелязва, че хакерите се опитали да получат достъп до контрола над тези системи, което в същото време би им дало и хипотетична възможност да изключат и част от енергосистемата на Северна Ирландия.\r\n\tПо сведения на вестника, миналия месец група хакери, за която се предполага, че е свързана с главното разузнавателно управление (ГРУ) на руския Генщаб, е изпратила по електронната поща на главните инженери на ирландското управление по електроснабдяване съобщения, съдържащи опасни компютърни вируси.\r\n\t\"Таймс\" твърди, че кибератаката не е довела до сривове в работата на енергосистемата, но се предполага, че злосторниците са се добрали до конфиденциална информация, включително и пароли.\r\n\tНационалният център на Ирландия по киберсигурност вече потвърдил, че разследва този инцидент.\r\n\tЕксперти по сигурността, цитирани от изданието, смятат, че Ирландия е станала \"изпитателен полигон за войни в киберпространството, които водят екипите на ГРУ и една от няколко страни в ЕС, които Русия вероятно се стреми да дестабилизира\". \"Таймс\" напомня, че Ирландия е важна база за много технологични гиганти от САЩ, включително Фейсбук и \"Епъл\".\r\n\tТАСС отбелязва, че Москва вече неведнъж и на най-високо равнище е отричала да има общо с извършени кибератаки.", "date": "2017.07.15", "title": "\"Таймс\" съобщава за руска хакерска атака срещу Ирландия"}
{"url": "http://www.mediapool.bg/trima-dushi-sa-zaginali-pri-pozhar-v-mnogoetazhna-sgrada-v-havai-news266673.html", "text": "Трима души са загинали при пожар в 36-етажна сграда в щата Хаваи, а поне петима са ранени.\r\n\tОгънят е започнал от 26-ия етаж на зданието в столицата Хонолулу. В последствие се е разпространил и до горните два етажа, съобщава “Ройтерс”.\r\n\tПламъците са овладени за около 4 часа от над 100 пожарникари. От аварийните служби обясняват, че поради височината на сградата, се е налагало да гасят огъня от тераси на съседни сгради.\r\n\tЕксперти твърдят, че разпространението на огъня е можело да бъде избегнато при наличие на задължителните в щата противопожарни пръскачки. Те биха ограничили пожара до точката на възникването му.\r\n\tМногоетажната сграда обаче е построена през 1971 г., когато изискване за подобни мерки за сигурност не е имало.", "date": "2017.07.15", "title": "Трима души са загинали при пожар в многоетажна сграда в Хаваи"}
{"url": "http://www.mediapool.bg/v-tsyala-bulgaria-zapochva-zahlazhdane-news266660.html", "text": "В цяла България започва захлаждане от събота. Максималните температури в последния ден от работната седмица ще са между 27 и 32 градуса. Следобед и привечер в Югозападна България се очакват валежи.\r\n\tВ събота и в неделя източната част на страната не се очакват валежи. В събота обаче валежи ще има в почти цяла Западна България. Възможни са и гръмотевици, има опасност от градушки.\r\n\tВ неделя валежи ще има и в Централна България и отново ще има опасност от градушки. Температурите ще се понижат още и максималните ще са между 20 и 25 градуса. В понеделник отново се очаква дъжд и лошо време.", "date": "2017.07.15", "title": "В цяла България започва захлаждане"}
{"url": "http://www.mediapool.bg/sarbiya-e-zadarzhala-turski-grazhdanin-zapodozryan-v-terorizam-news266675.html", "text": "Турски гражданин, заподозрян в тероризъм, е арестувала полицията в Сърбия, съобщават местните медии, цитирани от вестник “Сега”.\r\n\tЗадържаният А.Р. (42 г.) е бил обявен за издирване от Интерпол. Сръбските полицаи са го хванали на граничния пункт с Унгария Хоргош, но повече подробности не се съобщават. Задействана е процедура за екстрадирането на турския гражданин.", "date": "2017.07.15", "title": "Сърбия е задържала турски гражданин, заподозрян в тероризъм"}
{"url": "http://www.mediapool.bg/makedonskata-grom-iska-referendum-za-dogovora-za-dobrosasedstvo-s-bulgaria-news266676.html", "text": "Гражданската опция за Македония (ГРОМ) настоява Договорът за добросъседство с България незабавно да бъде направен обществено достояние и да се отвори дебат за него, предава скопският телевизионен канал A1 On, цитиран от агенция Фокус.\r\n\tВицепредседателят на партията Любчо Пренджов е заявил, че споразумението е въпрос, по който гражданите трябва да се произнесат. Това може да стане през октомври, когато ще бъдат проведени и изборите за местна власт.\r\n\tПодписването на договора бе договорено за началото на август при неотдавнашното посещение на македонския премиер Зоран Заев в България.\r\n\t \r\n\t“Това правителство обеща, че ще работи прозрачно и че по всички въпроси ще бъдат отваряни обществени дебати. Вчера премиерът Заев пред очите на цялата македонска общественост поиска закрито заседание на Комисията по външна политика на Събранието на Република Македония. Господин Заев, не може да издържите и 45 дни - лъжата е по-силна от вас. Искате непрозрачно и далеч от очите на хората да говорите и да подписвате договори, които засягат македонските национални интереси“, отбелязва Пренджов, допълвайки, че Договорът за добросъседство е представен пред депутатите в Народното събрание в София на 5 юли.", "date": "2017.07.15", "title": "Македонската ГРОМ иска референдум за договора за добросъседство с България"}
