{"url": "http://www.mediapool.bg/opushena-bira-atakuva-balgarskiya-pazar-news273279.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОпушена бира, която е исторически германски специалитет, ще се появи за пръв път на българския пазар след празниците, съобщиха от великотърновската пивоварна \"Бритос\", която произвежда специфичното пиво с вкус на барбекю.\r\n\tЗа създаването на продукта са тествани десетки рецепти, преди да се постигнат плътният тъмнокехлибарен цвят, хармоничният деликатен и балансиран вкус, както и специфичният сух аромат на хлем. За производството на пивото се доставят специални малцове и хмел.\r\n\tЕкспериментът става възможен след инвестиции за над 3 млн. лв. в пивоварната на \"Бритос\" у нас. Вложенията включват силози за съхранение на суровината за производство, високо технологични и високо ефективни съдове за ферментация и отлежаване, специално конструирани и изработени за пивоварната, както и автоматизирана линия за бутилиране на пиво в стъклена бутилка за еднократна употреба и складови помещения за амбалаж и готова продукция.\r\n\tКорените на опушеното пиво са в древността, когато германските народи са използвали опушен на букова жар малц за приготвянето на кехлибарената напитка. През Средновековието голяма част от произвежданата бира реално е била точно опушена, заради способа за влагане на малца в нея. Той е трябвало да бъде добре изсушен, но поради липсата на достатъчно слънчева светлина в много региони се е използвало сушенето на открит огън.\r\n\tТоплината и димът са причината за специфичния, сладък, димен аромат и вкус на бирата. Някои ценители го оприличават с този на опушено дърво, дори на бекон или барбекю вкус. Опушеният малц придава особен чар на бирата през студените месеци, допълват от компанията.", "date": "2017.12.19", "title": "Опушена бира атакува българския пазар"}
{"url": "http://www.mediapool.bg/lekarskiyat-sayuz-predupredi-za-vazmozhen-proval-na-ramkoviya-dogovor-news273262.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъководството на Български лекарски съюз (БЛС) е силно обезпокоено от забавянето на преговорите за подписване на Национален рамков договор (НРД ) за 2018 година, заявиха във вторник от съсловната лекарска организация. Според БЛС започването на преговорите закъснява, което поставя под въпрос договарянето на тежката и обемиста материя. Тази година освен обичайното договоряне на цени и обеми за медицинската помощ, която здравната каса ще плаща, трябва да бъдат актуализирани и цените на някои от най-зле финансираните клинични пътеки.\r\n\tСъгласно Закона за здравното осигуряване преговорите по рамковия договор трябваше да започнат след внасяне на проектобюджета на НЗОК за разглеждане в пленарна зала, което се случи в началото на ноември.\r\n\t“БЛС многократно изрази своята готовност за започване на процедура по изготвяне на параметри по НРД 2018, като не веднъж апелира към управителя на НЗОК и председателя на Надзорния съвет на касата да се пристъпи към изработване на проект за рамков договор за 2018 година. Независимо от изявленията на г-н Плочев в медиите, че преговорния процес между страните по договор е стартирал, такъв към днешния момент не е на лице.\r\n\tОт БЛС припомнят, че срока за подписване на НРД 2018 е до 28 февруари 2018 г., което е изключително кратък и недостатъчен период от време, предвид огромното количество текстове за промяна в нормативни документи и цялостните параметри по изготвяне на нов рамков договор.\r\n\tБЛС е крайно притеснен от случващото се в системата и счита, че съществува реална опасност в навечерието на председателството на ЕС, преговорите за Национален рамков договор 2018 да бъдат провалени, поради липса на ангажираност от страна на Надзорния съвет на НЗОК и управителя на касата.\n\n\r\n\tЗабавянето на процеса допълнително ще нагнети напрежението в тежката към момента обстановка в здравеопазването и ще предизвика крайно недоволство в цялото лекарско съсловие, предупреждават от съсловната организация.", "date": "2017.12.19", "title": "Лекарският съюз предупреди за възможен провал на рамковия договор"}
{"url": "http://www.mediapool.bg/oblikat-na-klyuchovi-mesta-v-sofiya-shte-se-promenya-sled-konkursi-news273256.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонкурси за облика на ключови места в София ще бъдат обявени през 2018 г. Сред тях са площадът пред Централната гара, пространството около храма \"Св. Неделя\", както и Градската градина и площад \"Ал. Батенберг\".\r\n\tТова обяви главният архитект на София Здравко Здравков при представяне на приоритетите на общината за 2018 г. в сферата на градоустройството.\r\n\tТой планира още през следващата година да бъде избран цвят на София, за да се уеднаквят табелите в града, както и да се въведат централизирани изисквания към външния вид на летните градини към заведенията в центъра. Според Здравков работата по поставяне и премахване на външната реклама трябва да бъде възложена на общинска фирма, за да има ред и в този сектор.\r\n\t\r\n\tВ момента Предгаровият площад е част от капитала на общинското дружество \"Пазари Възраждане\", което се опитва да отдаде направените там търговски обекти под наем. Мястото обаче на практика остава неизползваемо. Според арх. Здравков то има голям потенциал за развитие, тъй като се намира на 10 - 15 минути пеша от сърцето на града и има добри транспортни връзки - автобуси, тролеи, трамваи, метро и влакове.\n\n\r\n\t\"В близост има и значителен общински терен, където може да се направи сграда, която да трансформира цялото пространство и да го направи по-привлекателно за хората\", смята Здравков.\r\n\tСпоред него трансформирането на пространствата около гарата може да привлече инвестиции в частните терени, северно от жп линиите и да измести инвеститорския интерес от южните части на града. целта на конкурса е да се премахне маргинализирането на тази част от София.\r\n\tПредгаровият площад на практика от години стои неизползваем. През годините бяха вложени средства за ремонт на т. нар. ротонда, за да се превърне в търговски комплекс. Наематели обаче така и не се намериха. Положението не се подобри и след ремонта на Централна гара. В частните имоти северно от жп линиите пък през годините имаше планове за изграждане на големи търговски сгради, но те също не се реализираха. Общината имаше намерение да предложи обособяването на тази територия като зона за високо строителство при разработването на промените в Закона за устройство и застрояване на Столична община. В крайна сметка в парламента беше внесен проект, в който зони за небостъргачи би трябвало да се обособят около 7-и километър на бул. \"Цариградско шосе\" и при кръстовището на бул. \"Царица Йоана\" и Околовръстното шосе.\r\n\t\r\n\tВ по-напреднала фаза е подготовката за конкурса за преустройство на пл. \"Света Неделя\" в сърцето на София. Заданието за изготвяне на проектите за конкурса вече мина обществени обсъждания. В него е заложено пешеходната зона по софийската ул. \"Витоша\" да се удължи с още 400 м и да обхване и част от бул. \"Мария Луиза\". Идеята е коли да не се движат и от бул. \"Ал. Стамболийски\" до ул. \"Екзарх Йосиф\", където са Централните хали и площад \"Бански\".\r\n\tВ момента основната пешеходна зона в столицата обхваща бул. \"Витоша\" от бул. \"Патриарх Евтимий\" до ул. \"Алабин\". Предстои тя да бъде удължена с още 200 метра, като се прибави и участъкът пред Съдебната палата - от ул. \"Алабин\" до бул. \"Александър Стамболийски\". Движението там трябва да бъде спряно до 1 март догодина.\r\n\tВ заданието за пл. \"Св. Неделя\" се предвижда първо да бъде спряно движението на превозни средства до бул. \"Мария Луиза\". Движението на коли по пресичащите тази отсечка улици и булеварди ще се запази. Предвижда се пешеходците да пресичат над земята кръстовището на булевардите \"Тодор Александров\" и \"Мария Луиза\". В момента преминаването там става през подлез, който ще продължи да функционира.\r\n\tЦелта на конкурса е да се намери и решение за пешеходно свързване на пл. \"Св. Неделя\" с Градската градина. Според главния архитект това трябва да стане с обособяването на пешеходна зона по ул. \"Съборна\".\r\n\t\r\n\tАрх. Здравков планира през следващата година да тръгне и конкурсът за преустройство на т. нар. зона 3 в центъра на града, която включва Градската градина (пред Народния театър), пл. \"Ал. Батенберг\", част от булевард \"Цар Освободител\", пространството около Руската църква, както и площад \"Николай Гяуров\". За новия облик на тези пространства вече беше проведен конкурс, но резултатите от него бяха отменени.\r\n\tСега отново ще се търси най-доброто предложение за преустройство на тези пространства. Вероятно в заданието а конкурса ще бъдат заложени някои от препоръките за развитие на центъра на града, изготвени от студиото на датския архитект Ян Геел. Част от тях включват премахване на паркинга, който в момента заема голяма част от пл. \"Ал. Батенберг\", както и ограничаване на движението на коли.\r\n\t\r\n\tАрх. Здравков си е поставил за цел през следващата година да бъде избран и цвят на София. Идеята е той да се използва в информационните елементи в града като табелите на улиците, а целта е те да бъдат уеднаквени.\r\n\tОсвен това с наредба ще бъдат въведени еднакви изисквания за външния вид на летните градини на заведенията в центъра, което ще засегне най-вече обектите по бул. \"Витоша\". Идеята е да има ясни правила за големината и външния вид на чадърите, тентите, кашпите. \"Идеята е да излезем от ситуацията на полузаконност\", обясни Здравков.\r\n\tГлавният архитект ще се опита да осъществи и една, по думите му, \"екзотична идея\" - работата по поставянето и премахването на елементите на външната реклама да бъде възложена на общинска фирма. В момента това се прави от фирмите за външна реклама, които не винаги поставяли билбордовете качествено. Освен това често се забавяли с премахването на рекламата, въпреки че договорът за поставянето ѝ е изтекъл. Здравков каза, че в такива ситуации \"ми звънят от разни кабинети\", за да останат дадени елементи до приключване на дадена кампания. Той очаква идеята да срещне голям отпор, тъй като фирмите за външна реклама вече недоволствали срещу нея.", "date": "2017.12.19", "title": "Обликът на ключови места в София ще се променя след конкурси"}
{"url": "http://www.mediapool.bg/krainata-desnitsa-stana-nezaobikolim-faktor-v-evropa-news273263.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКрайнодесните печелят терен в Европа още от първото десетилетие на века. Редица ключови избори потвърдиха през 2017 г. тази тенденция във Франция, Германия, Австрия и Холандия. Успехите на популистки, евроскептични и антиимигрантски партии ускоряват пренареждането на политическия пейзаж, но пораждат и търкания в самите тези формации.Шок след шок\r\n\tКрайнодесните партии постигнаха редица рекордни резултати, при все че не успяха да запишат нито една победа на национално равнище. \"Днес европейската крайна десница е по-популярна от когато и да било след 1945 г.\", констатира холандският изследовател Кас Муде, асоцииран преподавател в Университета на Джорджия, САЩ.\r\n\t \r\n\tПартията на свободата начело с Герт Вилдерс стана през март втората парламентарна сила в Холандия след либералите - с 20 от общо 150 места, т. е. с пет повече отпреди.\r\n\t \r\n\tВъв Франция ръководителката на Националния фронт Марин Льо Пен се класира тази пролет за втория тур на президентските избори, като успя почти да удвои броя на гласовете, подадени за Жан-Мари Льо Пен преди 15 години.\r\n\t \r\n\tШокиращ бе и резултатът от германските парламентарни избори през септември заради безпрецедентния пробив на партия \"Алтернатива за Германия\" (АзГ), влязла в Бундестага с 12,6 на сто от гласовете срещу 4,7 на сто преди четири години.\r\n\t \n\n\r\n\tПостиженията на Марин Льо Пен и Герт Вилдерс, които се бяха насочили към крайна победа в съответните страни, може да оставят впечатление за неуспех, но \"чашата всъщност е три четвърти пълна за националистическите сили\", смята френският политолог Патрик Моро.\r\n\t \r\n\tАвстрийската партия на свободата (АПС), най-стара в европейското националистическо семейство, приключи изборната джимхана с резултат, близък до собствения й рекорд, 26 на сто на изборите от 15 октомври, и получи три твърде внушителни министерства (на вътрешните, на външните работи и на отбраната) в съвместното си правителство с консерваторите.\r\n\t \r\n\tВ Италия и Швеция, където предстоят избори през 2018 г., крайнодесните сили дебнат в засада.Каква е почвата?\r\n\t\"Всяка страна разказва различна история, но зад успеха на радикалната десница където и да било винаги се прокрадва чувството за несигурност - реална или въображаема, - свързана с миграционните потоци, тероризма или икономическите рискове\", отбелязва Мейбъл Березин, преподавателка по социология в американския университет \"Корнел\".\r\n\t \r\n\tУспехът на ултрадесните в процъфтяващи страни като Германия и Австрия потвърждава \"изследванията, показващи от десетилетия, че имиграцията е основен повод за тревогите\" на крайнодесния електорат, обяснява Кас Муде.\r\n\t \r\n\tАзГ и АПС постигнаха успехите си в европейски страни измежду приелите най-много мигранти от 2015 г., което подхрани дебатите за помощите и за капацитета за интегриране на новодошлите.\r\n\t \r\n\tПрисъствието на имигранти не е единственият фактор за успеха на крайната десница - тя извлича полза също от натрупаните негативни чувства към партиите и към елита в политиката, икономиката и културата.Преобърнатата шахматна дъска\r\n\tДа реагират с бойкот? С подражание? Стремеж към сътрудничество? Другите политически сили, по-специално в консервативния лагер, подложени на натиск от крайнодесните, трябва да се нагодят към новата ситуация.\r\n\t \r\n\tРешението на младия, 31-годишен австрийски консерватор Себастиан Курц да конкурира АПС в подхода към теми като имиграцията, мястото на исляма в обществото и сигурността логично доведе до коалиционно споразумение между двете партии.\r\n\t \r\n\t\"Курц стигна много далеч в идеологическото си сближаване с АзГ - стратегия, която може да проработи, стига той да не заличи напълно идентичността на своята партия\", предупреждава австрийският политолог Томас Хофер.\r\n\t \r\n\tВ България десноцентристката партия на премиера Бойко Борисов управлява от март съвместно с коалиция от националистически партии.\r\n\t \r\n\tВ Унгария нарастващата ксенофобия в изявленията на Виктор Орбан, дошъл от консервативните среди, парадоксално осигурява днес на екстремистката партия \"Йоббик\", смекчила своя тон, възможността да се представи за главната алтернатива на премиера.\r\n\t \r\n\tВъв Франция традиционните партии все още изключват възможността за съюзяване с крайната десница, също както е в Германия и Холандия. Френските десни сили обаче току-що си избраха за лидер един 40-годишен депутат, Лоран Вокие, критикуван, че избира теми, характерни за партията на Марин Льо Пен.\r\n\t \r\n\tКас Муде все пак прогнозира, че традиционните партии, стремящи се да имитират крайната десница, ще постигнат само \"краткосрочни успехи\", защото подценяват антисистемната нагласа на този електорат.След успеха - накъде?\r\n\tВътрешните раздори, през които преминаха Националният фронт и АзГ след изборните си успехи, показват колко е трудно да се оставят задълго настрана дълбоките понякога вътрешни разногласия, свързани с идеологически избор или лични съперничества.\r\n\t \r\n\tПрез 2017 г., например, се разцепи популистката и еврофобска партия \"Финландците\" - съсипа я управлението в коалиция с центристите и консерваторите от 2015 г.\r\n\t \r\n\t\"Позицията на по-малък партньор винаги е най-неудобна\", изтъква Томас Хофер.\r\n\t \r\n\tАПС години наред близа раните, нанесени от първата й коалиция с консерваторите между 2000 и 2007 г.\r\n\t \r\n\tПо думите на Хофер \"партии като АПС имат ДНК на опозиция, която трудно се трансформира в поведение на управляващи\".", "date": "2017.12.19", "title": "Крайната десница стана незаобиколим фактор в Европа"}
{"url": "http://www.mediapool.bg/svetovniyat-rastezh-se-uskoryava-no-prizrakat-na-dalga-vse-oshte-brodi-news273261.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо 10 години след фалита на Lehman Brothers, очерталото се ускоряване на световния растеж тази година вероятно ще продължи и през 2018-а, подкрепено от основните двигатели на световната икономика, но призракът на дълговата криза продължава да броди.\r\n\tВсички лампи на таблото светят в зелено: очаква се САЩ през 2018 година да продължат един от най-дългите цикли на растеж в историята си, нововъзникващите пазарни икономики се възстановяват след силния удар от 2014 година, Китай си остава локомотивът, а страни като Бразилия излизат от рецесията. Най-сетне еврозоната, последният район, който хвана влака на растежа, възстанови в значителна степен тонуса си.\r\n\t \r\n\t\"Кризата, която удари нашия континент (...), вече е зад гърба ни и имаме основания да мислим, че този растеж е траен\", със задоволство заяви еврокомисарят по икономическите и финансовите въпроси Пиер Московиси.\r\n\t \r\n\tМеждународният валутен фонд (МВФ) и Организацията за икономическо сътрудничество и развитие (ОИСР) залагат на растеж от 3,7% идната година и са си върнали оптимизма, на който рядко даваха израз през последните десетина години. Той контрастира с песимизма, който се ширеше само преди една година след вота за Брекзит и избирането на Доланд Тръмп с неговата протекционистка програма.\r\n\t \r\n\tМеждународните институции все пак не бързат да поощряват всеобщ ентусиазъм и призовават държавите да се възползват \"от доброто време, за да ремонтират покрива\", както не веднъж е повтаряла управляващият директор на МВФ Кристин Лагард. Казано по-ясно, сега е моментът да се направят реформите, които ще позволят да се устои по-добре на бъдещи бури.\r\n\t \r\n\tОще повече, че рисковете от нова криза не са изключени: МВФ, ОИСР и мнозина икономисти все по-често предупреждават напоследък, че има опасности от нарастващо задлъжняване на частния сектор, в момент когато Управлението за федерален резерв и Европейската централна банка постепенно приключват политиката си в подкрепа на бизнеса през последните години.Компании \"зомбита\"\r\n\t\"Задлъжняването на домакинствата и компаниите достигна рекордни равнища в редица страни\", констатира неотдавна генералният секретар на ОИСР Анхел Гурия, откроявайки най-вече компаниите наричани \"зомбита\". Те оцеляват като се финансират благодарение на евтини пари и могат \"да се удавят\", когато лихвите отново тръгнат нагоре.\r\n\t \n\n\r\n\t\"Това е истински проблем\", обяснява специалист по държавния дълг, който пожела анонимност. \"Задлъжняването на компании в някои големи страни с нововъзникваща пазарна икономика става твърде голямо и за някои от тях се превръща в свръхзадлъжняване, а следователно създава трудности при изплащането, когато лихвите ще се повишат\", обясни този източник.\r\n\t \r\n\t\"Щом една от тези компании стане системна, държавата ще бъде принудена да излива в нея пари, за да я спаси, предизвиквайки прехвърляне на частния дълг към държавния\", както стана след финансовата криза от 2008 година, когато страни като Испания или Ирландия трябваше да спасяват банките си.Балонът на биткойна \r\n\tТози път главно Китай е в светлината на прожекторите. МВФ предупреди в началото на декември, че банките на азиатския гигант са зле въоръжени, за да дадат отпор на трайните финансови рискове, защото тези \"компании зомбита\" оцеляват единствено благодарение на кредитите, а бумът на инвестиционните продукти не е регулиран добре.\r\n\t \r\n\tНа фона на тази ситуация Гурия изрази доверие в китайските власти: \"Да, това е проблем. Да, той е известен и той бе открит, но като се имат предвид възможностите на китайските власти бързо да реагират по въпроса, мислим, че положението не е оставено без контрол\", заяви той.\r\n\t \r\n\tВ края на тази година биткойнът, виртуалната валута, която често се описва като \"спекулативен балон\" и която не спира да поставя нови и нови рекорди, се очерта като източник на опасения на пазари, още повече, ако купувачите й влизат в дългове, за да я придобият.\r\n\t \r\n\t\"Опасното е съчетанието на балон и задлъжняване\", обясни икономистът г-жа Аниес Бенаси-Кере. \"Не мисля, че явлението биткойн ще бъде от такъв мащаб, че да дестабилизира пазарите, но същото се твърдеше и за високорисковите ипотеки\", кредитите, които бяха в основата на кризата, обясни тя, призовавайки за бдителност.", "date": "2017.12.19", "title": "Световният растеж се ускорява, но призракът на дълга все още броди"}
{"url": "http://www.mediapool.bg/maikata-na-damla-e-arestuvana-sled-ubiystvoto-v-momchilgrad-news273264.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМайката на 7-годишната Дамла, която бе намерена убита в дома си, за момента изглежда като основен заподозрян за тежкото престъпление в Момчилград. Жената е задържана за 72 часа по обвинение за оставяне на дете без надзор, а не за убийство, за което все още няма категорични доказателства. Това стана ясно във вторник след посещението на главния прокурор Сотир Цацаров в Кърджали.\r\n\tПреди ден бе обявено, че е задържана жена, близък роднина на детето, но не бе посочено коя е тя.\r\n\tТочният час на смъртта ще стане ясен в близките дни, но е ясно, че тя е настъпила в сутрешните часове в неделя. Майката е обяснила на разследващите, че е оставила детето си вкъщи е отишла нощна смяна на работа, а след като се е прибрала сутринта е намерила детето мъртво.\r\n\t\"Проверяват се всички версии. Тук не става дума за случайно убийство. Версиите стесняват много силно кръга. Това, че нямаме други задържани, не означава, че нямаме други заподозрени\", каза Цацаров.\r\n\t\"Извършено е задушаване, което не е душене, а е чрез притискане, и едва след това може да се говори за омотаване на главата му с тиксо или скоч\", допълни той. Тройната съдебно-медицинска експертиза е възложена на двама лекари от Пловдив и един от Кърджали.\n\n\r\n\t\"В момента се извършва допълнителен оглед, след него ще се извърши следствен експеримент с участието на майката. Целта е да разкрием убиеца в съкратен срок. Работим със сравнително стеснен кръг от заподозрени. Няма други задържани освен майката\", каза главният прокурор пред журналисти.\r\n\t\"Работи се по няколко версии. Изключена е версията, че е психопат\", добави директорът на Националната следствена служба Борислав Сарафов.", "date": "2017.12.19", "title": "Майката на Дамла е арестувана след убийството в Момчилград"}
{"url": "http://www.mediapool.bg/kitai-prizova-sasht-da-se-otkazhat-ot-misleneto-ot-studenata-voina-news273265.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ би трябвало да се откажат от своя \"манталитет от Студената война\" и да се стремят към сътрудничество, заяви китайското министерство на външните работи, след като американският президент Доналд Тръмп изнесе реч за националната сигурност, в която описа Китай като заплаха за интересите на САЩ, предаде Ройтерс.\r\n\t \r\n\t\"Призоваваме САЩ да спрат умишлено да изкривяват стратегическите намерения на Китай и да изоставят старомодните концепции на мисленето от Студената война и играта с нулев резултат. В противен случай ще навредят на другите, както и на себе си\", каза говорителката на министерството Хуа Чунин.\r\n\t \r\n\tВ своята реч Тръмп посочи Китай като основно предизвикателство за глобалната сила и влияние на САЩ. В представената вчера стратегия за националната сигурност той определи страни като Русия и Китай като съперници, които \"използват технологии, пропаганда и принуда, за да формират свят, противоположен на нашите интереси и ценности\".\r\n\t \r\n\tКитайското външно министерство отвърна на тази характеристика, като описа глобалните амбиции на Пекин като добронамерени.\r\n\t \r\n\t\"Китай никога няма да се развива за сметка на интересите на други страни и в същото време никога няма да се откаже от легитимните си права и интереси\", заяви Хуа.\r\n\t \n\n\r\n\t\"Сътрудничеството е единственият правилен избор за Китай и САЩ\", подчерта тя и добави, че е нормално двете страни да имат разногласия, но би трябвало да намират конструктивни начини да се справят с тях.\r\n\t \r\n\tПо думите й Китай и САЩ в качеството си на двете най-големи икономики имат отговорност да защитават световния мир и стабилност и да насърчават глобалното благоденствие.\r\n\t \r\n\tСпоред Пекин сътрудничеството между Китай и САЩ ще бъде печелившо и за двете страни, а противопоставянето ще донесе взаимни загуби.\r\n\t \r\n\t\"Китай иска да съществува мирно с другите страни, включително САЩ, въз основа на взаимно уважение. Но САЩ би трябвало да се приспособят към развитието на Китай и да го приемат\", заяви китайското посолство във Вашингтон.", "date": "2017.12.19", "title": "Китай призова САЩ да се откажат от мисленето от Студената война"}
{"url": "http://www.mediapool.bg/nai-golemite-ikonomiki-v-evropa-iskat-pravila-za-bitkoin-news273268.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяколко европейски държави се обявиха за въвеждането на международна регулация за най-популярната криптовалута - биткойн. Искането им е провокирано от притесненията, че тази валута се използва от наркотрафиканти и терористи, както и за пране на пари.\r\n\tЗа въвеждането на всеобща регулация за биткойна, който се използва по целия свят, се обявиха правителствата на Германия, Франция и Италия, които са сред най-големите икономики в ЕС. По искане на Великобритания Европейският съюз вече разработва правила, с които платформите за търговия с криптовалути да бъдат задължени да проверяват купувачите, съобщи агенция \"Блумбърг\".\r\n\tПредложението за всеобщи правила дойде първо от финансовия министър на Франция Брюно льо Мер, който смята, че въпросът трябва да се обсъди от държавите от Г-20, където са представени 19-те страни с най-големи икономики в света плюс Европейският съюз. Той обяви, че не харесва виртуалната валута и предупреди, че тя може да прикрива престъпни дейности като трафик на наркотици и тероризъм. Според него съществува и спекулативен риск, който трябва да бъде изследван.\r\n\tГерманското финансово министерство приветства предложението на льо Мер. \"Има основание да обсъдим спекулативния риск от виртуалните валути и тяхното отражение върху финансовата система на международно ниво\", съобщиха от ведомството в отговор на въпроси на \"Блумбърг\". Темата можело да се обсъди на следващата среща на финансовите министри на страните от Г-20 и на управителите на централните банки.\r\n\tВ отговорите от германското финансово министерство се казва също, че то следи отблизо развитието на финансовия пазар, включително и търговията с биткойн.\n\n\r\n\tИталианският финансов министър Пиер Карло Падоан също е готов за обсъждане на въпроса за всеобщи правила за биткойн, казва правителствен източник на \"Блумбърг\".\r\n\tВ началото на месеца кабинетът на Великобритания поиска платформите за обмен на виртуални валути и доставчиците на дигитални портфейли да бъдат включени в общоевропейските регулациите срещу прането на пари. От Европейската комисия обявиха, че вече се подготвя законодателство, което да въведе мерки срещу финансирането на терористични организации и инвестирането на средства от престъпна дейност, включвайки дигиталните валути в текстовете. Сред мерките са възможността за разкриване на самоличността на потребителите,\r\n\tизползващи криптовалути, както и задължение платформите за търговия с виртуални валути да проверяват купувачите и да докладват за подозрителни действия.\r\n\tСпоред британското правителство виртуалните валути улесняват киберпреспъленията. Все по-често киберпрестъпниците криптират важни данни в електронните устройства на жертвите си и искат откуп във виртуални валути, за да ги отключат. Според британските власти към момента има малко доказателства, че биткойн се използва за пране на пари, но рискът за това се увеличава.\r\n\tНаскоро носители на Нобеловата награда за икономика също се обявиха срещу биткойн. Джоузеф Стиглиц смята, че криптовалутата трябва да бъде забранена. Робърт Шилер сравни интереса към биткойн с криминален филм, който въвлича хора, които искат да надхитрят системата.\r\n\tВъпреки все по-силните притеснения за негативните ефекти от виртуалната валута, биткойн продължава да удря рекорди по стойност. След старта на нова платформа за фючърсна търговия с биткойн в неделя на Чикагската борса, цената достигна 20 000 долара, но след това се спусна под 19 хил. долара.\r\n\tЗа сравнение в началото на 2017 г. криптовалутата се търгуваше за едва 1000 долара.", "date": "2017.12.19", "title": "Най-големите икономики в Европа искат правила за биткойн"}
{"url": "http://www.mediapool.bg/ukraintsi-sabotiraha-planovete-na-mo-da-dade-na-rusnatsi-poddrazhkata-na-mig-ovete-news273271.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенното министерство спря поръчката за поддръжката на старите съветски изтребители МиГ 29, след като украинската държавна фирма \"Укринмаш\" подаде жалба в Комисията за защита на конкуренцията. \r\n\t \r\n\tМО обяви поръчката преди две седмици и покани само руската компания \"РСК МиГ\" с мотивите, че тя е производител на самолетите и държи лицензите за ремонта им. МО поиска руснаците да поддържат изтребителите 4 години срещу близо 81 млн. лева. \r\n\t \r\n\tВ сряда дори бяха планирани преговори  между министерството и руската държавна корпорация, но те са отложени докато КЗК да се произнесе. Казусът обаче едва ли ще свърши до тук, тъй като компаниите обжалват подобни поръчки и пред Върховния административен съд (ВАС).\n\n\r\n\t \r\n\tИзточници на Меdiapool от военното министерство твърдят, че украинците са заявили, че също могат да изпълнят поръчката, но според експертите на ведомството те нямат нужния капацитет за това – нямат лиценз, двигатели, кутии за самолетните агрегати и др. \r\n\t \r\n\tСамо преди три дни военният министър Красимир Каракачанов предупреди за подобно развитие. Според него \"става въпрос за странични фактори, които с технически хватки се опитват да саботират процесите\". \r\n\t \r\n\t\"Сценарийчето е да не се случи договорът за поддръжка на МиГ-29, а в сряда на заседание на Министерски съвет трябва да гласуваме допълнителни средства за ремонт на МиГ-29\", коментира Каракачанов пред Дарик радио.\r\n\t \r\n\tОчаква се в сряда Каракачанов да изнесе допълнителна информация по случая. \r\n\t \r\n\tМО се към услугите на руснаците, след като опитът да бъдат заобиколени по време на военният министър в миналото правителство Николай Ненчев се оказа неуспешен. Тогава министерството поръча на Полша ремонта на шест двигатели за старите съветски машини, но както и се очакваше, поляците нямат достатъчен капацитет да поемат цялостната поддръжка на самолетите. Това наложи МО да купи нови и ремонтирани двигатели от Русия, но сделката мина през българска фирма посредник. Оборудването беше доставено в България, но заради с документите се забави приемането им. \r\n\t \r\n\tНа този фон военният министър Красимир Каракачанов се зае приоритетно със стягането на съветските изтребители, като целта му е да се поддържат всичките 15 машини на въоръжение във ВВС, които имат летателен ресурс до 2029. \r\n\t \r\n\tСпоред вече спряната поръчка руската корпорация трябва да осигури годишен \"нальот\" от 1450 часа - 1000 за едноместните изтребители и 450 часа при спарките при фиксирана цена на летателен час. В летателна годност във всеки един момент трябва да са изправни 2/3 от наличните изтребители.\r\n\t \r\n\tТова е най-сериозната инвестиция в бойната авиация през последните години и ще я подсигури за следващите няколко години. В същото време обаче прави все по-съмнително изпълнението на проекта за покупката на нови съвместими с НАТО изтребители. \r\n\t \r\n\tАвиоексперти, сред които и президентът Румен Радев, оспориха мащаба на поръчката, като посочиха, че приоритетно трябва да се мисли за покупката на нова техника. \r\n\t \r\n\t\"Надявам се да има разум и при инвестициите за МиГ-29, те са наложителни, но може много да се коментира в какви параметри, водещото трябва да бъде новата техника, там да бъде приоритетът\", каза държавният глава, който доскоро командваше ВВС. \r\n\t \r\n\tКрасимир Каракачанов обаче допусна наскоро дори възможността за модернизирането им. За целта експерти от \"РСК МиГ\" пристигнаха в началото на декември, за да направят прегледи на МиГ-овете.", "date": "2017.12.19", "title": "Украинци \"саботираха\" плановете на МО да даде на руснаци поддръжката на МиГ-овете"}
{"url": "http://www.mediapool.bg/polovinata-balgari-biha-poverili-deteto-si-na-priemna-grizha-pri-neobhodimost-news273270.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНагласите на българите спрямо приемната грижа се променят в положителна посока. Това показва проучване на Националната асоциация за приемна грижа (НАПГ).\r\n\tСпоред проучването половината от българите биха поверили децата си на приемни родители, ако определено събитие в живота им попречи да се грижат за тях. За 76% от сънародниците ни няма съмнение, че в приемната грижа има смисъл и тя помага на децата. Само допреди две години повечето хора считаха социалните домове за по-удачен вариант за тяхното отглеждане.\r\n\tПрез тази година 212 000 българи са се замисляли да станат приемни родители, сочат резултатите от допитването, подкрепено от Мтел, Това е ръст от 10% спрямо 2014 г. и е ясен сигнал, че доверието в приемната грижа нараства. Повечето потенциални приемни родители, са на възраст между 41 и 60 години, живеят основно в областни центрове или в по-малки градове и вече са отгледали собствените си деца.\r\n\tДобър знак е, че нараства значително броят на младите хора на възраст между 24 и 31 години, които разглеждат възможността да станат приемни родители, при това без очакване за заплащане. Изследването показва, че българинът променя и отношението си към бежанците. Днес 40% от сънародниците ни подкрепят идеята деца-бежанци да се отглеждат в приемни семейства.\r\n\tСпоред анкетираните най-важните критерии, на които трябва да отговаря всеки кандидат за приемен родител, са: да обича децата (17%), да е добър и благороден човек, с добро сърце (12%) и да бъде отговорен (10%). Едва на четвърто място се нарежда условието кандидатът да е материално и финансово осигурен (8%).\n\n\r\n\tДнес 11% от българите все още не знаят какво е приемна грижа, а 8% мислят, че тя е осиновяване на дете. Притеснително е, че 40% от анкетираните смятат, че децата с увреждания трябва да се отглеждат в социални домове, а не в приемни семейства. Въпреки това обществено настроение, повече от 200 българчета с увреждания в момента живеят в приемни семейства и получават обич и закрила.\r\n\tЛюбопитно е, че 85% от българите, които обмислят да станат приемни родители, биха направили това срещу заплащане и държавна издръжка за децата. В същото време голяма част от тях не гледат с добро око на това, че действащите приемни семейства получават средства за своята грижа.", "date": "2017.12.19", "title": "Половината българи биха поверили детето си на приемна грижа при необходимост"}
{"url": "http://www.mediapool.bg/borisov-razporedi-na-gerb-otmyana-na-lekarstveniya-moratorium-news273252.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроточилата се два месеца сага с мораториума за плащане на иновативни лекарства от здравната каса върви към щастлив финал след като по разпореждане на премиера Бойко Борисов ГЕРБ обяви, че ще отмени скандалната забрана. Борисов даде сигнал за отбой още миналия петък, в резултат на което здравният министър предложи компромис – специална комисия да разглежда всеки отделен случай на пациенти, нуждаещи се от \"забраненото\" лечение. Така се стигна до среща във вторник между премиера и лидера на БСП Корнелия Нинова, която съобщи, че е предложила вариант за излизане от ситуацията чрез актуализация на току що приетия бюджет на НЗОК.\r\n\tПо-късно от ГЕРБ обявиха, че за да спрат спекулациите, ще предложат на утрешния председателския съвет на Народното събрание в сряда да се гласува отмяна на мораториума. обяви шефът на парламентарната група на ГЕРБ Цветан Цветанов, който междувременно е говорил с министрите на финансите и на здравеопазването.\r\n\t, заявява Цветанов, цитиран от пресцентъра на ГЕРБ.\r\n\tОтстъплението на ГЕРБ по тази чувствителна за обществото тема не е изненада, още повече в навечерието на европредседателството, заради чието безоблачно протичане Борисов  на БАН и предотврати готвения протест, но все още има риск от .\r\n\t\n\n\r\n\tТака в крайна сметка управляващите се отказват от крайната и спорна мярка, защитавана от тях в продължение на два месеца с всевъзможни аргументи за противодействие на лобистки интереси и кражби в системата.\r\n\tИдеята за мораториума беше лансирана от настоящия здравен министър Кирил Ананиев още по времето, когато оглавяваше Надзорния съвет на здравната каса. Евентуалното отхвърляне на искането му от депутатите щеше да означава бламирането му още в първите му стъпки като министър.\r\n\tМораториумът беше поддържан до последно, а в кампанията за оправдаването му бяха впрегнати дори службите и прокуратурата с , която да покаже колко се краде в системата. Пламенната защита на мораториума продължи дори след като президентът Румен Радев наложи вето, а отхвърлянето му в парламента беше съпроводено с преброяване и противопоставяне на онкоболни политици от парламентарната трибуна.\r\n\tЕскалиращото обществено недоволство и обвинения в геноцид обаче принудиха властите да смекчат забраната, отново по настояване на премиера. Борисов пое скандала на ръчно управление в края на миналата седмица, разказвайки личната история за борбата, която със сестра му са водили за лечението на тяхната майка, която е починала от онкологично заболяване. В демонстрация на хуманност по заръка на Борисов през почивните дни пък военнотранспортният самолет \"Спартан\" транспортира онкоболно дете до германска клиника. Веднага заваляха въпроси как ще се помогне на другите нуждаещи се.\r\n\t\r\n\tВ търсенето на компромис през последните дни се заговори за специални комисии към здравното министерство, които да отпускат скъпите терапии, засегнати от мораториума, на нуждаещите се пациенти, за които досегашните медикаменти не работят. Предложението обаче срещна отпор от пациенти и експерти, тъй като реализирането му  и заделянето на специален бюджет от здравното министерство, с което на практика се обезсмисля идеята на мораториума – да бъдат спестени пари.\r\n\tОт съобщението на ГЕРБ става ясно, че на здравният министър Кирил Ананиев е казал на срещата с Цветан Цветанов и финансовия министър Владислав Горанов, че е готов с всички заповеди за създаването на 6 комисии, както и с правилник за условията и реда за разпределение на скъпоструващите лекарства.\r\n\tПо този начин още преди края на годината вече била създадена цялата нормативна среда за работата им. Цветанов благодари на Кирил Ананиев и екипа му, но \"въпреки тази готовност и за да спрем всички спекулации, че онкоболни пациенти ще останат без лечение\", от ПГ на ГЕРБ ще предложат отмяна на мораториума, се казва в съобщението.\r\n\t\r\n\tПо-рано във вторник Корнелия Нинова съобщи за предложението си към министър-председателя: \r\n\t\", заяви Нинова.\r\n\tТя напомни, че такъв сценарий вече е разиграван през 2010 г. от Евгени Желев и през 2012 г. от Ваньо Шарков и такива предложения за актуализация са гледани.\r\n\t\r\n\tМораториумът засяга 32 иновативни медикамента, които се очаква да формират около 40 млн. лева допълнителен разход в бюджета на НЗОК догодина. Според здравното министерство 28 от тези нови терапии вече имат модерни алтернативи, които се поемат от касата и едва четири нямат.\r\n\tПотенциално от тези 32 медикамента биха се ползвали около 8000 души догодина, ако наличните терапии при тях не работят.\r\n\tПри падането на мораториума НЗОК ще трябва да разчита за покриването на иновативните терапии на и без друго изтънелия си резерв от 114 млн. лева, който за първа година е 3% от бюджета й при 10% досега.", "date": "2017.12.19", "title": "Борисов разпореди на ГЕРБ отмяна на лекарствения мораториум"}
{"url": "http://www.mediapool.bg/obnovyavat-se-44-pozharni-sluzhbi-s-25-mln-lv-ot-es-news273258.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС над 25 млн. лв. ще бъдат обновени 44 районни служби за пожарна безопасност и защита на населението и районни полицейски управления в страната. Средствата идват от оперативна програма \"Региони в растеж\". Това съобщи Деница Николова, заместник-министър на регионалното развитие и благоустройството и ръководител на управляващия орган на програмата в Нова Загора, където откри санираната сграда на Районното управление на полицията.\r\n\tВ сградата, която не е била ремонтирана от 1979 г., са инвестирани над 330 хил. лв. европейски средства. Подменена е дограмата, поставени са топлоизолация, нов покрив и фасада.\r\n\t\"За разлика от останалите проекти, които реализираме по програма \"Региони в растеж\", този е различен, защото подкрепяме системата на МВР. Фокусиран е върху осигуряването на по-добра работна среда за служителите на реда. За нас това е изключителен приоритет, служителите в МВР дават нашето спокойствие в ежедневието, дават ни сигурност и се грижат за реда по време и на празниците\", каза Николова.\r\n\tСъс средствата по ОПРР ще бъдат обновени общо 21 районни полицейски управления в страната и 23 пожарни служби.\r\n\tПрез предходния програмен период бяха купени 263 противопожарни автомобила за 97 млн. лв. със средства от програма \"Регионално развитие\", напомни председателят на парламентарната група на ГЕРБ и бивш вътрешен министър Цветан Цветанов, който също беше на откриването.", "date": "2017.12.19", "title": "Обновяват се 44 пожарни служби с 25 млн. лв. от ЕС"}
{"url": "http://www.mediapool.bg/sega-ima-razlichen-sblasak-na-tsivilizatsii-news273255.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Най-мрачният час\" - филм, в който се подчертават куражът и желязната воля на Уинстън Чърчил през първите седмици на Втората световна война - привлича зрители и жъне похвали след излизането му по екраните в Северна Америка. Той показва на новите поколения, че този човек - осмиван и маргинализиран през 30-те години на миналия век от собствената си партия, е вдъхновяващ лидер през тези мрачни дни и след това. И все пак почитаният британски премиер от времето на войната е бил също империалист и расист.\r\n\t \r\n\tНе може да се каже, че Чърчил не е бил в крак със своето време. През първата половина на 20-и век е широко прието, че човечеството е съставено от слоеве, които може да бъдат степенувани по качество. Смяташе се, че този възглед, най-грубото невярно тълкувание на Чарлз Дарвин, е отмрял, поне на Запад, или най-малкото е характерен за крайностите на политическия и интелектуалния живот. Това обаче не е така.\r\n\t \r\n\tПрез 1937 г. пред кралска комисия Чърчил изразява мнение, че нищо чак толкова лошо не е причинено на \"червените индианци в Америка или на чернокожите в Австралия\". Имайки предвид белите, той добавя: \"Не приемам, че на тези хора е причинено зло от факта, че по-силна, по-висша раса, по-житейски мъдра раса, да кажем така, е дошла и е заела мястото им.\"\r\n\t \r\n\tСпоред един от биографите му, Джон Чармли, Чърчил е вярвал, че белите протестанти са най-висши, следвани от белите римокатолици, а индианците са по-висши от африканците. В своята прочута реч \"Това беше техният звезден час\", произнесена през юни 1940 г., когато за Великобритания е най-мрачният час - тогава британската армия е в капан при Дюнкерк, а нацисткото нахлуване във Великобритания изглежда предстоящо - той подчертава, че християнската цивилизация и империята са безценни институции, които трябва да бъдат спасени.\r\n\t \r\n\tЗа империалистическа Британия отказът от империята след Втората световна война бе признание, поне от лейбъристкото правителство, което замени консерваторите на Чърчил, че една държава, отделяща огромни средства за създаване на социална държава, не може повече да си позволи имперско управление. Социалната демокрация измести имперската слава; неохотно последната постепенно се трансформира в Общност на нациите (б. ред.: първо Британска общност). Увереността в расовото превъзходство и правото на владичество, оправдавано с по-висшата цивилизация, потъна и сякаш се удави през следващите години, когато либерали, левичари и ново поколение млади радикали отричаха и презираха своите империалистически предци.\r\n\t \n\n\r\n\tЦивилизацията като белег на различия обаче никога не си отиде. През 1992 г. професорът от Харвард Самюъл Хънтингтън написа статия в списание \"Форин афеърс\", чиято същност се свеждаше до няколко кратки изречения: \"Главните конфликти в глобалната политика ще стават между народи и групи от различни цивилизации. Сблъсъкът на цивилизациите ще доминира глобалната политика. Разломните линии между цивилизациите ще са военните фронтове на бъдещето.\" С това той внесе нова перспектива вътре в политиката и в дебатите между нациите. Това означаваше, че те, често без да осъзнават, са ограничени не само от национални граници, но и от споделяните културни и политически връзки отвъд тези граници.\r\n\t \r\n\tСлед края на Студената война според Хънтингтън Западът е престанал да доминира. Незападни цивилизации, състоящи се от милиони, дори милиарди хора, \"се присъединиха към Запада като движещи сили и творци на историята.\" Някои групи са сравнително малки като англоговорящите Кариби. Други са по-големи. Славянският свят със столица Москва наброява десетки милиони. Ислямската цивилизация има арабски, тюркски и малайски подклонове. Западната цивилизация се състои от две големи части, разделени от хиляди километри, но свързани културно - Северна Америка и Европа.\r\n\t \r\n\tИдеята веднага бе отхвърлена, особено от либералите, чието виждане е за един по-размесен свят от народи, борещи се за свободна, демократична политика. Идеята на Хънтингън беше консервативна, но не бе дефинирана въз основа на расата, нито почиваше върху йерархия на цивилизациите. Те са различни, никоя не е над другите, нито под тях. Либералите и други може да не са съгласни с тази идея, но се отнасят с уважение към нея.\r\n\t \r\n\tСега обаче старото значение, или известна част от него, се завръща под форма, която либералите не могат да преживеят. В друга статия във \"Форин афеърс\" този месец Роджър Брубейкър, социолог в Калифорнийския университет в Лос Анджелис, открива нова идеология - цивилизационализъм - развита от крайнодесни, антиимигрантски партии, главно в Европа. Според Брубейкър това е войнствена идеология за \"паневропейска цивилизационна общност\", заплашена от и готова да заплаши друга цивилизационна общност - исляма. По този начин тя \"поставя големи заплахи пред либералната демокрация\".\r\n\t \r\n\tВъв все по-светска Европа цивилизационализмът набляга на хистиянските корени и символи. Той не е фашистки, макар че се откриват следи от фашизъм в много от партиите. Вместо него много партии заемат либерални позиции като равенство между половете и подкрепа за еднополовите отношения. Повечето изоставиха антисемитизма, който ги характеризираше - особено старият Френски национален фронт - като направиха завой на 180 градуса и станаха семитофилски, ентусиазирани за държавата Израел, защитаващи евреите в собствените си страни.\r\n\t \r\n\tБрубейкър бегло споменава Доналд Тръмп, но цивилизационалната класификация на социолога описва много от позициите, споделяни от Тръмп - понякога с неодобрението на републиканското ръководство. Идеологията на Тръмп - ако нещо толкова непоследователно може да се нарече идеология - е също антимюсюлманска и подкрепяща т. нар. алтернативна десница. Той упорства с най-различни въплъщения на забрана за пътуване, предназначена за граждани на конкретни страни с преобладаващо мюсюлманско население, и най-накрая победи, след като Върховният съд на САЩ позволи последната версия да влезе в сила.\r\n\t \r\n\tПрез август първоначалният му отговор на неонацистките демонстрации в Шарлотсвил, щата Вирджиния, бе, че има някои \"много добри хора\" сред носещите факли. По-рано този месец той ретуитна за милионите си последователи непроверени видеоклипове на крайнодясната група \"Великобритания на първо място\", показващи нападения от, както се твърдеше, мюсюлмани срещу бели индивиди - достатъчно неразумен ход, за да бъде порицан публично от британската премиерка Тереза Мей.\r\n\t \r\n\tТръмп като че ли клони към своя версия на цивилизационализъм с исляма като главна мишена. Неговата идеология трудно може да се определи. Самият той е смесица от собствени, по всичко личи готови клишета, съчетани с изхвърляния в коментари или туитове, насочени към крайните течения в десницата. За разлика от лидерите на европейските крайнодесни националисти той няма последователна платформа и е сменял партийната си принадлежност пет пъти след 1987 г. В сегашния си облик обаче той изглежда вижда себе си и бяла Америка като част от една християноцентрична \"цивилизация\".", "date": "2017.12.19", "title": "Сега има различен сблъсък на цивилизации"}
{"url": "http://www.mediapool.bg/nap-predupredi-za-opasen-virus-razprostranyavan-ot-neino-ime-news273260.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВирус от името на Национална агенция за приходите (НАП) се разпространява чрез електронната поща, предупреждават от ведомството.\r\n\tВ колцентъра на приходната администрация, както и по електронен път, са получени множество сигнали за фалшиво съобщение, в което потребителите се приканват да отворят прикачен файл с разширение zip.\r\n\tИмейлите на подателите на фалшивите електронни писма са различни, като не са засичани имейли с адрес от официалните домейни на НАП – nra.bg и nap.bg.\r\n\tЗаглавието на: \"Уведомление относно промени в регламента за подаване на декларации към НАП\".\r\n\tОт НАП заявяват, че не са изпращали имейли с подобно съдържание до своите клиенти.\n\n\r\n\tСпоред приходната агенция най-вероятно става въпрос за изпращане на заразени с вируси електронни писма.\r\n\tНАП съветва своите клиенти да не отварят прикачените файлове, а ако са го направили, да стартират веднага антивирусната си програма.\r\n\tОт приходната агенция работят заедно със специализираните служби за издирването на извършителите.", "date": "2017.12.19", "title": "НАП предупреди за опасен вирус, разпространяван от нейно име"}
{"url": "http://www.mediapool.bg/dvama-tezhko-raneni-v-intsidenti-na-zhp-prelezi-s-koli-presichashti-pri-zabrana-news273235.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души са били тежко ранени след като колата, в която са пътували, е пресякла жп прелез въпреки спуснатите бариери и светлинния сигнал и е било ударена от влака. Инцидентът е станал в района на гара Костинброд в петък вечерта, а само ден по-късно край гара Лакатник при сходни обстоятелства е бил ударен друг лек автомобил, съобщиха от Националната компания \"Железопътна инфраструктура\" (НКЖИ), която припомни на шофьорите да спазват правилата за пресичане на жп прелези..\r\n\tВ петъчния инцидент, на жп прелез с редовно задействана електрическа бариера и светлинна сигнализация край Костинброд, лек автомобил е тръгнал да преминава през релсите, изпреварвайки останалите чакащи на бариерата автомобили. Колата е била ударена от идващия от Драгоман и пътуващ за Волуяк товарен влак на БЖК и изхвърлена от релсовия път. Тежко са били ранени 20-годишната водачка и нейният 24-годишен спътник, а движението на влакове е било спряно за повече от час.\r\n\tДен по-късно – отново привечер, на прелез край Лакатник, отново неправилно пресичащ жп прелез лек автомобил е бил ударен от пътнически влак на БДЖ, но за ранени не се съобщава.\r\n\tОт НКЖИ съобщават, че от началото на годината до 16 декември инцидентите с автомобили на жп прелези са 22. Загиналите с тези катастрофи са петима, а девет са били ранени. Спрямо 2016 г. има ръст на този тип произшествия, които тогава са били 17, загиналите са четирима, а ранените – шестима.\r\n\tВъв връзка с наближаващите коледно-новогодишни празници и засиленото движение по пътищата, за да се намали вероятността от подобни инциденти, НКЖИ е изработила листовки с правилата за преминаване през железопътни прелези, регламентирани в Закона за движение по пътищата.\n\n\r\n\tЛистовките ще бъдат раздавани на прелезите с прелезопазачи в страната.\r\n\t\"Всяко неспазване на Закона за движение по пътищата и преминаване при спуснати бариери или звукова и светлинна сигнализации, показващи приближаването на влак към прелеза, е риск за живота на водачите на превозните средства и техните спътници. Инциденти от този род нарушават графика за движение на влаковете, отнемат от личното време на пътниците, ползващи железопътен транспорт, и предизвикват значителни икономически загуби за НКЖИ и железопътните оператори\", посочват от НКЖИ.", "date": "2017.12.19", "title": "Двама тежко ранени в инциденти на жп прелези с коли, пресичащи при забрана"}
{"url": "http://www.mediapool.bg/shest-kvartala-v-sofiya-na-protest-zaradi-mrasniya-vazduh-news273220.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖителите на шест столични квартала ще протестират във вторник вечерта срещу бездействието на общината и опасно замърсения въздух, който дишаме всеки ден в София.\r\n\t\"Заедно против лошия въздух!\" е инициатива на граждани от \"Красна поляна\".\r\n\tПротестите ще започнат едновременно на различни места в столицата в един и същи час - 19 ч.\r\n\tГражданите ще демонстрират недоволство в \"Красна поляна\" - на кръстовището на бул. \"Мушанов\" и \"Добротич\"; в \"Западен парк\" – на бул. \"Стамболийски\" и \"Вардар\"; в \"Овча купел\" – на \"Линкълн\" и \"Монтевидео'; в \"Оборище\" - бул. \"Янко Сакъзов\", срещу бившето кино \"Левски\"; в \"Младост\" – в парка, пред сградата на районната администрация \"Младост\", в \"Дружба\" - до хипермаркет \"Кауфланд\".\r\n\tСтоличната община, в чиито задължения влиза да следи за качеството на въздуха, не предприема никакви мерки, това трябва  да спре, смятат недоволните столичани. Сигналите за нераглементирано горене на гуми, пластмаса и отпадъци в близост до жилищата остават без реакция и ефективни действия от общината и полицията.", "date": "2017.12.19", "title": "Шест квартала в София на протест заради мръсния въздух"}
{"url": "http://www.mediapool.bg/mazh-e-namushkan-s-nozh-v-stolichniya-kvartal-lyulin-news273221.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tМъж е с опасност за живота, след като е бил нападнат и намушкан с нож в нощта срещу вторник пред жилищен блок в столичния квартал “Люлин“ 7, предаде БНР. \r\n\tНа мястото са били изпратени екипи на полицията и линейка. Пострадалият е откаран в болница “Пирогов“ в тежко състояние. \r\n\tПричините за нападението не са известни.", "date": "2017.12.19", "title": "Мъж е намушкан с нож в столичния квартал \"Люлин\""}
{"url": "http://www.mediapool.bg/v-polsha-se-razbi-iztrebitel-mig-29-news273222.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tВ Полша се е разбил изтребител МиГ-29. Пилотът е успял да катапултира и е настанен в болница, съобщават местни медии, цитирани от news.bg\r\n\tКатастрофата е станала в района на военното летище край селището Минск Мазовецки. Изтребителят се е готвил за кацане и малко след това е изчезнал от екрана на радаритео около 17 часа местно време.\r\n\tВластите разследват инцидента. Самолетът е минал модернизация през 2014 г., добавя news.bg", "date": "2017.12.19", "title": "В Полша се разби изтребител МиГ-29"}
{"url": "http://www.mediapool.bg/kameri-i-senzori-shte-sledyat-tovara-i-skorostta-na-avtomobilite-po-trakiya-news273257.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправление на трафика в тунел \"Траянови врата\", претегляне на автомобилите по магистрала \"Тракия\" в движение чрез сензори, камери за скоростта на движение, информационни табла, за указване на затворени участъци или такива в ремонт и със задръстване – всичко това предвижда новата интелигентна система за управление на трафика, която предстои да заработи през 2019 г.\r\n\tПрогнозната й стойност е над 7.2 млн. лв. без ДДС, става ясно от обявлението на Агенция \"Пътна инфраструктура\". Финансирането е осигурено от оперативна програма \"Транспорт\" 2014 – 2020.\r\n\tЦелта на поръчката е да се повиши безопасността на движение по магистралата.\r\n\tСрокът за подаване на офертите е до 17:30 часа на 25 януари 2018 г. Изпълнителят ще бъде избран чрез комплексна оценка, в който водещият критерий е цената с 60% тежест, останалите са за техническите характеристики на системата.\r\n\tВ момента на магистрала \"Тракия\" има общо 18 автоматични преброителни пункта, които бяха поставени през изминалия програмен период през 2014 г. От тях 12 са разположени върху съществуващи пътни надлези. Освен това има и 9 автоматични устройства за следене на метеорологичните условия, разположени на различни места.\n\n\r\n\tВ рамките на новата поръчка трябва да бъде разработена и въведена в експлоатация интелигентна транспортна система в обхвата на магистрала \"Тракия\", която да съдържа различни хардуерни компоненти и централизиран софтуер за мониторинг, контрол и управление на трафика.\r\n\tТази система трябва да бъде интегрирана със съществуващите информационни системи за трафика в АПИ, \"доколкото това е възможно и приложимо\", става ясно още от условията по търга. Сред дадените примери е и системата LIMA, която беше създадена, за да бъде в помощ на шофьорите, но не се оказа много удачна и има редица забележки от страна на шофьорите.\r\n\tЕлектронните информационни табели (Variable message signs – VMS), които ще бъдат монтирани на различни участъци от магистрала\"Тракия\", трябва да бъдат с възможност за отдалечен контрол в реално време.\r\n\tЧрез камерите, които ще измерват средната скорост на автомобилите, трябва да има възможност и за наблюдение на трафика с цялото прилежащо оборудване в определени участъци.\r\n\tВ поръчката не е посочено къде да бъдат поставени камерите и сензорите за следеното на трафика. Предложенията ще трябва да се дадат от разработчика на системата.\r\n\tПоръчката е на инженеринг – проектиране и изпълнение. Проектирането на системата трябва да стане за четири месеца (120 дни), а монтирането на съоръженията за около година и половина (610 дни). Изрично е посочено, че крайният срок за въвеждането на интелигентната система е 12 декември 2019 г.\r\n\tИзпълнителят е задължен и да осигури гаранционното поддържане на системата в следващите пет години след монтирането й. През това време в случай на дефекти, повреди или грешки в системата той ще трябва да ги отстрани за своя сметка.\r\n\tОсвен това изпълнителят е задължен да обучи 10 служители от пътната агенция до един месец след пускане в експлоатация на системата. Обучението трябва да включва всички аспекти на експлоатация и техническа поддръжка на интелигентната системата. Всеки преминал успешно обучението трябва да получи сертификат за работа с нея.", "date": "2017.12.19", "title": "Камери и сензори ще следят товара и скоростта на автомобилите по \"Тракия\""}
{"url": "http://www.mediapool.bg/trima-zaginali-i-desetki-raneni-pri-vlakova-katastrofa-v-sasht-news273223.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tТрима души са загинали при излезлязъл от релсите влак в щата Вашингтон. Ранените са над 100, като 72 от тях са настанени в болница, някои в критично състояние.  Влакът се е стоварил върху оживена магистрала близо до Сиатъл.\r\n\tКомпозицията се е движила със 129 км/ч преди да навлезе в завой с много по-ниска разрешена скорост - 48 км/ч, цитира американските медии Дарик. Скоростта била засечена от уебсайт, използващ данни от приложение на компанията \"Амтрак\" за проследяване на нейните влакове.\r\n\tШефът й Ричард Андерсън е казал пред Си Ен Ен, че системата Positive Train Control, позволяваща да бъде спрян даден влак, в случай че е достигнал опасно висока скорост, не е била активирана по време на пътуването на катастрофиралата композиция.\r\n\tПрезидентът на САЩ Доналд Тръмп заяви, че дерайлирането на пътнически влак показва необходимостта от подобряване на инфраструктурата, предаде ДПА.\r\n\t“Тази катастрофа показва повече от всякога защо нашият план за инфраструктурата, който скоро ще бъде представен, трябва бързо да бъде одобрен\", написа Тръмп в Туитър. Според местни медии обаче дерайлирането станало на нов участък от ж.п. линията, използван за първи път, отбелязва агенцията.", "date": "2017.12.19", "title": "Трима загинали и десетки ранени при влакова катастрофа в САЩ"}
{"url": "http://www.mediapool.bg/zhalt-kod-v-tri-oblasti-za-snegovalezh-news273224.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ три области - Смолян, Кърджали и Хасково, е обявен жълт код за снеговалеж за вторник, обяви Националният институт по метеорология и хидрология на БАН.\r\n\tЖълтият код е най-слабата степен за предупреждение за опасност. Той означава, че има повишена вероятност за опасни метеорологични явления и са възможни щети.\r\n\tВ останалата част на страната кодът е зелен, което означава, че опасност няма, макар че са възможни валежи.\r\n\tСедемстотин машини и 1200 човека почистваха пътните настилки от републиканската мрежа в районите със снеговалеж през изминалата нощ. Всички пътища са проходими при зимни условия, съобщи агенция \"Пътна инфраструктура\".", "date": "2017.12.19", "title": "\"Жълт\" код в три области за снеговалеж"}
{"url": "http://www.mediapool.bg/feisbuk-zloupotrebyava-s-danni-na-potrebitelite-si-spored-germanskata-antimonopolna-sluzhba-news273259.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската антимонополна служба предупреди Фейсбук (Facebook), че злоупотребява с пазарната си доминация, прехвърляйки потребителски данни от трети източници. Практически се оспорва моделът, по който американската социална мрежа монетаризира личните данни на своите близо 2 млрд. потребители по целия свят чрез таргетирана реклама.\r\n\tПредставяйки предварителните си заключения по започнало преди 20 месеца разследване, антимонополната служба заяви във вторник, че Фейсбук има доминираща позиция сред социалните мрежи – характеристика, която компанията отхвърли като\"неточна\".\r\n\tСпоред ведомството компанията събира в Германия неограничен обем потребителски данни от трети източници, което става при обединяване на различни интерфейси, отразяващи се със Фейсбук.\r\n\tЧрез свързващите звена информацията \"се стича\" във Фейсбук, там се събира и проучва, дори ако потребителят е посещавал други сайтове, посочи ръководителят на службата Андреас Мунт.\r\n\t\"Преди всичко ние смятаме, че събирането на данни извън социалната мрежа Фейсбук и включването й във Фейсбук -акаунт като проблематична\", заяви той.\n\n\r\n\tТова се случва дори ако потребителят не натисне бутона \"Харесвам\", но разглежда сайт, който включва тази опция.\r\n\tПрез 2016 г. Федералната антимонополна служба на Германия започна разследване срещу Фейсбук по подозрения в незаконно събиране на информация, решението по което се очаква най-рано през пролетта на 2018 година.\r\n\tСподелянето на данни с приложенията УотсАп (WhatsApp) и Инстаграм (Instagram), които са собственост на Фейсбук, както и с приложения, управлявани от трети компании, е \"проблематично\", допълва агенцията. Обхватът и профилът на събираните данни нарушава задължителните правила за поверителност на ЕС, посочва Мунт.\r\n\tВ понеделник комисията за защита на личните данни във Франция съобщи, че може да глоби УотсАП (приложението за криптирано изпращане на съобщения), ако не изпълни разпореждането да съобрази споделянето на потребителски данни с Фейсбук с френския закон.\r\n\tДелото срещу Фейсбук се следи внимателно в Германия, където има силни опасения за поверителността на личните данни предвид историята на страната с наблюдението от времето на нацисткия и съветския режим, отбелязва Ройтрес.\r\n\tОтделно от това през 2018 г. в страната влиза в сила нов закон, който предвижда глоби до 50 млн. евро на социални медии, които не успеят да премахнат бързо от платформите си постинги, проповядващи реч на омразата, която в Германия е престъпление.\r\n\tФейсбук заяви, че Германската антимонополна служба е \"обрисувала неточна картина\", но компанията ще сътрудничи на разследването.\r\n\t\"Макар че сме популярни в Германия, ние не сме доминиращи\", коментира в блога си ръководителят във Фейсбук за защита на личните данни Ивон Кънън.\r\n\tОколо 41% от жителите на Германия имат активни акаунти във Фейсбук, при 66% в САЩ, 64% във Великобритания и 56% във Франция, според изследване на агенциите за социални медии Hootsuite и We Are Social.\r\n\t\"Доминираща компания действа в свят, където клиентите нямат алтернативи\", посочва представителката на Фейсбук и допълва, че средностатистическият притежател на смартфон сега има достъп до седем различни комуникационни приложения или услуги.\r\n\tФейсбук, основана от нейния изпълнителен директор Марк Зукърбърг през 2004 г., докато е бил студент в Харвард, се разрасна неимоверно и сега е номер 1 сред социалните мрежи в света, оценена на фондовия пазар за 525 милиарда долара, отбелязва Ройтрес.\r\n\tФейсбук е направена така, че предоставя свободен достъп на потребителите си, но анализира тяхното поведение в интернет, за да насочва таргетирана реклама, приходите от която скочиха наполовина през последното тримесечие до 10 млрд. долара.\r\n\tВоденото в Германия разследване не се посреща еднозначно от Брюксел, тъй като Европейската комисия смята, че това е навлизане в нейна територия, доколкото защитата на личните данни по европейските правила се наблюдава от европейските власти.\r\n\tОт Фейсбук посочват, че спазват правилата на ЕС за защита на личните данни и че съблюдават и новата директива за регулации, която влиза в сила през май 2018 г.", "date": "2017.12.19", "title": "Фейсбук злоупотребява с данни на потребителите си, според германската антимонополна служба"}
{"url": "http://www.mediapool.bg/slabo-zemetresenie-e-registrirano-krai-satovcha-news273225.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение с магнитут 3 по скалата на Рихтер е регистрирано край Сатовча в 19:51 ч. вечерта в понеделник.\r\n\tЗеметресението е усетено единствено в село Ваклиново, заяви проф. Емил Ботев, дежурен сеизмолог, цитиран от “Фокус”.\r\n\tОт института поясниха, че земетресението не е усетено в Сатовча и Гоце Делчев, нито в останалите населени мести, които се намират в близост до епицентъра. Няма данни за пострадали и разрушения.", "date": "2017.12.19", "title": "Слабо земетресение е регистрирано край Сатовча"}
{"url": "http://www.mediapool.bg/spored-alfa-risarch-za-parvi-pat-ot-20-godini-se-otchita-ikonomicheski-optimizam-news273226.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа първи път от 20 години насам социолозите от \"Алфа Рисърч\" отчитат икономически оптимизъм и очакват следващата година да бъде по-добра от настоящата. Това каза пред \"Нова телевизия\" управляващият партньор в социологическата агенция Боряна Димитрова.\r\n\tСпоред данните на изследователите на въпрос какви са очакванията за следващата година 55% са посочили, че тя ще е по-добра, докато 36 на сто очакват да е същата. Едва 9% са казали, че очакват 2018 г. да е по-лоша.\r\n\tДимитрова отчете, че за последно през 1998 г. е имало по-позитивни очаквания за следващата година. \"Тогава взривът на надеждите беше надежда след кризата, надежда след дъното\", каза тя и отбеляза, че след това песимистичните очаквания неизменно са били от 3 до 5 пъти по-високи от оптимистичните.\r\n\tИзследването сочи, че 25.7% са посочили, че тя изминалата година е била по-добра, а 17.4 %– по-лоша. За 56.9% през 2017 г. не е имало промяна. При оценката за изминалата година през последните две десетилетия позитивизмът е още по-силно изразен, отчитат социолозите. \"Това, до което стигаме днес, е резултат от дългогодишно натрупване – пазарна икономика, стабилност от влизането в ЕС и възстановяването на европейската икономика, създаването на високоплатени работни места\", коментира Боряна Димитрова.\r\n\tСъщевременно се отчита и нарастване на потребностите на хората от по-добра среда на живот и по-добри закони. Все още мнозинството (54.7%) посочват, че имат най-голяма необходимост от по-високи доходи, но 28.6% са посочили, че желаят по-добра среда, а 11.8% - по-добри закони. В големите градове изискванията за подобряване на средата на живот са по-високи (39%).\r\n\tПо отношение на политиката \"Алфа Рисърч\" не отчита особени промени. С най-висок рейтинг остава президентът Румен Радев – 57% положителни оценки. Следват кметът на София Йорданка Фандъкова с 36% одобрение и премиерът Бойко Борисов с 33.1%. Правителството остава с 21% положителни оценки и 39% отрицателни.\r\n\tОт министрите най-висок рейтинг има вицепремиерът Томислав Дончев - 17.8% положителни оценки, следван от министърът на отбраната Красимир Каракачанов с 10.2% и министърът за българското председателство на Съвета на ЕС Лиляна Павлова с 10.1%. От началото на третия кабинет на Борисов Павлова за пръв път влиза в \"топ 5\" на най-одобряваните министри. След нея са министърът на външните работи Екатерина Захариева с 8.9% одобрение и на спорта Красен Кралев с 6.3%.", "date": "2017.12.19", "title": "Според \"Алфа рисърч\" за първи път от 20 години се отчита икономически оптимизъм"}
{"url": "http://www.mediapool.bg/i-rumen-gechev-se-vklyuchi-v-atakata-sreshtu-ninova-na-tema-privatizatsiya-news273227.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед като миналата седмица отявленият вътрешен противник на Корнелия Нинова – Красимир Янков я атакува за участието й в приватизацията и я призова да напусне политиката, във вторник това стори и депутатът Румен Гечев. Той намекна, че председателката на партията се е ползвала с политическа протекция за приватизацията по време на правителството на СДС с премиер Иван Костов. По думите му пред бТВ този случай \"е много неприятен и това вреди на имиджа на партията\".\r\n\tТемата за участието на Нинова в приватизацията на външнотърговското дружество \"Техноимпекс\" беше повдигната от ГЕРБ, които сега предлагат да се извърши преглед на приватизационните сделки от онзи период. В БСП също има гласове против участието на лидера в този процес.\r\n\tГечев, който е член на широкото ръководство на БСП, подчерта, че той лично няма да допусне \"да се прехвърля тежестта за грабежа\" на неговата партия.\r\n\tСпоред Гечев \"няма как да получиш такава апетитна хапка\", каквито са акциите във външнотърговско дружество, без партийната подкрепа от управляващите тогава, защото \"Техноимпекс\" \"не е баничарница\".\r\n\tГечев, който беше вицепремиер и министър на икономическото развитие в правителството на Жан Виденов, допуснало фалит на банките и хиперинфлация през 1996 г., подчерта, че нито той лично, нито Виденов са взели една акция от което и да било дружество, а за фалита на банките отговаряла БНБ, а не кабинетът. Така той отговори на съпартиеца си Кирил Добрев, който преди дни заяви, че участието на Нинова в приватизацията не е грях, защото \"Виденов и Гечев са вдъхновители на този процес\". Гечев подчерта, че законът е бил променен по времето на Иван Костов.", "date": "2017.12.19", "title": "И Румен Гечев се включи в атаката срещу Нинова на тема “приватизация”"}
{"url": "http://www.mediapool.bg/konpi-shtyala-da-se-vrashta-i-do-1944-godina-za-da-razsledva-privatizatsiya-news273228.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за отнемане на незаконно придобитото имущество (КОНПИ) не се съобразява с 10-годишния срок назад във времето, в който има право да действа, а би се върнала “и през 1944 година, за да разследва” незаконна приватизаиция. Това стана ясно от интервю на председателя на звеното Пламен Георгиев пред бТВ във вторник.\r\n\tТой обясни, че Бойко Борисов само му разписвал отпуските и командировките, затова му бил шеф, а последният телефонен разговор с него бил преди година, за да поиска по-висок бюджет за комисията от хазната.\r\n\tПо думите на Георгиев КОНПИ не би разследвала приватизацията на \"Каолин\" през 2000 г., ако бизнесменът Иво Прокопиев (съиздател на \"Дневник\" и \"Капитал\") не беше продал дружеството през 2012 г.\r\n\tВ интервюто той повтори тезата си, че проверката на приватизационната сделка, сключена извън 10-годишния срок, в който комисията има право да разследва, е направена, защото комисията се е интересувала дали е законен доходът на Прокопиев от продажбата на дружеството преди пет години. \"Човек открадва вещ преди 17 г., след 17 г. я продава и ние казваме: Не ни интересува, че тази вещ е крадена\", с този пример Георгиев илюстрира казуса. Запитан твърди ли, че Прокопиев е откраднал \"Каолин\" през 2000 г., отговори: \"Казвам, че е извършил сума нарушения\".\r\n\t\"Проверяваме източника на доходи и установяваме, че е незаконен\", каза Георгиев. Запитан дали по тази логика комисията може да се върне и до 1944 г., отговори: \"Разбира се, това е философията на гражданската конфискация\" и подчерта:\" Ако не беше продал нищо, нямаше да разследваме нищо\".\r\n\t\"За нас категорично има схема, при която \"Каолин\" е придобит почти без пари\", заяви Георгиев.\r\n\t\"Заставате ли вие над съда?\", попита водещият, визирайки старите съдебни решения по сделката, че няма престъпления.\r\n\t\"Изключително много лъжи се изговориха. Съдът изобщо не се е занимавал с приватизацията и с нарушенията на държавните органи. Занимавал се е с длъжностно престъпление от страна на Прокопиев и именно, защото не е бил длъжностно лице, го е оправдал. Съдът не е разглеждал приватизационната сделка. Ние разглеждаме сделката\", отвърна шефът на КОНПИ.\r\n\tНа обвиненията на Прокопиев, че няма как акцията да не е съгласувана с премиера Бойко Борисов, работодател на Георгиев, вторият отвърна: \"Работодател ми е дотолкова, доколкото ми разписва годишните отпуски и командировките в чужбина. Общо 4 на брой. За последно се чухме миналата година и го помолих да увеличи бюджета на КОНПИ. Никога Борисов не ми се е обаждал или се е интересувал от проверки!\"\r\n\tГеоргиев каза, че не се чувствал като бухалка, а като човек, който просто си върши работата. А на упоритите слухове, че ще бъде възнаграден, като оглави бъдещия мегаорган за борба с корупцията, който се готви с ресорния закон, разглеждан в момента от депутатите, бе лаконичен: \"Нямам никаква амбиция за това. Не коментирам, никой досега не е говорил с мен и това не ми е самоцел.\"\r\n\tШефът на комисията за конфискация обяви, че чак сега научавал кои са медиите на Иво Прокопиев.\r\n\t\"Знаех, че г-н Прокопиев има медии, но не знаех кои и не знаех какво. Сега разбрах. \"Дневник\" и \"Капитал\" мисля, че бяха\", заяви Георгиев.\r\n\tЛюбопитен момент е, че Георгиев, който сега разбира, че Прокопиев е издател на медии, го обвини преди седмица, че оказвал натиск през тях.\r\n\tШефът на КОНПИ заяви, че му се обадили много непознати хора, за да го подкрепят \"след като направихме това с г-н Прокопиев\". Запитан защо не е имало разследване досега, отговори: \"Не знам защо, но сега държавата вижда нещо нередно и иска да си вземе тези пари\".\r\n\tПо повод съмненията на Прокопиев, че запорът е част от политическа поръчка, шефът на КОНПИ заяви: \"Как си представя този човек, че действа държавата?! Обажда се някой, образува, прекратява проверки... Къде отива правовата държава?! Къде отива независимия орган?!\"", "date": "2017.12.19", "title": "КОНПИ щяла да се връща и до 1944 година, за да разследва приватизация"}
{"url": "http://www.mediapool.bg/ombudsmanat-dava-povishenata-tsena-na-vodata-na-prokuraturata-news273229.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРешението на Комисията за енергийно и водно регулиране (КЕВР) за повишение цената на водата е незаконно и това може да бъде доказано пред съда. Това обяви пред бТВ във вторник омбудсманът Мая Манолова. КЕВР прави каквото си иска, използва еквилибристики, допълни Манолова.\r\n\tТя ще сезира днес Върховната административна прокуратура, на която ще представи своя анализ, и се надява обвинението да протестира новите цени.\r\n\t\"Използва критерии, с които да се осигури максимално висока цена на водата, за да може ВиК дружествата да събират максимално пари от хората и съответно максимални печалби\", смята Манолова.\r\n\tАко се използват коректни данни за средномесечния доход на населението от НСИ, в три области на страната – Монтана, Кърджали и Силистра, няма основания за вдигане цената на водата, обяви омбудсманът.", "date": "2017.12.19", "title": "Омбудсманът дава повишената цена на водата на прокуратурата"}
{"url": "http://www.mediapool.bg/dps-shte-vnasyame-vot-sled-vot-na-nedoverie-news273230.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2018 г. управляващите да се готвят за вот след вот на недоверие, предупреди депутатът от ДПС Хамид Хамид във вторник и уточни, че темите могат да бъдат всякакви. Партията, чийто най-изтъкнат представител е бизнесменът Делян Пеевски, изрази тревога за ширещата се корупция.\r\n\t \r\n\t\"Корупцията в последните години се шири и е безнаказана, има я в изключително много сфери, но е нетърпима при изразходването на публичния ресурс - в националната сигурност, в демографската политика и в здравеопазването\", коментира Хамид пред БНТ. Посочените от него ресори \"национална сигурност\" и \"демографска политика\" са ръководени от вицепремиерите на \"Обединени патриоти\" Красимир Каракачанов и Валери Симеонов, а именно участието на националистите във властта е главният кахър на ДПС.\r\n\t \r\n\t\"Теми много... Вотове на недоверие през 2018 година. Не всички ще бъдат на тема корупция. Но темите с корупция са много чувствителни в обществото. Това е тема на целия преход. Ние като опозиция ще използваме всички демократични инструменти, които ни дава конституцията, правилникът на Народното събрание и българското законодателство и ще търсим сметка от управляващите и ще бъдем техен коректив\", допълни депутатът Хамид.\n\n\r\n\t \r\n\tПо думите му предстоящият вот на недоверие по темата за корупцията се внася заедно с БСП, защото ДПС няма необходимия брой гласове, за да направи това самостоятелно.\r\n\tСпоред него обаче през следващата година вотове на недоверие ще има и в други сфери.\r\n\tХамид заяви, че парламентът трябва да премахне давността за разследване на приватизацията и да даде инструмент на прокуратурата да разследва със задна дата. Такова предложение направи миналия месец ГЕРБ, след като ДПС даде идея.\r\n\tХамид защити безпрецедентните идеи на ГЕРБ за промяна в конституцията с думите, че се е случвало и друг път в нормотворчеството да се приемат закони със задна дата. Хамид даде пример с реституцията. \"За да възтържествува справедливост, трябва да се приемат такива извънредни мерки\", каза той. Допълни, че ДПС подкрепя идеята на БСП да се разследва и дейността на групировките по време на прехода.\r\n\tНародното събрание е в дълг на фамилията Сакскобургготски, каза още депутатът от ДПС и предложи управляващото мнозинство да предложи законопроект за уреждане на въпроса с имотите на царското семейство. С такава препоръка излезе работната група към правосъдното министерство, но ГЕРБ заявиха, че няма да инициират закон, ако няма пълен консенсус в парламента, какъвто към момента липсва.", "date": "2017.12.19", "title": "ДПС: Ще внасяме вот след вот на недоверие"}
{"url": "http://www.mediapool.bg/sastoyanieto-na-prostrelyaniya-vissh-danachen-sluzhitel-ostava-tezhko-news273231.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъстоянието на простреляния висш данъчен служител Иво Стаменов остава тежко с опасност за живота, съобщиха от Военномедицинската академия (ВМА), където той е настанен.\r\n\tКъм момента няма задържан за покушението срещу 43-годишния бивш полицай и началник на отдел \"Фискален контрол\" в Националната агенция по приходите (НАП).\r\n\tОрганите на реда работят по всички възможни версии, по думите на главния прокурор Сотир Цацаров. Разследването се фокусира върху собствениците на фирмите, проверявани от данъчния служител. През последната година звеното, ръководено от Стаменов, е проверило десетки тирове и е установило дължими данъци за стотици хиляди левове.\r\n\t \r\n\t\"Няма информация Стаменов да е получавал заплахи\", съобщи главният прокурор Сотир Цацаров.\r\n\t \r\n\tПокушението най-вероятно е извършено с карабина. Изстрелът е един, а мъжът има и друго нараняване, което е от счупено стъкло на колата. Предстои да излезе балистичната експертиза.\n\n\r\n\t \r\n\tИнцидентът с Иво Стаменов стана в около 8:40 часа на метри от централата на НАП и Столична община. 43-годишният данъчен служител беше прострелян в джипа си БМВ на столичната ул. \"Дунав\".\r\n\tСлед покушението е настанен за лечение във ВМА, но състоянието му е тежко, с опасност за живота. В понеделник са му били направени две операции, множество преливания на кръв и плазма, както и тежка медикаментозна поддръжка на жизнените функции, се казва в съобщение на ВМА във вторник.\r\n\tЗа разплитането на опита за убийство срещу държавния служител ще бъде проверена и работата на ръководената от него структура \"Фискален контрол\" в НАП - София. Дирекцията беше създадена с цел да се засили противодействието на контрабандата и измамите с ДДС чрез проследяване на движението на товари и стоки с висок фискален риск. Звеното разполага с мобилни екипи, които проследяват движението на тировете от влизането в страната през граничните пунктове до крайния получател.\r\n\tАгентите имат право да спират камионите, в които се превозват стоките с висок фискален риск. В началото в списъка на стоките с висок фискален риск бяха включени около 100 вида - основно плодове и зеленчуци, месо, захар, брашно, олио и др. храни, при които сивият сектор е голям. Впоследствие списъкът бе допълнен с растителни масла, имитиращи млечни продукти, риби, ядки, кафе, като броят на стоките под особено наблюдение надхвърли 400.\r\n\tПоследният включен артикул със заповед на  от преди около месец бяха горивата - бензин, газьол, керосин и тежки горива.\r\n\tПоследното официално съобщение от НАП, свързано с работата на звеното за, е от средата на ноември. Тогава данъчните съобщиха, че е спряна продажбата на 21 тона негодно месо за милиони левове.", "date": "2017.12.19", "title": "Състоянието на простреляния висш данъчен служител остава тежко"}
{"url": "http://www.mediapool.bg/izrael-shte-ogranichi-kontaktite-s-avstriyskite-ministri-ot-krainata-desnitsa-news273232.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел даде да се разбере, че ще работи с новото коалиционното правителство на Австрия, съставено от консервативната Австрийска народна партия (АНП) и крайнодясната Австрийска партия на свободата (АПС), но \"засега\" няма да има директни контакти с министрите от крайната десница, съобщи Франс прес.\r\n\t \r\n\tВ комюнике на израелското правителство се посочва, че премиерът Бенямин Нетаняху е в \"директен контакт\" с канцлера Себастиан Курц, лидер на АНП, която спечели парламентарните избори през октомври. Курц даде на коалиционния си партньор шест министерства, включително тези на вътрешните работи, на отбраната и на външните работи. Кабинетът от 13 министри пое функциите си вчера.\r\n\t \r\n\t\"За момента Израел ще поддържа работни отношения на равнище висши служители с министерствата, ръководени от представител на Австрийската партия на свободата\", се посочва в комюникето. Според текста Нетаняху е поискал от външното министерство, което е също под негово ръководство, да определи \"линията на поведение\" на Израел в отношенията си с новата управляваща коалиция в Австрия. \n\n\r\n\t \r\n\tОснована от бивши нацисти, Австрийската партия на свободата се превърна в края на 90-те години на миналия век в основната крайнодясна партия в Европа, отбелязва Франс прес. \r\n\t \r\n\tПрез 2000 г. Израел прекъсна отношенията си с Австрия, за да протестира срещу влизането в управляващата коалиция на АПС, ръководена тогава от Йорг Хайдер, често критикуван за изявленията си в прослава на нацизма.", "date": "2017.12.19", "title": "Израел ще ограничи контактите с австрийските министри от крайната десница"}
{"url": "http://www.mediapool.bg/tramp-sasht-sa-v-nova-era-na-sarevnovanie-news273233.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп заяви, че САЩ са \"в нова ера на съревнование\" на световната сцена. Той направи това при представянето на стратегията за национална сигурност на неговото правителство, подчинена на доктрината \"Америка на първо място\".\r\n\t \r\n\t\"С тази стратегия искаме велико възраждане на Америка, възраждане на доверието, както и възраждане на патриотизма, благоденствието и гордостта\", каза Тръмп във Вашингтон при представянето от правителството му на 68-страничния документ, излагащ визията на управляващите по въпросите на сигурността.\r\n\t \r\n\tВ документа се споменават Китай и Русия като предизвикателства пред американското могъщество, влияние и интереси, въпреки че Тръмп потърси тяхната помощ за Северна Корея и Иран.\r\n\t \r\n\tТой обяви, че САЩ \"отново ще се съревновават\" и изреди постигнатото според него през 11-те месеца на управлението му при преследването на американските интереси за сметка на международни споразумения като Парижкото за климата и Транстихоокеанското за търговията, отбелязва ДПА.\r\n\t\r\n\tВ документа се набляга и на ангажимента на САЩ да попречат на Северна Корея да разработва ядрено оръжие, както и на безпокойството на Тръмп от споразумението за иранската ядрена програма, като се иска подобряване на противоракетната отбрана.\r\n\t \n\n\r\n\tВ стратегията са изложени четири основни стълба на националната сигурност: защита на САЩ от заплахи като тероризъм, наркотрафик и ракетни заплахи; засилване на американското благоденствие; запазване на мира чрез сила, изискваща съчетание от конвенционална военна мощ, киберотбрана и дипломация; и разширяване на американското влияние чрез поощряване на демокрацията и развитието.\r\n\t \r\n\tТръмп нарече Русия и Китай конкурентни сили, които \"се стремят да оспорят американските ценности\" и изтъкна още сред предизвикателствата пред САЩ терористичните режими, терористичните и траснационалните престъпни организации.\r\n\t \r\n\tВ стратегията Китай и Русия са определени като \"ревизионистични сили\" и се посочва, че те \"използват технологии, пропаганда и принуда, за да оформят света по начин, коренно противоположен на американските интереси и ценности\".\r\n\t \r\n\t\"Китай, Русия и други играчи от държавен и недържавен тип признават, че в представата на САЩ за света той често пъти се дели на две - държави с които са в мир и такива, с които са във война - при положение че светът всъщност е сцена на непрекъснато съревнование\", се казва още в стратегията. \"Нашите противници няма да се борят с нас по нашите правила. Ще повишим конкурентноспособността си, за да посрещнем предизвикателството, за да защитим американските интереси и за да издигнем своите ценности\".\r\n\t \r\n\tДокументът, но не и речта на Тръмп, навежда на заключението, че Русия се е намесила в изборите през 2016 г., констатация, която американският президент не приема с охота, отбелязва ДПА.\r\n\t \r\n\t\"Днес играчи като Русия използват информационни средства в опит да подронят легитимността на демокрациите\", се казва в него, като се посочва, че САЩ трябва да повишат готовността си за подобни заплахи.\r\n\t \r\n\tТръмп отбеляза, че Вашингтон ще работи заедно с Москва и Пекин, когато това обслужва американските интереси, като спомена как САЩ са предоставили на Москва разузнавателни сведения, предотвратили терористична атака в края на миналата седмица и, по думите му, гибелна на хиляди хора.\r\n\t \r\n\tВ документа, в който обикновено американските президенти излагат своите приоритети за националната сигурност, е премахнат фокусът върху климатичните промени като заплаха за сигурността, поставен при предишния президент Барак Обама. Сега това се заменя от поставяния отдавна от Тръмп въпрос за сигурността на границите и стопанското благополучие.\r\n\t \r\n\t\"Не можем да гарантираме сигурността на страната си, ако не гарантираме сигурността на границите си\", каза американският президент, вмъквайки отдавнашния си призив за стена по границата с Мексико, както и за промени в имиграционната политика на САЩ в документ, чийто фокус традиционно е върху отбраната и външната политика.\r\n\t \r\n\tТръмп също така обяви икономическата сигурност за част от националната сигурност и за \"напълно необходима за американското могъщество и влияние в чужбина\".\r\n\t \r\n\tМинистерството на вътрешната сигурност започна да планира изграждането на стена по границата с Мексико, но Конгресът все още не е одобрил разходите за построяването на по-голямата част от нея. Съоръжението беше сред основните предизборни обещания на Тръмп за намаляване на незаконната имиграция и контрабандата.\r\n\t \r\n\tИкономическата му програма включва намаляване на данъците, дерегулации и отмяна или предоговаряне на съществуващи търговски споразумения.\r\n\t \r\n\t„Конфронтационната търговска политика на Тръмп е срещу собствените му цели“\r\n\tАмериканските вестници подчертават, че Тръмп, за разлика от своите предшественици, е предпочел не само да изпрати в Конгреса документа, излагащ възгледите на администрацията по въпроса (което е негово задължение), а и да ги представи и обоснове лично с патетична реч във Вашингтон.\r\n\t \r\n\tСпоред \"Ню Йорк таймс\" това е била реч в стила на предизборна кампания, в която президентът изложи мнението си, че досега САЩ са били лъгани и \"употребявани\" по света, а интересите на техните граждани вътре в страната не са били добре защитени. Тръмп обвини администрациите на предишните американски президенти, че са сключвали неудачни търговски сделки, защото не са знаели как да преговарят, отбелязва \"Ню Йорк таймс\".\r\n\t \r\n\tВестникът коментира, че много от тактиките, които президентът на САЩ проповядва, могат да се окажат вредни за американската икономика.\r\n\t \r\n\t\"Ню Йорк таймс\" цитира бившия виден американски дипломат, а днес професор в Харвардския университет, Никълъс Бърнс, който казва по този повод, че по принцип връзката между икономическа и политическа мощ е вярна, но конфронтационната търговска политика на Тръмп действа срещу собствените му цели.\r\n\t \r\n\t\"Страна, която не защитава собствения си просперитет у дома, не може да защитава интересите си зад граница. Страна, която не е подготвена да спечели война, е страна, която не може да предотврати война. Страна, която не се гордее с историята си, не може да бъде уверена в бъдещето си. И най-после, страна, която не е твърда в ценностите си, не може да събере воля да ги защитава\", подчерта Тръмп, цитиран от \"Ню Йорк таймс\".\r\n\t \r\n\tНа това Бърнс отговаря, че в документа, представен от президента, не се казва нищо за това, че САЩ трябва да защитават демокрацията и човешките свободи, които повечето американски президенти смятаха за нещо много важно. А това разклаща тези незаменими устои на американската мощ, подчертава експертът.\r\n\tСпоред \"Вашингтон пост\" вместо да обясни същността на заплахите, Тръмп е произнесъл една кампанийна реч с познати призиви за изграждане на стена по южната граница с Мексико и със самохвалства за спада на безработицата и за предстоящото намаляване на данъците.\r\n\t \r\n\tРазминаването между президентската реч и анализа в документите на неговата администрация разкрива сложното предизвикателство, пред което са изправени неговите съветници по националната сигурност, докато се опитват да очертаят интелектуална рамка, която да включва непредсказуемата външна политика на Тръмп, водена от вътрешнополитически съображения, и туитърски подход, посочва американският всекидневник.\r\n\t \r\n\tПред същото объркване се изправят и чуждите правителства, опитващи се да разгадаят конфликтните сигнали, идващи от Белия дом, добавя \"Вашингтон пост\".\r\n\t\r\n\tСлагайки Китай и Русия в един кюп като на-големите заплахи за САЩ, той прави подарък за хардлайнерите в Пекин и Москва, които биха желали да поставят американско-китайските отношения в познатите \"идеологически рамки\", отбелязва експертът Райън Хас от Института \"Брукингс\", цитиран от британския \"Файненшъл таймс\".\r\n\t \r\n\tКремъл: Новата стратегия за национална сигурност на САЩ има имперски характер\r\n\tНовата стратегия за национална сигурност на САЩ има имперски характер и издава упорито нежелание за отказ от еднополюсния свят. Това заяви Дмитрий Песков, прессекретарят на руския президент Владимир Путин, цитиран от ТАСС.\r\n\t \r\n\tТой подчерта пред журналисти, че Русия не може да се съгласи с изразеното в документа отношение към нея като към заплаха за сигурността на Съединените щати.\r\n\t \r\n\tСъщевременно стратегията съдържа и \"скромни позитивни моменти, по-специално готовност към сътрудничество с Русия в областите, отговарящи на американския интерес\", отбеляза говорителят на Кремъл.\r\n\t \r\n\tСАЩ съзряха в Русия заплаха, но не и противник в бъдеща война\r\n\tПолитологът Сергей Ознобишчев смята, че не се развива конфронтация, наподобяваща Студената война. Независимо от текста на стратегията Съединените щати все пак не виждат противник в Русия - \"Вашингтон не взема за предпоставка бъдеща война между Русия и САЩ\".\r\n\t \r\n\t\"Засега жителите на Русия няма защо да тичат към най-близкия бункер - казва пред \"Комерсант\" американският аналитик Сам Потоликио. - В историята на САЩ още не е имало президент, който дотолкова да не може да осъществява политиката, която си е набелязал.\"\r\n\t \r\n\tНовият документ сочи, че Вашингтон иска да възроди \"американската хегемония\" и да изгради еднополюсен свят, коментира председателят на външнополитическата комисия в Държавната дума, долната камара на руския парламент, Леонид Слуцки. Вашингтон продължава курса на администрацията на бившия президент Барак Обама и демонизира образа на Русия, добавя той.\r\n\tГоворител на Белия дом съобщи по-рано, че стратегията за национална сигурност не предвижда да бъдат натрапвани на света американските представи за демокрация или за начин на живот, посочва \"Известия\".", "date": "2017.12.19", "title": "Тръмп: САЩ са в \"нова ера на съревнование\""}
{"url": "http://www.mediapool.bg/sasht-obviniha-severna-koreya-za-kiberatakata-wanna-cry-news273234.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея е \"пряко отговорна\" за кибератаката с така наречения вирус \"Уона край\" (WannaCrypt или Wаnna Cry), засегнала болници, банки и компании по целия свят. Това заяви високопоставен представител на Белия дом, цитиран от Ройтерс.\r\n\t \r\n\t\"Атаката беше масирана и струваше милиарди, а Северна Корея е пряко отговорна\", написа в авторски материал във вестник \"Уолстрийт джърнъл\" Том Босърт, съветникът в Белия дом по въпросите на вътрешната сигурност.\r\n\t \r\n\tБосърт посочва още, че ще бъде потърсена отговорност на всеки, който е навредил на САЩ. Той обаче не спомена конкретни действия, които Вашингтон би могло да предприеме срещу Пхенян, заявявайки единствено, че американската страна ще продължи да следва \"стратегията на оказване на максимален натиск\".\n\n\r\n\t \r\n\tБосърт посочва, че заключението на американското правителство за отговорността за кибератаката с \"Уона край\" се опира на доказателства и е потвърдено от други правителства и частни компании, вкючително Обединеното кралство и \"Майкрософт\", предаде Асошиейтед прес. \r\n\t \r\n\tПредставители на Северна Корея все още не са коментирали обвинението, но досега те на няколко пъти отрекоха възможността да са замесени по някакъв начин. \r\n\t \r\n\tПо-рано много експерти по сигурността, включително британското правителство, излязоха със заключение, че Пхенен е свързан с атаката. \r\n\t \r\n\tОфициалната позиция на САЩ идва само няколко часа, след като президентът Доналд Тръмп   посочи в новата стратегия за националната сигурност нарастваща заплаха от Северна Корея.\r\n\t \r\n\tАтаката през май месец тази година засегна повече от 300 хиляди компютри в 150 страни. \r\n\t \r\n\tВирусът блокира достъпа до информация и искаше да се плати откуп, който варира между 300 и 600 долара, за да се деблокира операционната система.\r\n\t \r\n\tОрганизации и учреждения в САЩ, Русия Испания, Австралия, Белгия, Бразилия, Швеция, Франция, Германия, Италия, Мексико, Тайланд, Португалия, Аржентина, Украйна и др също засегнати от мащабната кибератака. \r\n\t \r\n\tТова бе една от най-големите подобни атаки с вирус, искащ откуп, която киберобщността е виждала някога.", "date": "2017.12.19", "title": "САЩ обвиниха Северна Корея за кибератаката \"Wаnna Cry\""}
{"url": "http://www.mediapool.bg/london-otchita-rastyashta-zaplaha-ot-ruska-propaganda-i-kiberataki-news273236.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия е все по-голяма заплаха и е готова да използва пропаганда, диверсии и кибератаки, за да разклати устоите на Великобритания и останалата част от Европа, заяви британският съветник по въпросите на националната сигурност Марк Седуил, цитиран от Ройтерс.\r\n\t \r\n\tПред парламентарна комисия Седуил, под чието ръководство се извършва проверка на британските служби за сигурност, заяви, че Русия се опитва да \"всява раздори\" и да подкопава демокрацията във Великобритания и други западни страни.\r\n\t \r\n\tТой каза, че произтичащите от Русия заплахи варират от неконвенциални войни като кампании за дезинформация до опасности, свързани с повишаването на нейните възможности във военно отношение в Северния Атлантик и Източна Европа.\r\n\t \r\n\t\"Знаем, че произтичащата от Русия заплаха се засилва и разнообразява\", каза Седуил. \"В по-общ план отношението на Русия към Запада се влоши и изглежда това ще продължи и занапред.\"\r\n\t \r\n\tПрез последните седмици зачестиха публично изразяваните от Великобритания позиции за заплаха от Русия. Същевременно расте безпокойството сред някои кръгове в управляващата Консервативна партия от възможните отражения на съкращенията на разходите във военната сфера, отбелязва Ройтерс.\r\n\t \n\n\r\n\tМиналия месец при най-откритата си атака срещу Русия премиерът Тереза Мей я обвини, че се меси в избори и разпространява фалшиви новини в медиите.\r\n\t \r\n\tМиналата седмица началникът на британските въоръжени сили каза, че търговията и интернет са под риск от щети при руска атака срещу инфраструктура като дълбоководните кабели за комуникация, като може да бъдат нарушени финансови трансакции за трилиони долари.\r\n\t \r\n\tСедуил обвини Русия, че разпространява фалшиви новини в медиите за поведението на военнослужещи в Източна Европа, където НАТО разположи свои сили, а целта била да се подкопае легитимността на присъствието им там.\r\n\t \r\n\tТой обвини Русия и че се е намесила в неотдавнашните избори във Франция, макар да посочи, че така или иначе това не е имало особен шанс да повлияе на резултатите.\r\n\t \r\n\t\"Очевидно целта е била да се подкопае доверието на гражданите в техните системи, видяхме доста неща и другаде\", заяви Седуил.", "date": "2017.12.19", "title": "Лондон отчита растяща заплаха от руска пропаганда и кибератаки"}
{"url": "http://www.mediapool.bg/chetirima-arestuvani-vav-velikobritaniya-za-planirane-na-teroristichni-napadeniya-news273237.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската полиция задържа четирима души по подозрение в планиране на терористични нападения, предаде Асошиейтед прес.\r\n\t \r\n\tАрестите били извършени сутринта от подразделение за борба с тероризма. Заподозрените са били задържани в домовете си в Шефилд и Честърфийлд, Северна Англия.\r\n\t \r\n\tПолицията каза, че разпитва мъжете и претърсва четири жилища.\r\n\t \r\n\tАрестуваните са на възраст между 22 и 41 години. Срещу тях не са повдигнати обвинения.\r\n\t \r\n\tОрганите на реда призовали местите жители да \"останат бдителни, но да не се тревожат\".\r\n\t \n\n\r\n\tВъв Великобритания е в сила \"сериозна\" степен на терористична заплаха, което означава, че се смята, че има голяма вероятност за нападение.", "date": "2017.12.19", "title": "Четирима арестувани във Великобритания за планиране на терористични нападения"}
{"url": "http://www.mediapool.bg/severna-koreya-otkazva-dialog-sas-sasht-za-yadrenata-si-programa-news273238.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея отхвърли предложението на държавния секретар на САЩ Рекс Тилърсън за започване на двустранни преговори за ядрената си програма без предварителни условия. Това се посочва в коментар, публикуван във вторник от всекидневника на Корейската трудова партия \"Нодон синмун\" и цитиран от ТАСС.\r\n\t \r\n\t\"Предлагайки ни преговори, Съединените щати по този начин искат да прехвърлят на Пхенян отговорността за изострянето на обстановката на Корейския полуостров\", изтъква вестникът.\r\n\t \r\n\tСпоред автора на статията Вашингтон иска да използва този отказ, за да \"създаде в Съвета за сигурност на ООН съответното настроение и да приеме нови резолюции за санкции срещу КНДР, включително морска блокада на страната\".\r\n\t \r\n\t\"Нашата позиция е неизменна: ние ще продължим да укрепваме собствените ядрени сили\", резюмира вестникът.\r\n\t \n\n\r\n\tНа 12 декември Тилърсън заяви, че Съединените щати са готови да седнат на масата за преговори със Северна Корея \"без предварителни условия\". Той обаче подчерта, че преговори може да има чак след \"период на спокойствие\".\r\n\t \r\n\t\"Ще бъде трудно да разговаряме, ако в разгара на преговорите решите да изпробвате ново устройство\", каза той, напомняйки за многобройните ядрени опити и тестове на балистични ракети, които Пхенян извърши през последните месеци.", "date": "2017.12.19", "title": "Северна Корея отказва диалог със САЩ за ядрената си програма"}
{"url": "http://www.mediapool.bg/shte-bade-li-registriran-navalni-kato-kandidat-prezident-na-rusiya-news273239.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският вестник \"Ведомости\" коментира започналата вчера официално кампания за президентските избори през март. 23 души вече заявиха, че ще се борят за поста, напомня изданието - сред тях са действащият държавен глава Владимир Путин, водачът на либералдемократите Владимир Жириновски, съоснователят на опозиционната партия \"Яблоко\" Григорий Явлински, бизнес омбудсманът Борис Титов и телевизионната водеща Ксения Собчак.\r\n\t \r\n\tБорецът с корупцията и противник на Кремъл Алексей Навални също ще настоява да бъде регистриран като кандидат от руската ЦИК, отбелязва \"Ведомости\". Законът обаче не му дава право да бъде избиран като осъден за злоупотреби. Самият Навални пък изтъква, че Европейският съд по правата на човека два пъти е потвърдил, че той е невинен.\r\n\t \r\n\tНавални съобщи вчера на ЦИК, че инициативната група в подкрепа на неговата кандидатура ще заседава на 24 декември. Събрания ще има в 20 руски града. Юристът на антикорупционния фонд на опозиционера Иван Жданов обаче очаква на места проявите да бъдат провалени.\r\n\t \r\n\tНавални смята да използва ситуацията докрай и това е правилна стратегия, коментира политологът Александър Кинев - докато музиката свири, хората я слушат. Той напомня действия на властите срещу \"нежелани\" кандидати по време на предишни кампании: използват се различни похвати - от издирване на пропуски в подадените документи до внезапни изключвания на тока.\r\n\t \r\n\tНо да бъдат провалени 20 събрания наведнъж - това би вдигнало голям шум в медиите, смята експертът. Стандартната практика при съдимост е отказ, докато се проверяват документите на кандидата, но в случая властите може би ще трябва да търсят нови форми за отказ, добавя той.", "date": "2017.12.19", "title": "Ще бъде ли регистриран Навални като кандидат-президент на Русия?"}
{"url": "http://www.mediapool.bg/valentin-radev-iska-da-stigne-reitinga-na-tsvetanov-v-mvr-news273240.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВътрешният министър Валентин Радев си постави за цел да достигне рейтинга на зам.-председателя на ГЕРБ Цветан Цветанов от времето, когато оглавяваше МВР в първия кабинет на Бойко Борисов.\r\n\tНовитя му приоритет бе оповестен във връзка с амбицията да повишава доверието на обществото в силовото ведомство, като задължително условие за вдигане на полицейските заплати догодина.\r\n\tКакто е известно, синдикатите в МВР настояват за увеличение от между 15 и 20% със задна дата за всички служители в системата. Първоначално Радев категорично отхвърляше тази възможност, но в течение на времето \"омекна\" и вече твърди убедено, че поддържа това искане пред правителството.\r\n\tВ опит да подобри диалога с протестиращите си служители, министърът дори издейства 13-а заплата от 480 лв. на човек, каквато не е била давана от години в МВР. Освен това Радев подписа и нов колективен трудов договор със синдикатите във вторник, гарантиращ продължаване на социалните преговори и правото на синдикална защита на подчинените му.\r\n\t\"Моята оценка е, че ние работихме добре със синдикатите. Започнахме буквално с фалстарт – аз очаквах друг разговор със синдикатите в тая зала. Не се получи точно така, но постепенно ми се струва, че успяхме да направим така, че за всички в Министерството на отбраната да бъде по-добре. На отбраната ли пак казах? Това вече много рядко ми се случва, но ето, че се случва. Да са живи и здрави... Та – в МВР. Надявам се нашата работа, това, което правим в тая зала на съветите за социално партньорство, включително и на протестите, които правят колегите на всички празници, това си е тяхно решение – всичко това бавно и полека да спомага за подобряване работата на МВР и на колегите – да се чувстват по-добре, по-спокойни, по-мотивирани. Това е крайната цел, аз така си мисля, на новото политическо ръководство, на професионалното ръководство, което не е ново, на всички, които са заети тука\", коментира Радев.\r\n\tТой не пропусна да припомни, че още в началото на мандата си е издействал 17.5 млн. лв. за изплащане на униформи, които не са били раздавани на състава последните 4-5 години. Увери също, че ще продължи да работи за увеличение на заплатите от 1 до 15% догодина.\r\n\t\"Всички осъзнават, че да – имат нужда от това нещо, тези хора, всички, които работят в МВР, както аз все по-добре го съзнавам, търсейки аргументи – те всеки ден работят в риск. […] Тоя риск трябва да бъде платен добре, но това трябва да бъде разбрано от всички, които си дават левчетата, данъците и те идват в министерството\", добави МВР шефът.\r\n\tВ този ред на мисли той посочи, че общественото одобрение към вътрешното министерство расте и, докато преди години е било около 30%, сега достига до 46 на 100. \"Може да стигнем 50-те процента на г-н Цветанов, тогава е бил толкова\", пожела си Валентин Радев.Въпреки подписването на колективния трудов договор и напредъка на преговорите за заплатите, шефът на Синдикалната федерация на служителите в МВР (СФСМВР) Валентин Попов заяви, че планираните предпразнични демонстрации на негови колеги в района на някои гранични пунктове не се отменят. Протести ще се проведат в края на седмицата в Елхово, Варна, Русе, Сливен, както и на пунктовете – Дуранкулак, Кулата, Илинден, Станке Лисичково и Стрезимировци.\r\n\tПо думите на Попов действията на колегите му ще бъдат преди зоната за контрол и няма да пречат по никакъв начин на преминаващия трафик – \"засега\". Добави и, че се надява повече да не чува коментари за това, че полицейските протести се организирали от среди, извън вътрешното министерство.\r\n\t\"Имат право, протестират. Ние слушаме внимателно и каквото можем – изпълняваме. Да има и двама души да протестират, значи има някакъв проблем\", каза от своя страна министър Радев, пожелавайки си следващият професионален празник на МВР догодина да мине без демонстрации на недоволни служители.\r\n\t\"Най-доброто нещо, което се случи през годината, стана току що – министърът каза, че протестите са право. Аз му благодаря за тези думи\", отвърна шефът на СФСМВР, подчертавайки, че исканията остават същите – по-високи заплати за всички със задна дата, спешен ремонт на Закона за МВР и подготовка на изцяло нов ведомствен закон.", "date": "2017.12.19", "title": "Валентин Радев иска да стигне рейтинга на Цветанов в МВР"}
{"url": "http://www.mediapool.bg/65-zhurnalisti-sa-ubiti-v-sveta-tazi-godina-siriya-i-meksiko-sa-nai-opasnite-strani-news273241.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщо 65 журналисти са били убити на планетата през 2017 г. - 50 професионалисти, 7 \"граждански журналисти\" (блогъри) и 8 души, \"сътрудничещи на медиите\". Това показва публикувана във вторник годишна равносметка на \"Репортери без граници\", предаде Франс прес.\r\n\t \r\n\tТова прави отиващата си година тази с най-малко смъртни случаи сред професионалните журналисти от 14 години, отбелязва базираната в Париж ресорна неправителствена организация. Това се дължи отчасти на по-добрата защита, осигурявана на репортерите, но и на факта, че опасните страни \"се опразват от журналисти\" - така стоят нещата, например, в Сирия, Ирак, Йемен и Либия.\r\n\t \r\n\tОт 65-имата убити през годината журналисти 39 са били ликвидирани умишлено, а 26 са загинали при изпълнение на служебните си задължения.\r\n\t \r\n\tСъщо като миналата година Сирия остава най-смъртоносната за репортери страна с 12 убити журналисти. Следват Мексико с 11 жертви, Афганистан с 9, Ирак с 8 и Филипините с четирима.\r\n\t \r\n\tВъоръжените конфликти излагат на опасност живота на журналистите, които ги отразяват, а в държави като Мексико \"картели и местни политици управляват с терор\" и така принуждават репортери \"да напускат страната си или професията\".\r\n\t \n\n\r\n\t\"Сред невоюващите страни Мексико е най-опасната в света за репортери\", констатира \"Репортери без граници\". В страната на наркокартелите кажи-речи системно заплашват и дори убиват журналистите, пишещи за корупцията в политическата класа или за организираната престъпност.\r\n\t \r\n\tТакъв бе, например, случаят с Хавиер Валдес Карденас - авторитетен 50-годишен журналист, сътрудничел на Франс прес и местни медии - убит хладнокръвно на 15 май, припомня агенцията.", "date": "2017.12.19", "title": "65 журналисти са убити в света тази година, Сирия и Мексико са най-опасните страни"}
{"url": "http://www.mediapool.bg/sebastian-pinera-chiliyskiyat-donald-tramp-news273242.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБогатството на Себастиан Пинера и обещанията му \"да направи Чили отново велика страна\" накараха някои коментатори да го обявят за един вид Доналд Тръмп на Латинска Америка.\r\n\t \r\n\tВъпреки че 68-годишният бизнесмен милиардер, избран за президент на балотажа в неделя, обеща да намали държавните разходи, не се очаква той да промени изцяло политиката за увеличаване на подкрепата за бедните пенсионери и студентите, започната от досегашната президентка от левицата Мишел Бачелет.\r\n\t \r\n\tПинера може и да не харесва сравненията с президента на САЩ. Самият той сравни Тръмп с Доналд Дък в туит, който стана популярен през януари. Син е на чилийски постоянен представител в ООН, учи инженерна икономика в Чили и икономика в Харвард. Преподава икономика в няколко чилийски университета и изгражда бизнес империя, обхващаща авиолинии, телевизионен канал и Коло-Коло, смятан за най-успешния футболен отбор в Чили.\r\n\t \r\n\tСписание \"Форбс\" оценява богатството на Пинера на 2,4 милиарда долара, което го прави един от най-богатите хора в страната.\r\n\t \r\n\tОт 1990 до 1998 г. той е сенатор, а през 2010 печели изборите и става първият консервативен президент в Чили след края на диктатурата на Аугусто Пиночет през 1990 г.\r\n\t \n\n\r\n\tПрез четиригодишния му мандат страната бележи среден икономически ръст от повече от 5 процента, въпреки че успехът отчасти се приписва на високите цени на медта.\r\n\t \r\n\tТой получи критики заради твърдения за конфликт на интереси между бизнеса и политиката и все още се води разследване дали е получил незаконно финансиране от добивна компания за предизборната си кампания през 2009 г.\r\n\t \r\n\tПинера спечели похвали за успешното спасяване на 33-мата блокирани под земята миньори през 2010 г., но популярността му се срина след масови протести на студенти, настояващи за по-голяма държавна намеса в образователния сектор.\r\n\t \r\n\tТой се опита да отбие критиките, въвеждайки някои социални мерки, подобни на приетите от Бачелет, като 6-месечен отпуск по майчинство и безплатни медицински осигуровки за пенсионерите с ниски доходи.\r\n\t \r\n\tОбвинявайки Бачелет за спадналия икономически растеж - от 6,1 процента през 2011 до 1,6 процента миналата година - Пинера съсредоточи новата си кампания върху обещанието да съживи икономиката и да намали корпоративните данъци, за да се привлекат инвестиции.\r\n\t \r\n\tСлед неочаквано слаб резултат на първия тур на президентските избори на 18 ноември, той се опита да се представи за \"центристки\" кандидат и спечели убедително срещу представителя на левицата Алехандро Гилиер на втория тур.", "date": "2017.12.19", "title": "Себастиан Пинера, чилийският Доналд Тръмп"}
{"url": "http://www.mediapool.bg/oon-v-sveta-ima-258-miliona-mezhdunarodni-migranti-news273243.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо 258 милиона души са напуснали родните си страни и живеят в други държави - с 49 процента повече, отколкото през 2000 г., заяви ООН в нов доклад за международната миграция, цитиран от Асошиейтед прес.\r\n\t \r\n\tДвугодишният доклад на Департамента по икономически и социални въпроси бе публикуван на Международния ден на мигрантите.\r\n\t \r\n\tСпоред него делът на хората по света, които са международни мигранти, се е увеличил от 2,8 процента през 2000 г. до 3,4 процента тази година.\r\n\t \r\n\tДанните обаче показват, че делът на тези, които живеят в страни с високи доходи, е нараснал от 9,6 процента през 2000 г. на 14 процента през 2017 г.", "date": "2017.12.19", "title": "ООН: В света има 258 милиона международни мигранти"}
{"url": "http://www.mediapool.bg/borisov-potushi-protesta-na-ban-s-15-mln-leva-news273244.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството ще отпусне 15 млн. лева допълнително на образователното министерство за 2018 г., с които да бъде увеличена субсидията на Българската академия на науките (БАН) и учените да се откажат от обявените преди дни  по време на европредседателството. Новината обяви образователният министър Красимир Вълчев във вторник след среща на ръководството на БАН с премиера Бойко Борисов.\r\n\tДопълнителните 15 млн. лв. за БАН ще бъдат за сметка на планираните в централния бюджет разходи за научни изследвания, което означава, че ще се ползват пари, до които иначе достъп биха имали и университетите.\r\n\t“, коментира председателят на Общото събрание на БАН Евелина Славчева след срещата с Борисов.\r\n\tВ неделя ръководството на БАН представи програма за протести по време на българското председателство на Съвета на Европейския съюз, което започва през януари. Те настояха за целево финансиране от 38 млн. лева, за да бъдат изравнени възнагражденията в БАН с тези в другите системи в Министерство на образованието. Второто искане беше месечната стипендия на докторантите да бъде увеличена от 500 на 765 лв.\r\n\tУчените се заканиха, че ще уведомят председателите на Европейския парламент и Европейската комисия за унизителното отношение на Министерския съвет към научната общност в България, както и че ще бъде изпратено и писмо до комисаря по изследванията, науката и иновации.\n\n\r\n\tВ крайна сметка увеличението, което БАН ще получи догодина, отговаря на екзистенц минимума от 98 млн. лева, за който е постигнато съгласие в Съвета на настоятелите на БАН, където членове с право на глас са вицепремиерът Томислав Дончев и началникът на кабинета на премиера Румяна Бъчварова.\r\n\tПредседателят на БАН акад. Юлиан Ревалски съобщи след срещата с Борисов, че допълнителните 15 млн. лв. няма да са нито само за заплати, нито само за издръжка, а ще се разпределят на база на постигнати резултати през изминалата година.\r\n\t“, заяви акад. Ревалски.", "date": "2017.12.19", "title": "Борисов потуши протеста на БАН с 15 млн. лева"}
{"url": "http://www.mediapool.bg/za-da-zhivee-13-godishnata-lyusi-se-nuzhdae-ot-skapa-grabnachna-operatsiya-news273245.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт спешна животоспасяваща операция, която трябва да се проведе до края на януари 2018 г., се нуждае 13-годишната Людмила Минева от Котел.\r\n\tТя се ражда заедно с брат си Филип през март 2004 г. и теглото й е едва 1100 г. Поставена й е диагноза \"Детска церебрална парализа. Невромускулна сколиоза – гръдно-поясен отдел”. От бебе провежда ежедневни терапии и рехабилитация.\r\n\tЛюси е доказан боец, също като самотната й майка Елизавета, която години наред не спира да се бори с болестите и се мести от родния си град Русе във Варна заради терапиите, а днес тримата живеят в Котел – също заради възможността за постоянна рехабилитация.\r\n\tРастежът на вече тийнейджърката Люси обаче усложнява деформацията на гръбначния й стълб. Животът й е застрашен, тъй като гръбнакът се е извил във формата на буквата S, изместил е вътрешните органи. Белите дробове на момичето са едва 1/2 от нормалния им обем, а коремните органи са изтласкани към гръдния кош.\r\n\tПрез октомври 2017 г. наблюдаващият състоянието на детето ортопед доц. д-р Яблански от Болница \"Токуда\" определя 3 месеца срок, в който на детето да бъде извършена сложна операция по имплантиране на специални винтове в прешлените на почти целия гръбначен стълб, за да го държат изправен и вътрешните органи да се върнат на обичайното си място.\n\n\r\n\tЦената на операцията не може да бъде фиксирана, тъй като зависи от точния брой винтове, които ще се имплантират, а това ще се реши по време на самата интервенция.\r\n\tОриентировъчно са необходими 40 хил. лв., с които майката Елизавета не разполага.\r\n\tТя подава заявление за финансиране на имплантите във Фонда за лечение на деца, който обаче отказва помощ. Причината е, че болницата, в която ще се извърши операцията, не работи по реда на Закона за обществените поръчки.\r\n\tНовият правилник на институцията може и да реши този проблем в бъдеще време, но Люси няма време да чака. Срокът на операцията й е свързан с определен период от растежа ѝ, и това време изтича.\r\n\tВ помощ на Люси е разкрита  и  за набиране на средствата за операцията. Към 14 декември в дарителската сметка на детето има 3200 лв. Необходими са още 36 800 лв.\r\n\tВ навечерието на един от най-християнските празници – Коледа, всички можем да окажем малка помощ за Люси, която за нея ще е всичко!\r\n\tДарителска сметка: Първа Инвестиционна Банка\r\n\tIBAN: BG31FINV91501317094086\r\n\tBIC: FINVBGSF\r\n\tТитуляр: Людмила Владимирова Минева\r\n\tDMS: Изпратете дарителски SMS с текст на латиница DMS LUSI на номер 17 777 (за абонати на Telenor, VIVACOM и Mtel)", "date": "2017.12.19", "title": "За да живее, 13-годишната Люси се нуждае от скъпа гръбначна операция"}
{"url": "http://www.mediapool.bg/bulgaria-mozhe-da-predizvika-svetoven-sriv-na-bitkoina-news273246.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез последните седмици редица чуждестранни медии отправиха поглед към България. Причината: най-бедната страна в ЕС изведнъж се оказа притежател на ценно съкровище - над 210 хиляди биткойна, конфискувани в рамките на спецоперация през май тази година.\r\n\t\r\n\tКъм момента на конфискацията стойността на биткойните е възлизала на около 400 милиона евро. Но покрай покачилия се курс на криптовалутата въпросните над 210 хиляди биткойна отговарят вече на около 3,3 милиарда евро - сума, с която България би могла да погаси около 20% от държавния си дълг. За целта страната първо трябва да продаде биткойните - и именно тук се крие проблемът: ако България пусне наведнъж толкова голяма сума биткойни, цената на криптовалутата ще падне драстично, пише германското издание \"Бизнес Инсайдър\".\r\n\tЗасега българското правителство не казва какво възнамерява да прави с новото си съкровище. А и не е ясно дали притежава паролите, необходими за продажбата на криптовалутата. Освен това конфискуваните биткойни все още не са официално притежание на държавата, тъй като разследването не е приключило, посочва \"Бизнес Инсайдър\", цитирайки \"Франкфуртер Алгемайне Цайтунг\".\r\n\tБиткойните на ФБР\r\n\tИсторията помни и други подобни случаи, пише на свой ред германското издание \"Ди Велт\". През септември 2013 година американското ФБР конфискува над 170 хиляди биткойна. Малко по-късно те бяха разпродадени срещу суми, които изглеждат направо нищожни на фона на днешния курс. В рамките на четири търга, проведени между 2014 и 2016 година, ФБР продаде над 124 000 биткойна. Изчислено според днешния курс, службата е изгубила поне 1,5 милиарда долара.\n\n\r\n\tДоскоро криптовалутата се използваше преди всичко от престъпни групировки. Наркотърговците ползваха биткойните като анонимно разплащателно средство, онлайн-изнудвачите прикриваха с тях следите си, а митническите измамници трансферираха огромни суми от една държава в друга.\r\n\tИменно поради тази причина много държави се отнасят с огромно недоверие към криптовалутите: в Русия е блокиран достъпът до редица криптоборси; в много африкански и централноазиатски държави търговията с биткойни е напълно забранена; Китай прекрати борсовата търговия на дигитални валути, а САЩ възнамеряват да контролират още по-строго пазара на криптовалутите. Независимо от всичко това сега погледите са насочени към България - заради биткойн-съкровището, което страната скоро би могла да осребри.", "date": "2017.12.19", "title": "България може да предизвика световен срив на биткойна?"}
{"url": "http://www.mediapool.bg/barnie-pravata-na-balgarite-vav-velikobritaniya-sa-garantirani-pozhizneno-news273247.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПравата на българите, които вече живеят във Великобритания, ще са гарантирани пожизнено, но условията за пристигащите след Брекзит ще се уточняват допълнително. Това стана ясно след срещата на главния преговарящ за излизането на Великобритания от ЕС Мишел Барние с премиера Бойко Борисов в София.\r\n\tБарние обясни, че вече е постигната договореност с Лондон и сно и категорично ще бъдат гарантирани правата на гражданите - да получават социални услуги, преносимост на социалните права, право за обединение на семействата\".\r\n\t\"Права, които ще бъдат гарантирани пожизнено\", добави той.\r\n\tПремиерът Бойко Борисов добави, че за след \"развода\" ще се договарят следващи условия, защото още не се знаят параметрите на Брекзит.\r\n\tСпоред данни на Националния статистически офис на Обединеното кралство в момента във Великобритания има около 86 хиляди българи, като около 90% от тях работят или учат.\n\n\r\n\tБарние коментира, че българското председателство ще бъде изключително важно за преговорите по Брекзит.\r\n\tМиналата седмица Европейският съвет одобри началото на втората фаза от преговорите за Брекзит, включваща определяне на преходен период и бъдещите търговски отношения между Лондон и Брюксел.\r\n\t, каза Барние.\r\n\t\r\n\tБългарският премиер посочи от своя страна, че много се надява Великобритания да се върне в ЕС.\r\n\t, каза Бойко Борисов.\r\n\tБританското правителство на Тереза Мей категорично отхвърля възможността за провеждането на нов референдум, въпреки че според последните социологически проучвания все повече британци настояват са за на страната им в ЕС.\r\n\tБорисов предупреди, че ако Брекзит не стане с правилните стъпки може да има щети за милиарди и човешки съдби да бъдат поставени на кръстопът.\r\n\tДруг проблем според него ще бъде компенсирането на британската вноска в европейския бюджет.\r\n\t, каза Бойко Борисов.\r\n\tБорисов акцентира и върху необходимостта да се намери правилната рамка за сътрудничеството между специалните служби на ЕС и Великобритания след Брекзит.\r\n\t\r\n\tБорисов коментира още, че червена линия, от която не трябва да се мърда, трябва да е спазването на правилата на общия пазар.\r\n\t\"Този общ пазар е правен включително и от Великобритания преди 40 години и правилата трябва да се спазват. Надявам се в няколко сфери също да се намери баланс“, допълни премиерът.\r\n\tПредстои ЕС и Великобритания да започнат преговори за излизането на Лондон от общия пазар и да договорят бъдещите търговски отношения.", "date": "2017.12.19", "title": "Барние: Правата на българите във Великобритания са гарантирани пожизнено"}
{"url": "http://www.mediapool.bg/podkrepa-za-pirin-ot-leonardo-di-kaprio-i-dzhared-leto-news273248.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоливудските звезди и носители на Оскар Леонардо ди Каприо и Джаред Лето се включиха в кампанията за защита на Пирин, организирана от Глобалния фонд за дивата природа WWF, и изпратиха писма до премиера Бойко Борисов с призив да вземе мерки за опазване на вековните гори от сеч заради бъдещите ски съоръжения в Банско.\r\n\tКиноактьорът и музикант и фронтмен на групата 30 Seconds To Mars Джаред Лето генерира автоматично през специалния сайт писмото си до Борисов в понеделник и сподели линка в в своя Туитър акаунт, където има близо 5 млн. последователи.\r\n\t\"Присъединиете се към мен и WWF, за да спасим вековните гори на Пирин от разширяването на ски зоната. Споделете и разпространете\", гласи споделеният от Лето туит.\r\n\t\r\n\tНеговото послание е харесано от над 2.5 хил. потребители и споделено над хиляда пъти.\n\n\r\n\tВъв вторник в кампанията се включи и Леонардо ди Каприо чрез своята фондация, която работи за редица екологични каузи.\r\n\tОрганизацията също сподели кампанията на WWF за Пирин, която иска да предупреди Борисов за опасностите от разширяването на ски зоната в Банско.\r\n\tДосега кампанията на WWF е генерирала над 106 хиляди писма, които се пращат директно на мейла на Бойко Борисов, който явно ще има последната дума за решението на правителството за промяна на плана за управление на парка \"Пирин\", за да се допусне строежът на втори кабинков лифт и нови ски съоръжения в Банско, както и за промяната на договора за концесията за ползване на част от парка \"Пирин\" за нуждите на ски зоната.\r\n\tОдобряването на анексите към ски концесията беше отложено преди две седмици, за да се проведе поредната дискусия с екозащитници, които са против разширяването на ски зоната. Според тях действията на правителството ще узаконят извършвани от концесионера \"Юлен\" нарушения и ще увредят сериозно природата. От Министерството на околната среда опонират, че докато няма конкретен инвестиционен проект не може да се каже колко дървета ще се изсекат, а и според ведомството могат да се направят компенсационни залесявания.\r\n\tВ крайна сметка гласуването в Министерския съвет на промяната на концесионния договор бе отложено, докато приключи общественото обсъждане на актуализацията на плана за управление на парка. Мотивът бе: \"Да вървят двата документа заедно, за да не се изпусне нещо\". Обсъждането приключва на 22 декември, като екоминистърът Нено Димов каза, че ако има много забележки към промените в плана, те ще бъдат разгледани.\r\n\tВицепремиерът Валери Симеонов, който е съпредседател на коалиционния на ГЕРБ партньор \"Обединените патриоти\", се разгневи силно на Борисов и каза, че премиерът го е \"изработил\" за Банско и че \"не искам да го виждам\". Симеонов в същото време заяви, че очаква въпросът да бъде приключен на 28 декември, когато ще е последното за годината заседания на Министерския съвет.", "date": "2017.12.19", "title": "Подкрепа за Пирин от Леонардо ди Каприо и Джаред Лето"}
{"url": "http://www.mediapool.bg/blagodarnost-na-putin-kam-tsru-news273249.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПутин благодари на Америка за помощта, чрез която бе предотвратен терористичен атентат, напомни президентът Доналд Тръмп в речта си, посветена на  на САЩ.\r\n\tНе си струва обаче да храним излишни илюзии по този повод, пише германският в. \"Фрактфуртер алгемайне цайтунг\" (ФАЦ) в кореспонденция от Москва. И напомня, че абревиатурата \"ЦРУ\" се асоциира в Русия със световното зло. Този, който редовно гледа телевизия в Русия, смята, че американското разузнаване не само е организатор на революцията в Украйна, но и силата, която стои зад възникването на екстремистката организация \"Ислямска държава\".\r\n\tНа фона на тези традиционни руски представи предизвиква удивление скорошният жест на Путин, който в телефонен разговор с американския си колега е благодарил на ЦРУ за съдействието за .\r\n\tКъм днешна дата са известни имената на петима от седем заподозрени. Двама руски граждани от Северен Кавказ и един таджик отказаха да се признаят за виновни пред съда, настоявайки, че оръжието им било подхвърлено.\r\n\tТова не е изключено, пише ФАЦ и уточнява, че руската Федерална служа за сигурност (ФСБ) точкова често обявява свои успехи в борбата с ислямисткия тероризъм, че тези съобщения вече се възприемат със скептицизъм.\n\n\r\n\tОт ЦРУ не коментират нищо.\r\n\tДмитрий Песков, прессекретарят на Путин, също не се впусна в подробности, казвайки само, че спецслужбите на Русия и САЩ от време на време комуникират помежду си и този път информацията помогна \"да се спаси животът на много хора\".\r\n\tТова предизвиква \"чувство на благодарност\" и е \"образцов пример за двустранно сътрудничество\", допълни той.\r\n\tВ хода на годишната си пресконференция миналия четвъртък Путин за пореден път заяви, че всички съобщения за предполагаема намеса на Русия в американските избори в САЩ през 2016 г. не са нищо друго, освен измислици на противниците на Тръмп.\r\n\tТезата на Москва е, че вашингтонският \"истеблишмънт\" иска да попречи на Тръмп да изгради по-добри отношения с Русия, пише ФАЦ. Сега Москва следи как американците се готвят да разширят санкциите, въведени срещу Русия.", "date": "2017.12.19", "title": "Благодарност на Путин към ЦРУ"}
{"url": "http://www.mediapool.bg/kupuvachat-na-obshtinska-banka-iska-tya-da-prodalzhi-da-raboti-osnovno-s-institutsii-news273250.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКандидат-купувачът на мажоритарния дял в Общинска банка е заявил, че ще я запази като самостоятелна финансова институция и че след приватизацията тя ще продължи да работи основно с общини.\r\n\tВ четвъртък Столичният общински съвет трябва да реши дали да одобри предложението на регистрирания в Лихтенщайн фонд \"Новито опортюнитис\" да купи 67.646% от капитала на трезора, които към момента са собственост на Столичната община.\r\n\tФондът предложи 46 млн. лева за акциите, което е само с 350 000 лева над минималната сума, определена от общинарите. \"Новито опортюнитис\" е и единственият кандидат при четвъртия опит за приватизация на общинския дял в банката. Негов собственик по документи е дружеството за създаване и управление на инвестиционни фондове \"КАИАК Фонд Мениджмънт\", което също е регистрирано в Лихтенщайн.\r\n\tРеално зад \"Новито опортюнитис\" могат да стоят други лица, а регистрацията в Лихтенщайн дава право на ползването на преференциалния данъчен режим там, но избягва забраната офшорни компании да притежават банки, тъй като тя не важи за територии, които са част от Европейското икономическо пространство.\r\n\tСпоред официалните документи крайни собственици на \"Новито Опортюнитис\" са трима души с австрийско гражданство – Роланд Мюлер, Реймонд Шустер и Томас Ян, обясни общинският съветник и председател на надзорния съвет на Столичната агенция за приватизация и инвестиции Николай Стойнев. Тримата крайни собственици са част от управлението на \"КАИАК Фонд Мениджмънт\". Компанията управлява 70 инвестиционни фонда, чиито активи са на стойност близо 1.6 млрд. швейцарски франка, допълни Стойнев.\n\n\r\n\t\r\n\tВ офертата си за Общинска банка кандидат-купувачът е декларирал, че при необходимост ще оказва ликвидна или капиталова подкрепа на трезора. Освен това има намерение да запази фокуса на банката върху публичните институции. В момента банката има сравнително малък дял на пазара на потребителски и бизнес продукти, но пазарният ѝ дял при продуктите за общините е значителен - 37%. През тази банка минава бюджетът на Столичната община, с нея работят общинските фирми в София, както и редица други местни власти, които имат минимален дял акции в нея.\r\n\tКандидат-купувачът на трезора е декларирал, че има намерение да създаде специален екип за работа със Столичната община, както и да запази действащите договори с общинските структури. Щяло да има и индивидуални комисионни за събирането на данък сгради и такса смет при вноска на каса в банката. Ще продължи отпускането на преференциални кредити на физически лица, които работят в бюджетната сфера, както и на държавни и общински фирми.\r\n\tМестната администрация тепърва ще проучва дали ще може да продължи да използва услугите на Общинска банка без конкурс, след като тя вече не е нейна собственост, стана ясно от думите на зам.-кмета по финансите Дончо Барбалов.\r\n\tПредвижда се в следващите години кредитния портфейл на \"Общинска банка“ да нарасне с до 12%, а привлечените средства да се увеличат с до 9 на сто.\r\n\tБроят на служителите ще бъде запазен до 2020 г., но се предвижда тяхната оптимизация и релокация.\r\n\tОбсъждането на предложението на \"Новито опортюнитис\" в четвъртък вероятно ще предизвика дискусия и политически препирни. Срещу предложението за одобряване на сделката вече се обявиха общинарите от БСП. Мотивът им е, че има само един кандидат, а и не е съвсем ясно кой стои зад него.\r\n\t\r\n\tОсвен положително решение от общинския съвет, за осъществяване на сделката е нужно и одобрение на кандидата от Българската народна банка (БНБ) и от Комисията за защита на конкуренцията (КЗК). От \"Новито опортюнитис\" вече поискаха КЗК да одобри придобиването. Не е ясно дали подобно искане е постъпило в БНБ. Главният изпълнителен директор на Столичната агенция за приватизация и инвестиции Владимир Данаилов няма информация дали това е направено. За искането за одобрение от КЗК от агенцията разбрали от медиите.\r\n\tАко сделката бъде одобрена от общинския съвет, \"Новито опортюнитис\" трябва да плати 20% от предложената цена за придобиване на \"Общинска банка\" или 9.2 млн. лева. В тази сума се включват и 3 млн. лева депозит, които дружеството вече е превело на общината. Останалата част от покупната цена се плаща, след като сделката бъде одобрена и от КЗК, и от БНБ.\r\n\tСлед Столична община най-голям дял от акциите на Общинска банка - около 27 на сто, притежават фирми около енергийния бос Христо Ковачки. Съвсем малки дялове имат няколко общини и дружества на Столична община.\r\n\t\r\n\tДълги години фирмите около Ковачки имаха блокираща квота при вземането на решения от общото събрание на банката и на практика София беше загубила контрол върху трезора. Освен това банката отпускаше кредити на свързани с миноритарния акционер компании, които бавеха вноските си и създаваха риск за стабилността на банката.\r\n\tСофия си върна контрола през 2011 г., благодарение на акт на БНБ, който позволи промяна на устава на банката. След жалби от фирмите около Ковачки по казуса има две съдебни дела - за акта на БНБ и за промяната в устава. Второто е замразено, докато не се реши това за акта на централната банка, което се точи от 2011 г.\r\n\tНе е ясно и дали миноритарните акционери смятат да продадат акциите си в банката.\r\n\tПреговори с тях ще трябва да води евентуалният нов собственик.", "date": "2017.12.19", "title": "Купувачът на Общинска банка иска тя да продължи да работи основно с институции"}
{"url": "http://www.mediapool.bg/nai-golemiyat-voenen-korab-v-istoriyata-na-velikobritaniya-proteche-news273251.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tНай-големият военен кораб на Великобритания в историята - новият самолетоносач \"Кралица Елизабет\" (Queen Elizabeth) за 3.1 млрд. лири има теч и се нуждае от ремонт, съобщиха от британското военно министерство, цитирани от \"Ройтерс\".\r\n\tКорабът, който тежи 65 хил. тона, беше представен като най-модерният военен кораб на Великобритания и беше официално приет от кралица Елизабет само преди две седмици, има проблем с уплътнението на вала.\r\n\tПроблемът е засечен по време на пробно плаване.\r\n\tГоворител на британските военноморски сили съобщи, че вече е планиран ремонт, който ще се се извърши във военноморската база в Портсмут, и няма да наложи прекратяване на пробните плавания.\r\n\tВестник \"Сън\" уточнява, че 280-метровият военен кораб пропуска по 200 литра вода на час, като ремонтът щял да струва милиони британски лири.\r\n\tИзточник от военните среди ремонтът трябва да бъде платен от производителя - The Aircraft Carrier Alliance.\n\n\r\n\tТова е консорциум, в който влизат британските компании BAE Systems, Babcock и британското подразделение на френската фирма Thales.\r\n\tТе са строили кораба в продължение на 8 години.\r\n\tОсвен него консорциумът е построил и самолетоносача \"Принцът на Уелс\". Общата цена на проекта е 6.2 млрд. лири.\r\n\tОт BAE Systems съобщиха, че ремонтът ще се извърши в началото на следващата година и ще отнеме само няколко дни.\r\n\tОчаква се през 2018 г. на борда му ще бъдат разположени британски изтребители F35 Lightning II, произведени от американската компания Lockheed Martin.", "date": "2017.12.19", "title": "Най-големият военен кораб в историята на Великобритания протече"}
{"url": "http://www.mediapool.bg/prihvanata-be-balistichna-raketa-izstrelyana-sreshtu-stolitsata-na-sauditska-arabiya-news273253.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСаудитската противовъздушна отбрана прехвана във вторник балистична ракета, изстреляна към столицата Рияд, предаде Ройтерс, като се позова на телевизия \"Ал Арабия\".\r\n\t \r\n\tТя цитира предвожданата от Саудитска Арабия коалиция, която се бие с бунтовниците хуси в съседен Йемен.\r\n\t \r\n\tНяма данни за нанесени щети.\r\n\t \r\n\tГоворител на хусите каза, че бунтовниците са изстреляли ракета към Рияд.\r\n\t \r\n\tМишена на нападението е бил дворецът \"Ал Ямама\" в саудитската столица, написа Мохамед Абдусалам в Туитър.\r\n\t \n\n\r\n\tТелевизията на хусите пък заяви, че в двореца е имало среща на висши саудитски ръководители.\r\n\t \r\n\tМощна експлозия бе чута в Рияд в 10.50 ч. по Гринуич (12.50 ч. българско време) - малко преди предвиденото представяне на бюджета на Саудитска Арабия за догодина, съобщи Франс прес, като се позова на свой кореспондент на място.\r\n\t \r\n\tАгенцията отбелязва, че бюджетът обикновено е представян от краля от неговия дворец.", "date": "2017.12.19", "title": "Прихваната бе балистична ракета, изстреляна срещу столицата на Саудитска Арабия"}
{"url": "http://www.mediapool.bg/prokuraturata-podhvana-i-poskapvaneto-na-vodata-news273254.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрокуратурата се е самосезирала за поскъпването на водата, одобрено от Комисията за енергийно и водно регулиране (КЕВР) миналия петък и влизащо в сила от 1 януари 2018 г. в 14 области на страната. Това е съобщила заместник-главният прокурор и ръководител на Върховната административна прокуратура (ВАП) Ася Петрова при среща с националния омбудсман Мая Манолова, информираха от пресцентъра на обществения защитник в понеделник.\r\n\tВдигането на цените на 15 водни оператора до 2021 г. включително е одобрено още преди месеци с бизнес плановете на компаниите, но в края на всяка година КЕВР трябва административно да ги одобри и при необходимост да ги актуализира. Утвърждаването на новите тарифи стана факт на закрито заседание на регулатора, което се проведе в условията на свикан от БСП протест.\r\n\tМанолова се обяви против повишаването на цените на водата още в края на ноември, когато се проведоха обществените обсъждания. На срещата сега с Петрова и със завеждащия отдел \"Надзор за законност“ Виктор Малинов са били обсъдени основанията за оспорване пред съда на законосъобразността на решенията на регулатора.\r\n\tПрокуратурата вече била поискала преписките от комисията за цената на водата в областите Бургас, Ямбол и Враца, но Манолова все пак е изпратила до ВАП сигнал за незаконосъобразното, според нея, решение за скока на водата до ВАП. \r\n\tТака за  в рамките на 2017 г. прокуратурата ще се занимава с ценови решения на енергийния и воден регулатор.\r\n\tВ края на април Върховна административна прокуратура внесе жалба в Софийски административен съд срещу цените на топлинната и електрическата енергия, произвеждана от топлофикациите в страната. Аргументът на държавното обвинение бе, че регулаторът е определил през април по-високите цени на газа на базата на предположение, че газът ще поскъпне. Решението за повишаването на цената на синьото гориво обаче вече бе взето. При положение, че топлофикациите произвеждат топлинната и електрическата си енергия чрез синьото гориво, цената пряко зависи от тази на природния газ.\r\n\tВ началото на октомври обаче съдът спря производството до влизане в сила на друго решение на КЕВР - за цената на природния газ, което отделно също е протестирано от Върховна административна прокуратура. Според ВАП обаче цената на газа няма общо с тока и парното.\r\n\tВ априлската акция прокуратурата разследваше и повишаването на цената на водата в София, а сега ще стори това отново за столицата и още 13 области - Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол.\r\n\tОкончателно утвърдените цени на водата от 1 януари 2018 г. са  на сайта на регулатора и от таблицата става ясно дори, че за част от ВиК-дружествата тарифите за 2018  г. дори са леко вдигнати спрямо одобрените в бизнес плановете им тарифи. От комисията посочват, че промяната е заради актуализираната инфлация и че същата процедура ще се повтаря за цените на водата през 2019 и следващите години.\r\n\tСпрямо първоначалните намерения на КЕВР за актуализация на одобрените в бизнес плановете тарифи и финално утвърдените цени за 2018 г. обаче има лек спад на планираното увеличение, което е заради отчитането на инфлацията само за периода, от който е бил одобрен бизнес планът на съответното дружество. Това е ставало по различно време и затова не е приложена пълната годишна инфлация за 2017 г.\r\n\tМанолова обаче обяви, че по-малкото с около 3 процентни пункта поскъпване на водата е нейна заслуга.\r\n\t\"Имаше смисъл от натиска, който оказах на КЕВР, защото макар да отричаха в последното си решение, те се съобразиха с аргументите ми, че манипулират числата, в резултат, на което се получава драстичното увеличение на цената на водата“, заяви омбудсманът пред бТВ във вторник.\r\n\tВ крайна сметка КЕВР е преизчислила инфлацията коректно – за периода от определяне на първата цена за новия регулаторен период до момента на увеличението, а не както първоначално от началото на годината до октомври, каза Манолова.\r\n\tВ резултат, във всички 15 области се намалява цената на водата до 3 пункта – в Ямбол вместо с 20%, водата е увеличена със 17%, във Враца вместо 13%, водата е увеличена с 11% и т.н., допълни тя.\r\n\t\"Другият голям проблем е в нечестното използване на един друг критерий от страна на КЕВР, а именно социалната поносимост на цената на водата“, посочи Манолова.\r\n\t\"КЕВР е взел данните от по-високото изследване на Националния статистически институт за средно месечните доходи на домакинствата. Разликата между двете изследвания е 100%. Твърдя, че ако бяха взети данните от по-ниското изследване на средно месечните доходи на домакинствата, в три от областите изобщо нямаше да има увеличение на цената на водата. Това са областите Монтана, Кърджали и Силистра“, каза омбудсманът.", "date": "2017.12.19", "title": "Прокуратурата подхвана и поскъпването на водата"}
{"url": "http://www.mediapool.bg/london-shte-se-stremi-kam-ikonomicheska-samostoyatelnost-sled-brekzita-news273272.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей заяви пред министрите си във вторник, че целта на Лондон трябва да бъде споразумение, което дава възможност на страната да определя собствени правила след излизането от ЕС, съобщи пред журналисти говорител на Мей, цитиран от Ройтерс.\r\n\t \r\n\tМинистър-председателката представи на правителствено заседание дългосрочните си цели за предстоящите преговори по Брекзита.\r\n\t\r\n\tСлед като миналата седмица Мей успя да постигне споразумение с ЕС за преминаване към следващия етап на разговорите, днешната министерска среща бележи началото на следващата битка на Мей по Брекзита - какви точно да бъдат дългосрочните отношения между Великобритания и блока.\r\n\t \r\n\tПри оформянето на решението Мей ще трябва да преодолее дълбокото разделение у дома, включително сред висши министри, за това дали да синхронизира икономическото бъдеще на страната с ЕС или да се отдели изцяло от блока и да се стреми към по-глобална роля.\r\n\t \r\n\tПремиерът заяви, че е ясно каква е целта на кабинета: споразумение, което осигурява най-добрите възможни търговски условия с ЕС, дава възможност на Великобритания да установи правила, които отговарят на нашата ситуация и съдействат за амбициозните търговски споразумения с трети страни, каза говорителят.\r\n\t \n\n\r\n\tТой допълни, че Мей изключва възможността за икономическо партньорство с ЕС по модела на Европейската икономическа зона, като целта й е да постигне по-амбициозно споразумение от това, подписано между Канада и ЕС миналата година.", "date": "2017.12.19", "title": "Лондон ще се стреми към икономическа самостоятелност след Брекзита"}
{"url": "http://www.mediapool.bg/izsichaneto-na-porazenite-ot-koroyad-darveta-napredva-news273273.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзпълнителната агенция по горите и държавните предприятия са напълно мобилизирани в борбата с корояда и изсичането и извозването на увредената от вредителя и други болести иглолистна дървесина. Свършеното в последните седем месеца вече дава добри резултати, каза министърът на земеделието, храните и горите Румен Порожанов по време на заседание на кризисния щаб, занимаващ се с проблема.\r\n\tДържавните предприятия са отчели, че към 18 декември 84% от общо 2.992 млн. куб. м стояща маса повредена от корояди и болести иглолистна дървесина в държавните горски територии е възложена за добив. Делът е най-висок в Югозападно държавно предприятие – 92%, в Северозападно държавно предприятие е 90% в Южноцентрално държавно предприятие – 81%, съобщиха от агроведомството.\r\n\tДобивът към 18 декември е общо 1.750 млн. куб. м засегната от съхнене иглолистна дървесина. Това е в размер на 70% от възложените количества и представлява 58% от общата инвентаризирана достъпна за добив повредена дървесина. Изпълнението е най-добро в Северозападно държавно предприятие – 66% и в Югозападно държавно предприятие – 64%.\r\n\tНай-много пострадала дървесина е усвоена в Южноцентрално държавно предприятие – 841 хил. куб. м и в Югозападно държавно предприятие – 601 хил. куб. м, като там и пораженията са най-големи.\r\n\tЗа по-малко от месец след предишното заседание на кризисния щаб в края на ноември са били инвентаризирани нови 32 хил. куб. м стояща маса изсъхнала иглолистна дървесина. Най-много са в Южноцентрално държавно предприятие – 18 хил. куб. м и в Югозападно държавно предприятие – 15 хил. куб. м.\n\n\r\n\tВ същия период възложеният добив се е увеличил със 111 хил. куб. м, а добитата повредена дървесина за тези три седмици е общо 160 хиляди куб. м или има ръст от 10% при седмичното усвояване на повредената дървесина, в сравнение с предходния отчетен период.\r\n\t\"Радостно е, че усвоената дървесина за последните 3 седмици надвишава новоинвентаризираните повреди със 128 хил. куб. м\", коментира зам.-министърът на земеделието Атанас Добрев. Той допълни, че се поддържат темповете на усвояване на инвентаризираната увредена дървесина и работи за привличане на още техника и хора, за да може да се реши проблемът с поразените дървета до пролетта.\r\n\tНа 2/3 работата е свършена и е добре, че след две години задържане, през последните месеци процесът се раздвижи и това е видимо, заяви Дора Янкова, зам.-председател на Комисията по регионална политика, благоустройство и местно самоуправление в 44-то Народно събрание. Тя присъства на заседанието и като депутат от 22-ри изборен район Смолян, където пораженията от корояд са най-големи.", "date": "2017.12.19", "title": "Изсичането на поразените от корояд дървета напредва"}
{"url": "http://www.mediapool.bg/viena-shte-se-dopitva-do-rim-za-grazhdanstvoto-na-nemskoezichnoto-italiansko-maltsinstvo-news273274.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовото коалиционно правителство на Австрия продължава плановете си за даване на гражданство на немскоезичното малцинство в Италия, но обещава да се допита до Рим по този проект, предаде Ройтерс.\r\n\t \r\n\tПланът за двойно гражданство за северния италиански регион Алто Адидже бе включен в обявеното през уикенда коалиционно споразумение между консервативната Народна партия на канцлера Себастиан Курц и крайнодясната Партия на свободата.\r\n\t \r\n\tИталианските политици вече осъдиха това намерение и го нарекоха проява на национализъм. Те заявиха, че това ще застраши деликатния етнически баланс в автономния регион Алто Адидже, известен и като Южен Тирол.\r\n\t \r\n\tКурц заяви, че този план, за който отдавна настоява Партията на свободата, цели единствено да насърчи сътрудничеството между европейските държави.\r\n\t \r\n\t\"Това е нещо, което ние естествено планираме да правим само в тясно сътрудничество с Италия и правителството в Рим\", увери Курц на съвместна пресконференция с лидера на Партията и свободата и вицеканцлер Ханс-Кристиан Щрахе след първото заседание на правителството им.\r\n\t \n\n\r\n\tАлто Адидже е отстъпен от Австрия на Италия след Първата световна война. Въпреки опитите на фашисткия диктатор Бенито Мусолини да засели там хиляди етнически италианци през 20-те години, немскоезичните жители все още са повече от италианците в съотношение около две към едно.\r\n\t \r\n\tИталианците и немскоезичните в региона имат отделни училища и обикновено посещават различни барове и ресторанти. Регионът обаче се радва на широка автономия и щедри субсидии от Рим, което помага за смекчаване на сепаратистките настроения в провинцията.\r\n\t \r\n\t\"В правителствената си програма ние се съобразихме с желанието на южните тиролци, което бе изразено от всички партии в Южен Тирол и от самото провинциално правителство на Южен Тирол\", изтъкна Курц.\r\n\t \r\n\tЩрахе посочи, че Италия вече има подобна инициатива за италианските малцинства в Словения и Хърватия. В сайта на италианското външно министерство са описани условията, при които хора, останали без гражданство, след като някои територии станаха част от Югославия, могат да кандидатстват за италиански паспорт.", "date": "2017.12.19", "title": "Виена ще се допитва до Рим за гражданството на немскоезичното италианско малцинство"}
{"url": "http://www.mediapool.bg/turoperatorat-sofiya-tur-i-holidei-sprya-deinost-news273275.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТуристическата фирма \"София тур и Холидей“ ЕООД обяви, че прекратява дейността си, тъй като изпада в несъстоятелност. Причината е разплащането на стари задължения към партньори и невъзможността да изпълни предстоящите пътувания, заявиха от туроператора във вторник.\r\n\tКомпанията е сключила само преди дни – на 11 декември, застраховка \"Отговорност на туроператора“ със ЗАД \"Алианц- България“. Предишната полица на туроператора е била с \"Групама Застраховане“ ЕАД, установила спешна проверка на Министерството на туризма.\r\n\tВедомството обяви, че влиза в централния офис на дружеството в София и ще изисква пълна справка какви са поетите ангажименти от „София тур и Холидей“ към туристи за предстоящите празници и има ли продадени пакети за следващи периоди.\r\n\tМинистърът на туризма Николина Ангелкова настоява за спешна среща с управителите на туроператора и с представител на застрахователното дружество, за да се гарантират интересите на клиентите.\r\n\tСпоред информация от самия туроператор покритието на застраховката им е за 1 000 000 лв. според подадената към Министерството на туризма информация за полицата, лимитът на обезщетението е за 450 000 лв.\n\n\r\n\tОт ведомството съобщиха, че при тях е имало обаждане от клиентка, че от два-три дни на телефоните в офиса на туроператора не отговаря никой. Жената е сигнализирала за проблема минути преди на сайта на компанията да се появи съобщението, че прекратяват дейността си.\r\n\tМинистерството на туризма обяви, че ще следи внимателно казуса, за да се увери, че туристите, чиято почивка се проваля преди празниците, ще бъдат обезщетени. Според Закона за туризма клиентите на туроператор, прекратил дейността си, трябва да предявят претенции за понесени вреди до туроператора или пряко към застрахователната компания, представяйки документи от подписани договори и ваучери с туроператора.\r\n\tВедомството препоръчва на туристите претенциите да се предявят във възможно най-кратък срок.", "date": "2017.12.19", "title": "Туроператорът \"София тур и Холидей“ спря дейност"}
{"url": "http://www.mediapool.bg/ot-yuli-v-shvetsiya-za-seks-shte-se-iska-pismeno-saglasie-news273276.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт 1 юли догодина в Швеция се въвежда процедура за искане на писмено съгласие за \"доброволен секс\". То ще е необходимо, ако се стигне до съд по обвинения в изнасилване, обяви премиерът на Швеция Стефан Льовен в предколедното си радиообръщение към нацията. Така той представи новия Закон за съгласието:\r\n\t\"Без изрично съгласие сексът не може да се смята за доброволен\", допълни той. Новият закон въвежда две нови правни фигури \"изнасилване по невнимание\" или \"изнасилване поради небрежност\". Правилата важат за сексуални отношения между съпрузи, несемейни, гей двойки, групов секс.\r\n\tЕдновременно с това Швеция ще увеличи наказанията и се разширяват хипотезите за сексуалното насилие.\r\n\t\"Швеция вече е най-малко романтичната страна в света след Саудитска Арабия и Иран\", коментира Ди Велт, цитиран от вестник \"Сега\". В Швеция не се предвижда да се иска съгласието на родителите, за да се сключи брак, както е при Шериата, но червено-зеленото правителство поиска радикално затягане на закона за сексуални престъпления.\r\n\tПричината за новия закон е кампанията #Metoo, в която стотици жени се оплакаха от сексуално насилие. В Швеция също имаше вълна от недоволство, в което жени се оплакваха, че са били насилени в пияно състояние, докато се спели, под психологически натиск и не са били в състояние да откажат.\n\n\r\n\tИма и случай на политик от женски пол от \"Зелените\", която разказа, че седмици след сексуален акт е осъзнала, че е изнасилена. Управляващото правителство в скандинавската държава се смята за профеминистко насоченост, а следващите избори в страната ще са през следващата година.", "date": "2017.12.19", "title": "От юли в Швеция за секс ще се иска писмено съгласие"}
{"url": "http://www.mediapool.bg/fermeri-poluchiha-73-mln-lv-pomosht-za-aktsiza-varhu-gazyola-news273277.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавен фонд \"Земеделие“ е превел първия транш от 72.872 млн. лв. помощ за акциза върху газьола за земеделските стопани. Подпомагане са получили 8250 фермери.\r\n\tИзплатените средства представляват 87.21% от одобрения размер на държавната помощ за всички кандидати. Останалата част, в размер на около 11 млн. лева ще бъде изплатена на всички 8250 земеделски стопани с втори транш в началото на 2018 г.\r\n\tБюджетът за 2017 г. по схемата, по която ще бъдат възстановени разходите на земеделските производители за закупено гориво през 2016 год. е 84 милиона лева при ставка от 0.40 лв. за литър.\r\n\tПомощта се предоставя на земеделски производители под формата на намаление на акцизната ставка на газьола, използван за механизирани дейности в първичното селскостопанско производство в растениевъдството и животновъдството.\r\n\tПодпомагане получават стопани, които имат валидно заявление за подпомагане по Схемата за единно плащане на площ (СЕПП) и схемите за обвързано подпомагане за животни за годината, предхождаща годината на кандидатстване по схемата за държавна помощ.\n\n\r\n\tФермерите, отглеждащи животни, които не попадат в обхвата на схемите за обвързано подпомагане, трябва да имат регистриран животновъден обект по Закона за ветеринарномедицинската дейност, припомниха от земеделския фонд.", "date": "2017.12.19", "title": "Фермери получиха 73 млн. лв. помощ за акциза върху газьола"}
{"url": "http://www.mediapool.bg/novoto-pravitelstvo-priznava-istoricheskata-otgovornost-na-avstriya-za-natsistki-prestapleniya-news273278.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстрия планира да построи мемориал в бивш нацистки лагер, съобщи новото правителство, след като Израел обяви, че ще ограничи дипломатическите контакти с кабинета във Виена, съобщи ДПА.\r\n\t \r\n\tМемориалът за 10 хилядите евреи от Виена, ликвидирани в нацисткия лагер Трасцянец близо до беларуската столица Минск, е \"ясно отношение към историческата отговорност на Австрия и съучастие\" в Холокоста, заяви австрийският канцлер Себастиан Курц след първото заседание на коалиционния кабинет, в който участва крайнодясната Партия на свободата.\r\n\t \r\n\tПартията на свободата е основана от бивши нацисти след Втората световна война, а нейни представители, включително лидерът й и вицеканцлер Хайнц-Кристиан Щрахе, са имали контакти с екстремистки десни групировки, припомня ДПА.\r\n\t \r\n\tДо 80-те години на миналия век Австрия гледаше на себе си по-скоро като на жертва на анексирането от нацистка Германия, отколкото като на съучастник. Оттогава правителствата полагат големи усилия да се справят с тъмното наследство от миналото.\r\n\t \r\n\tВ правителствената програма на новото правителство е предвидено да се предоставя двойно гражданство на потомци на австрийски жертви на националсоциализма. Курц потвърди в телевизионно интервю снощи, че това може да засегне до 200 хиляди души, но добави, че вероятно не всички потомци ще се възползват от тази възможност.\r\n\t \n\n\r\n\tКурц разгласи тези инициативи, след като израелското външно министерство заяви вчера, че ще бойкотира министрите от Партията на свободата. Израелският премиер Бенямин Нетаняху нареди \"професионална ревизия на начина, по който Израел ще се държи към новото австрийско правителство\", каза министерството.", "date": "2017.12.19", "title": "Новото правителство признава историческата отговорност на Австрия за нацистки престъпления"}
