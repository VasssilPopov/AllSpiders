{"url": "http://www.mediapool.bg/frantsiya-i-rusiya-se-obyaviha-za-politichesko-reshenie-na-krizata-v-siriya-news265556.html", "text": "Търсенето на политическо уреждане на сирийската криза трябва да върви паралелно с борбата срещу групировката \"Ислямска държава\", каза френският външен министър Жан-Ив льо Дриан на пресконференцията след срещата си в Москва снощи с руския си колега Сергей Лавров. \r\n\t \r\n\t\"Върху нас лежи обща отговорност, тъй като ние сме постоянни членки на Съвета за сигурност на ООН и се сблъскваме с едни и същи проблеми\", посочи Льо Дриан. \r\n\t \r\n\tПолитическото решение на сирийската криза трябва да гарантира целостта на държавата и жизнеспособен преходен процес, добави той. Дипломатът отбеляза, че за Франция е особено важно да продължи настъплението срещу сирийската \"столица\" на джихадистите - Ракка, защото \"именно оттам се даваха заповеди за организиране на терористични атаки на френска територия\". \n\n\r\n\t \r\n\tИ двамата външни министри подчертаха важността на \"безкомпромисната борба с терористичните структури\" при решаването на сирийския проблем. Според Льо Дриан Русия и Франция имат общи допирни точки при анализа на сирийската криза и \"смятат да действат заедно за развитието на общия политически процес на уреждането в рамките на резолюция 2243\" на Съвета за сигурност на ООН, съобщи ТАС.\r\n\t \r\n\tЛавров каза, че реализацията на инициативата за създаване на зони за деескалация в Сирия ще доведе до разграничаване между опозицията и терористите. Според него целта на усилията, предприемани съвместно от Русия, Турция и Иран, е пълното прекратяване на бойните действия между правителството на Сирия и въоръжената опозиция, която се е разграничила от терористите. Той обаче добави, че \"балансът тук е много крехък\".\r\n\t \r\n\t\"Но ако всички ние бъдем честни и се ръководим от целта за борба с тероризма, имаме всички основания да не допуснем ситуацията да прерасне в хаос и непредсказуеми инциденти\", изтъкна Лавров. \r\n\t \r\n\tРуският външен министър посочи още, че успешната борба с терора изисква \"да бъдат неутрализирани нездравите тенденции вътре в исляма, които се проявяват включително и в Сирия\". \"Всички трябва да се обединят за борба с тероризма, включително и всички мюсюлмански страни\", каза той.ю\r\n\t \r\n\tФренският дипломат номер едно отбеляза, че Франция \"не се стреми нито към изолация на Русия от Европа, нито към нейното икономическо и финансово отслабване\".\r\n\t \r\n\t\"Ние трябва с взаимни усилия да действаме с оглед на интересите на нашата сигурност и говорихме за това с Лавров. Смятаме да работим конкретно и прагматично над уреждането на проблемите, които удрят и по интересите на Русия, и по интересите на Франция\", подчерта той. \r\n\t \r\n\tЛьо Дриан каза, че Франция и Германия са готови да продължат в рамките на \"нормандския формат\" своята посредническа роля, за да бъдат изпълнени в най-кратки срокове Минските споразумения за Украйна.\r\n\t \r\n\t\"Колкото повече чакаме и бездействаме, толкова повече намаляват контактните линии и толкова повече се отдалечаваме от перспективите за уреждане на украинската криза, а следователно се влошават и отношенията между ЕС и Русия\", констатира той. \r\n\t \r\n\tЛьо Дриан покани Лавров в Париж за продължаване на преговорите в същия \"конструктивен дух\".", "date": "08:35 | 21 юни 2017 | ", "title": "Франция и Русия се обявиха за политическо решение на кризата в Сирия"}
{"url": "http://www.mediapool.bg/samolichnostta-na-atentatora-ot-bryuksel-oshte-se-izyasnyava-news265554.html", "text": "Мъжът, който се опита да извърши терористичен акт на централната гара в Брюксел късно снощи, е мъртъв, съобщи белгийската федерална прокуратура. \r\n\t \r\n\t\"Можем да потвърдим, че заподозреният е бил смъртоносно ранен и е мъртъв\", се казва в съобщението. \r\n\t \r\n\tЗасега прокуратурата няма данни за самоличността му, но е установено, че е бил 30-годишен. \n\n\r\n\t \r\n\tПо-рано оттам потвърдиха, че разглеждат взрива на гарата като терористичен акт. \r\n\t \r\n\tРазследването продължава, като се провярява дали има и други, съпричастни към организацията на нападението.\r\n\t \r\n\tМъжът е успял да взриви малко взривно устройство край билетните каси, когато разбрал, че военен патрул го е забелязал и се приближил към него. \r\n\t \r\n\tПатрулът веднага открил огън. От новото съобщения следва, че атентаторът не е починал веднага, а малко по-късно от раните си. Други пострадали няма. \r\n\t \r\n\tВластите в Белгия съобщиха, че запазват без промяна равнището на готовност за нов терористичен удар до трета, предпоследна степен.", "date": "07:36 | 21 юни 2017 | ", "title": "Самоличността на атентатора от Брюксел още се изяснява"}
{"url": "http://www.mediapool.bg/moskva-gotvi-nova-natsionalisticheska-formatsiya-v-makedoniya-news265555.html", "text": "След като загуби Никола Груевски, Москва ще започне да насърчава антизападните, националистическите и проруските сили в Република Македония. В същото време Кремъл ще използва и националистите в Гърция за блокирането на Македония. Това се посочва в анализ на македонското седмично списание “Фокус”, цитиран от БГНЕС.\r\n\t \r\n\tИзданието се позовава на данни от македонското контраразузнаване и различни доклади на спецслужбите. \r\n\t \r\n\tРусия ще използва Гърция за да увеличи конфронтационната риторика, за да попречи на постигането на разумен компромис при спора за името на западната ни съседка и по този начин да се попречи на членството й в НАТО, пише още в разследването. \n\n\r\n\t \r\n\tНезависимо от факта, че получи звучна геополитическа плесница на Балканите и особено след приемането на Черна гора в НАТО и падането на режима на Никола Груевски в Македония, Москва няма никакво намерение да се откаже от своето политическо влияние в региона и да попречи на окончателно затваряне на южния фланг на Северноатлантически пакт. \r\n\t \r\n\tПо този начин Москва ще иска да създаде сериозни проблеми на Брюксел и Вашингтон и те да бъдат принудени да изразходват допълнителни средства и ресурси. Всичко това е част от глобалната политика на Путин за стратегическа конфронтация със Запада във всички горещи точки по света – на Балканите, в Близкия изток, по границите на Европейския съюз”, се казва още в анализа. За да постигне тази си цел Москва възнамерява още тази есен да сформира нова формация – “Единна Македония”, отбелязва авторът на анализа.\r\n\t \r\n\tВ този “политически проект”- създаването на “патриотична формация”, ще участват бизнес и разузнавателни структури, лица близки до партията на Груевски, но и бивши членове на СДСМ. \r\n\t \r\n\tПартията трябва да се появи на бял свят още тази есен и за нея вече са подсигурени пари и е започнало “събирането на подписи”.\r\n\t \r\n\tВ текста се припомнят скандалните заплахи на руския посланик в Скопие Александър Шчербак, който през април тази година, в разговора с македонския дипломат от министерството на външните работи в Скопие Ненад Колев, брутално заявява: Руската федерация ще преживее и без Република Македония, но не и обратното”. \r\n\t \r\n\tВ публикацията се подчертава, че “при срещата с Шчербак новият македонски премиер Зоран Заев миналата седмица много ясно е повторил категоричния стремеж на Република Македония за членство в НАТО и ЕС”.\r\n\t \r\n\tСедмичникът обръща внимание и на факта, че когато през 2008 година Гърция блокира членството на Македония в НАТО, по време на срещата на върха на пакта в Букурещ, Атина на практика играе в полза на Русия. В момента правителството на гръцкия премиер Алексис Ципрас непрекъснато застрашава единството на ЕС и НАТО.\r\n\t \r\n\tПо време на всяка една среща на върха в Брюксел той повдига въпроса за санкциите срещу Русия и в същото време периодично преговаря с Москва за огромния си дълг.\r\n\t \r\n\t Най-жестокият противник за намирането на решение и компромис в спора за името е гръцкият министър на отбраната Панос Каменос, лидер на партията “Независими гърци” и коалиционен партньор на Ципрас. Проруската му ориентация и връзките с Москва са публично известни. \r\n\t \r\n\tТой хвали руската инвазия в Украйна. Нещо повече, дава противоречиви изявления от сорта, че ще подпише договор с Русия за производство на автомати “Калашников” в Гърция, които след това ще продава на НАТО. \r\n\t \r\n\tКаменос е близък приятел на руския олигарх Константин Малофеев, който финансира сепаратистите в Украйна и има близки връзки с гръцките корабостротели. В частни разговори Каменос е казвал, че докато той е министър, Македония няма да стане член на НАТО, пише още в разследването и се пояснява, че и външният министър Никос Коцияс има близки връзки с друг руски олигарх Александър Дутин – автор на Евроазиатския проект. \r\n\t \r\n\t“При тази ситуация от една страна ще има влияние на националистическите среди в Атина, които няма да отстъпят при спора за името, а от друга ще има подкрепа на “Единна Македония” в Скопие, която също няма да отстъпва за името. Това не означава обаче, че членството на Македония в НАТО е предварително обречено на провал.\r\n\t \r\n\tПросто трябва да се има предвид, че руснаците не трябва да бъдат отписвани, дори и когато губят”, се казва в края на обширното разследване на македонското седмично издание.", "date": "08:01 | 21 юни 2017 | ", "title": "Москва готви нова националистическа формация в Македония"}
{"url": "http://www.mediapool.bg/silite-na-asad-zapochnaha-ofanziva-sreshtu-prozapadnite-buntovnitsi-news265553.html", "text": "Подкрепяните от Запада сирийски бунтовници, които държат стратегическа пустинна територия в югоизточната част на Сирия покрай границата с Йордания и Ирак, съобщиха, че срещу тях е започнала мощна офанзива на правителствените сили и техните съюзници от проиранските милиции, подкрепяни по въздуха от руската авиация, съобщи Ройтерс. \r\n\t \r\n\tСтотици войници с десетки БТР-и и танкове са навлезли в района на Бир Касаб на около 75 км югоизточно от Дамаск. Бир Касаб падна в ръцете на бунтовниците от Свободната сирийска армия, след като бе изоставен преди няколко месеца от джихадистите на \"Ислямска държава\", отстъпващи на изток, за да защитават своята крепост - Ракка, и богатата на петрол провинция Дейр аз Зур.\r\n\t \r\n\tПравителствените сили и прозападните бунтовници са в надпревара кой по-бързо ще заеме вакуума там след отстъплението на ИД.\n\n\r\n\t \r\n\t\"С помощта на интензивни руски бомбардировки те се опитват да напреднат, но ние ги отблъскваме\", каза говорител на \"Осуд ал Шаркия\" - една от най-големите бунтовнически групировки, действащи в района. \r\n\t \r\n\tПравителствената офанзива е част от голяма кампания на Дамаск да си върне пълен контрол над обширната сирийска област Бадия, след като падането на древния централен град Палмира им откри простор за пръв път от дълго време да излязат на стратегически позиции покрай границата с Ирак, посочва Ройтерс.", "date": "07:32 | 21 юни 2017 | ", "title": "Силите на Асад започнаха офанзива срещу прозападните бунтовници"}
{"url": "http://www.mediapool.bg/borisov-se-zakani-da-slozhi-krai-na-vsichki-nenuzhni-udostovereniya-news265601.html", "text": "Премиерът Бойко Борисов се закани да сложи край на ненужно исканите от държавната и общинската администрация документи и удостоверения от граждани и фирми и даде седмица на министрите си да му представят следващата сряда на правителственото заседание листчета с излишните такси и документи, да да бъдат премахнати всички те. Това става ясно от от срещата на Министерския съвет в сряда, когато кабинетът реши от септември да отпаднат 12 хартиени удостоверения.\r\n\tВзетото сега решение се отнася за удостоверение за вписани в регистър БУЛСТАТ обстоятелства, документ за вписванията по партида на юридически и физически лица в Имотния регистър, удостоверение за актуално състояние от Търговския регистър, документ за липса или наличие на публични дългове. От септември трябва да се сложи край и на хартиените удостоверения за семейно положение, за сключен брак, за съпруг/а и за деца, за размера и вида на пенсията, както и за доход от пенсия и добавки. Не би трябвало да се иска и удостоверение за признаване на придобито висше образование в чужбина.\r\n\tВече вместо гражданите и фирмите да дават на хартия тази информация, държавната и общинската  администрация сама трябва да си я набавя по автоматичен или полуавтоматичен път чрез електронното свързване на регистрите на отделните държавни и общински институции.\r\n\tПри обсъждането на това решение Борисов се разгорещява за безсмислено исканите от чиновниците листчета, за които хората трябва да обикалят от опашка на опашка.\r\n\t\"Самите ние, като администрации, не знаем на базата на какво сме сложили такси или искаме даден документ, или ето така, по инерция – дай свидетелство за съдимост. За какво ти трябва, примерно, трябва ли ти? Или администрацията на МВР, например, иска лична карта и акт за раждане. А личната карта се издава на базата на акта за раждане... Защо като имаш лична карта да ти искат и акт за раждане, да се разкарваш да събираш документи? Къде е логиката на тези, които го искат от теб? Разбирате ли абсурдността? Но хората безропотно, защото няма какво да правят, вървят от гише на гише\", възмущава се министър-председателят\r\n\t\"Слушайте ме внимателно. Заместник-министрите да си запишат, за да ме предадат дословно на титулярите. Тази тема ние, като политически партии, сме я поели като ангажимент пред нашите избиратели. Ние самите сме убедени, че това е изключително важно за всеки един човек, за бизнеса. Самите ние си даваме сметка, че това е реална реформа и тя затова не се е случвала, защото трябва да се преодолява огромна съпротива на чиновници, администрация, включително и корупционни схеми по маса звена – нещо, с което ние сме свикнали като народ, но ние трябва това да го поправим. Роптаем, ядосваме се, нервираме се и то не се случва\", продължава премиерът.\r\n\tТой нарежда за следващата сряда всяко министерство да представи списък с документите, които трябва да отпаднат.  \"На всеки ще дам думата по листчетата да кажете – имахме толкова такси, тази е нужна, тази е нужна, толкова документи, това е нужно, това не е нужно, за това и това вече сме издали наредба или сме променили наредба, или предлагаме в тази промяна на закона това да отпадне. Ясен ли бях? Това не се ли направи, нищо не сме направили. И въобще не искам да си мисля, че някой ме е приел несериозно\", заявява Бойко Борисов. Той се възмущава, че тези облекчения са записани в закон още през 2000 г., но 17 години никой не ги прилага.\r\n\tВицепремиерът Томислав Дончев обяснява по време на дискусията, че се надява през септември правителството да е в състояние да принуди всички администрации да ползват информацията от публичните регистри по служебен път, вместо да искат въпросните 12 удостоверения.\r\n\t\"Твърдо сме решени, ако има администрации, които не са готови да минат на справки по електронен път от въпросните регистри, да продължат да искат хартия, да предложим, ако е необходимо, законови промени, които да дават възможност те могат да бъдат наказвани, включително и чрез непревеждане на субсидии от страна на държавата. Тук доза радикализъм е необходима\", посочва Томислав Дончев.\r\n\tПредседателят на Държавната агенция \"Електронно управление“ Росен Желязков пък посочва, че до края на 2018 г. трябва да са свързани по електронен път абсолютно всички административни бази данни, когато \"ще дойде голямата промяна\" и автоматичният обмен на данни ще е факт. Той допълва, че с Министерството на финансите и БНБ ще се създаде необходимата инфраструктура за разплащане с виртуални ПОС-терминали. Това ще намали до значителна степен размера на държавните такси с оглед на комисионните, които се събират в момента, посочва Желязков.\r\n\t\"Това е фундаментът на административната реформа, това ще доведе до облекчаване на процедурите, поевтиняване, по-лесен достъп, по-голяма скорост и т.н.\", коментира слез заседанието на Министерския съвет Томислав Дончев пред журналисти.\r\n\tДо края на годината ще бъде премахнато изискването за предоставянето на годишните финансови отчети от страна на фирмите в 3 институции – Статистическия институт, Национална агенция по приходите и Търговския регистър, обеща още Росен Желязков пред медиите.\r\n\t\"Ще бъде създадена единна входна точка, което ще доведе до трикратно облекчение на бизнеса в тази посока. Тези услуги участват във формирането на други режими“, обясни той.\r\n\t\"Борбата с излишния бюрократичен товар и тежест се води на няколко фронта, ако използваме армейска терминология. На първо място търсим и идентифицираме звената и администрации, където административното обслужване е излишно забавено, затормозено, отнема много време, пари, нерви. Опитваме се да оптимизираме процесите там – да бъдат по-кратки, по-достъпни, по-евтини. Но голямата битка всъщност е друга. Тя е свързана на първо място с електронизация на процесите и най-вече със служебни справки, които да се извършват от администрацията, а не да караме гражданина да събира документи от една администрация и да ги носи в друга“, заяви на свой ред вицепремиерът Томислав Дончев.\r\n\tНа заседанието си в сряда правителството реши още да предложи на парламента да ратифицира споразумение с Международната банка за възстановяване и развитие, съгласно което финансовата институция ще съветва администрацията при въвеждането на споделените услуги, ще изготви анализ на текущото състояние на този вид услуги в България и ще проучи добрите практики в други държави. Въвеждането на споделени услуги ще доведе до понижаване на разходите, подобряване на ефективността на процесите и повишаване на качеството на услугите, посочват от правителствената пресслужба.\r\n\tАнализът на банката  трябва да определи кои са приоритетните сфери, където е необходимо да бъдат въведени споделени услуги и как да бъде реализирана реформа.", "date": "20:21 | 21 юни 2017 | ", "title": "Борисов се закани да сложи край на всички ненужни удостоверения"}
{"url": "http://www.mediapool.bg/uchenikat-napadnal-uchitelka-v-sofiya-e-obvinen-za-leka-telesna-povreda-i-huliganstvo-news265593.html", "text": "17-годишният ученик, нападнал учителка в Професионалната гимназия по туризъм в София, е обвинен за нанасяне на лека телесна повреда и хулиганство, съобщиха от прокуратурата в сряда.\r\n\tИнцидентът стана преди ден, когато тийнейджърът нахлу в учителската стая на техникума и нападна преподавателката си.\r\n\tСпоред разследващите ученикът се държал агресивно, обиждал присъстващите учители, показвал неприлични жестове и накрая се насочил към пострадалата, изритал я в тялото, след което я замерил със стол.\r\n\tПо обвинението му за нанасяне на лека телесна повреда ученикът може да получи до 3 години затвор, а за хулиганство – до 2 години зад решетките, пробация или обществено порицание. Тъй като не е навършил пълнолетие, на обвиняемия е определена мярка за неотклонение \"надзор на инспектор при детска педагогическа стая\", уточняват от Софийската районна прокуратура.", "date": "15:43 | 21 юни 2017 | ", "title": "Ученикът, нападнал учителка в София, е обвинен за лека телесна повреда и хулиганство"}
{"url": "http://www.mediapool.bg/deputat-ot-bsp-nareche-gabriel-kuha-v-gerb-se-obidiha-na-kuha-leika-news265588.html", "text": "Изказване на депутата от БСП Александър Симов, в което нарича кандидата на България за еврокомисар Мария Габриел \"куха\", предизвика остра реакция от страна на ГЕРБ, които преекспонираха обидата до \"куха лейка\".\r\n\tВ декларация от името на групата на ГЕРБ депутатът Тома Биков поиска единна позиция от БСП за представянето на Габриел.\r\n\t\"Г-жа Габриел беше подкрепена още при номинацията си от вицепрезидента Илияна Йотова, дългогодишен евродепутат БСП и ПЕС. В свое изказване г-н Александър Симов, депутат от БСП, нарича г-жа Габриел \"куха лейка”, \"кумица”, \"снахица\" и т.н. – термини, които не ми се иска да цитирам дословно. Проблемът е политически, той е проблем на БСП, но и на България”, коментира Биков.\r\n\tСпоред него БСП има хроничен проблем и се държи по един начин в Европа, а по различен в България.\r\n\tОбсъжданата реплика е от интервю на Симов пред ПИК ТВ, в което той казва: . По-късно той отново използа определението куха по нейн адрес: .\n\n\r\n\tСамият Симов отрече в парламента да е използвал определението \"куха лейка\".\r\n\t\"Думите \"куха лейка\" не съм ги използвал, г-н Биков може би ще ми разрешите да имам собствено мнение по отношение на Мария Габриел и за нейното представяне\", заяви той. Симов призова да бъде цитиран коректно когато се правят декларации.\r\n\tВ пленарна зала Симов беше нападнат и от депутата от ГЕРБ Снежана Дукова, която го упрекна в \"език на омразата\".\r\n\t\"Когато говорим за единение в някои сфери, г-жо председател не допускайте този език на омразата\", обърна се тя към зам.-председателя на парламента Цвета Караянчева.\r\n\t\"В мен се събуждат дълбоки съмнения, аджеба, да употребя тази дума, колко сте интелигентен г-н Симов. Въпросът ми е риторичен\", коментира Дукова.", "date": "15:19 | 21 юни 2017 | ", "title": "Депутат от БСП нарече Габриел \"куха\", в ГЕРБ се обидиха на \"куха лейка\""}
{"url": "http://www.mediapool.bg/dksi-nachalnikat-na-kabineta-na-radev-nyama-dopusk-do-klasifitsirana-informatsiya-news265592.html", "text": "Държавната комисия за сигурност на информацията(ДКСИ) e съобщила, че началникът на кабинета на президента Румен Радев - Иво Христов, няма допуск до класифицирана информация. Това съобщи пред електронното издание Faktor.bg депутатът от ГЕРБ Антон Тодоров.\r\n\tПреди дни той е направил официално запитване до ДКСИ, а в сряда е получил официален отговор.\r\n\t\"Скандалът от този факт е огромен, защото няма как Иво Христов 5 месеца да е изпълнявал дейността си в рамките на закона и в същото време да не е имал достъп до класифицирана информация\", посочва Тодоров.\r\n\tПреди няколко седмици депутатът отправил по същата тема официално запитване до президентската канцелария. От там му отговорили, че работата с класифицирана информация в канцеларията на \"Дондуков“ 2 се извършва в строго съответствие със закона. А за допълнителна информация народният представител можел да потърси информация от ДКСИ.\r\n\tСпоред експерти, цитирани от Faktor.bg, Иво Христов е в задължителната номенклатура на длъжностите, които трябва да имат достъп до секретни документи.\n\n\r\n\tВ противен случай не може да изпълнява служебните си задължения.", "date": "15:41 | 21 юни 2017 | ", "title": "ДКСИ: Началникът на кабинета на Радев няма допуск до класифицирана информация"}
{"url": "http://www.mediapool.bg/mourinyo-oproverga-informatsiyata-che-e-obvinen-za-ukrivane-na-danatsi-news265587.html", "text": "Мениджърът на Манчестър Юнайтед Жозе Моуриньо не е получавал обвинение от испанските власти за укриване на данъци.\r\n\tТакава позиция разпространиха в сряда адвокатите на португалския треньор, опровергавайки твърденията в испанските медии, че е бил погнат за дължима сума в порядъка на 3.3 млн. евро.\r\n\t\"Жозе Моуриньо до момента не е получавал никакво уведомление относно публикуваните новини. До днес нито испанските данъчни власти, нито прокурорът са се свързали с Жозе Моуриньо или неговите съветници, които се грижат за тези въпроси\", пишат адвокатите му.\r\n\tСпециалния живя за последно в Испания между юни 2010 и май 2013 г., докато водеше Реал Мадрид. Според неговите представители в този период той е платил над 26 милиона евро данъци, което се равнява на 41% от получените от него приходи.\r\n\t\"През 2015 г. той прие преизчисленията върху данъчните му задължения, направени от властите за периода 2011-2012 г. Тогава той подписа и споразумение с властите за дължимите пари за 2013 г. От своя страна, тогава испанското правителство подписа документ, според който Моуриньо е съдействал напълно на властите и се е съгласил с всички техни препоръки за плащане на задълженията и няма никакви обвинения към него\", се казваше още в опровержението на адвокатите на португалеца до медиите.\r\n\tПрез последните седмици в медиите се появиха информации за подобни разследвания за данъци срещу звездите на Реал Мадрид Кристиано Роналдо, Лука Модрич и Гарет Бейл. На първите двама дори предстоят изслушвания по обвиненията срещу тях.", "date": "15:14 | 21 юни 2017 | ", "title": "Моуриньо опроверга информацията, че е обвинен за укриване на данъци"}
{"url": "http://www.mediapool.bg/britanski-ucheni-razoblichavat-propagandata-v-mrezhata-news265591.html", "text": "Вълна от цифрова \"пропаганда\", идваща главно от Русия чрез автономни компютърни програми - ботове - разпространява фалшиви информации, за да манипулира общественото мнение в целия свят. Това сочи британско изследване, представено във Вашингтон, пише БГНЕС.\r\n\tПроучването на Окфордския университет разкрива използването на ботове в социалните мрежи, за да се въздейства върху политиката в девет страни: Бразилия, Канада, Китай, Германия, Полша, Тайван, Русия, Украйна и САЩ.\r\n\t\"Пропагандата чрез социалните мрежи е едно от новите най-мощни средства срещу демокрацията\", пишат водещите изследването Фил Хоуърд и Самюъл Ули, които отбелязват, че следите от тези атаки идват главно от Русия, както и от Китай или от страните, които са цел на тази пропаганда.\r\n\t\"Има една сграда в Санкт Петербург (ул. \"Савушкина\" бел.ред) със стотици служители и милиони долари бюджет, чиято мисия е да манипулират общественото мнение\" в определен брой страни, уточнява подробностите Филип Хоуърд във вторник по време на представяне през медиите.\r\n\t\"Руските техники например съдържат разпространение на \"множество противоречиви\" публикации, продължава Хоуърд.\n\n\r\n\t\"Целта е да се посее объркване. Не става въпрос непременно да се разпространяват фалшиви информации, а да се направят хората толкова безразлични към политиката, че да нямат повече намерение да се ангажират в нея\", продължава Самюъл Ули.\r\n\tЕкипът е анализирал десетки милиони публикации в седем социални мрежи по време на избори, политически кризи или различни \"инциденти\", свързани с националната сигурност.\r\n\tВ САЩ изследването оценява, че ботовета са имали влияние по време на президентските избори през 2016 година.\r\n\t\"Армии от ботове, които проследяват, \"ретвитват\" (препубликуват \"Туитър\") или \"лайкват\" (харесват във \"Фейсбук\") публикациите на кандидат го легитимират допълнително и той изглежда подкрепен повече, отколкото е реално\", пишат още авторите на изследването.\r\n\tПредполагаемото влияние на Русия в американските избори, заподозряна, че е фаворизирала Доналд Тръмп във вреда на съперницата му Хилари Клинтън, е в основата на скандал в САЩ с разследването на възможна договореност между руските власти и предизборния щаб на Тръмп, самият той много активен в \"Туитър\".\r\n\tСлед избирането на Тръмп \"Фейсбук\" обяви редица инициативи, за да с и сътрудничи по-тясно с медиите и да ограничи разпространението на фалшиви информации, посочва АФП.\r\n\tСпоред експерти използването на ботове позволява иначе твърде трудни и изискващи много време задачи да бъдат решавани без непосредственото участие на човека. Според приложението им при различни случаи използването на ботове може де се прецени като неетично.", "date": "15:36 | 21 юни 2017 | ", "title": "Британски учени разобличават \"пропагандата\" в мрежата"}
{"url": "http://www.mediapool.bg/angela-merkel-silnata-evropeiska-ikonomika-e-ot-polza-i-za-sasht-news265589.html", "text": "Съществуването на силна европейска икономика е полезно за Съединените щати, каза днес германският канцлер Ангела Меркел на конференция по случай 45-годишнината от създаването на Фондацията \"Джърман Маршал\" и 70-годишнината от стартирането на плана \"Маршал\", предадоха осведомителните агенции.\r\n\tВ речта си в Берлин тя припомни, че с плана \"Маршал\" след Втората световна война Вашингтон е инвестирал в Германия и Западна Европа, за да покаже, че търговията може да доведе до взаимни ползи. По думите й бившият държавен секретар на САЩ Джордж Маршал - един от двигателите на плана, носещ неговото име - е бил убеден, че \"добрата търговия и силната икономика в Европа е добра и за американските компании. \"Ние не трябва да забравяме това\", подчерта канцлерът.\r\n\t\"Протекционизмът, изолационизмът пречат на иновациите и в дългосрочен план това е неизгодно за всекиго, специално за тези, които разчитат на изолационизма, даже и да използват друг термин за това\", заключи Ангела Меркел, цитирана от Ройтерс.\r\n\tПрез 1947 година в реч в Харвардския университет Джордж Маршал очертава контурите на Европейската програма за развитие, наречена впоследствие на негово име.\r\n\tНа днешната конференция бившият държавен секретар на САЩ Хенри Кисинджър, седнал до Меркел, припомни, че в тази паметна реч преди 70 години генерал Маршал преди всичко е обявил \"края на американския изолационизъм\".\n\n\r\n\tГодишнината се чества в момент, когато Европа и други страни са обезпокоени от заявената от настоящия президент на САЩ позиция \"Америка на първо място\". В речта си Меркел не спомена изрично Доналд Тръмп, но подчерта важността на взаимните интереси и изгода, посочи Асошиейтед прес.\r\n\t Членството на Германия в тази организация според нея \"продължава да е основа на външната политика и сигурност\" на Германия. Тя отбеляза, че след края на Студената война европейските и трансатлантическите предизвикателства са се изменили и продължават да се променят. \"НАТО трябва да бъде в състояние и в новите условия да отстоява своите ценности и интереси\", каза Ангела Меркел.", "date": "15:24 | 21 юни 2017 | ", "title": "Ангела Меркел: силната европейска икономика е от полза и за САЩ"}
{"url": "http://www.mediapool.bg/letishteto-v-kazahstanskata-stolitsa-beshe-prekrasteno-na-prezidenta-nazarbaev-news265586.html", "text": "Международното летище в казахстанската столица Астана беше прекръстено в чест на президента Нурсултан Назарбаев, който управлява бившата съветска република вече близо 30 години, съобщава Франс прес, позовавайки се на местни медии.\r\n\tРешението влиза в сила незабавно. То беше обявено с постановление на правителството, публикувано в държавния вестник \"Казахстанская правда\". На името на Назарбаев вече са кръстени национален университет и училища за отлични ученици. В Астана има музей на Назарбаев. През 2010 г. парламентът му даде титлата \"Баща на нацията\", с която получава съдебен имунитет и възможността да запази влиятелна позиция, дори ако се оттегли от поста си.\r\n\tВсички тези решения подхранват обвиненията на международните организации, че Назарбаев се опитва да поддържа \"култ към личността\" си, опитва се да потиска политическата опозиция, независимите журналисти и синдикатите.\r\n\tОсвен това казахстанският президент има амбицията да превърне страната в международно призната сила. Предложението за преименуване на международното летище в негова чест е от 2009 година.\r\n\tВ началото на годината съседен Узбекистан също прекръсти летището си в чест на покойния президент Ислам Каримов, известен със силния култ към личността си. След смъртта на Каримов миналата година Назарбаев е единственият лидер в региона, който управлява от преди 1991 г., когато беше обявена независимостта на Казахстан, отбелязва АФП, цитирана от БТА.", "date": "14:53 | 21 юни 2017 | ", "title": "Летището в казахстанската столица беше прекръстено на президента Назарбаев"}
{"url": "http://www.mediapool.bg/pravitelstvoto-prie-novata-naredba-koyato-shte-otblokira-rabotata-na-telk-news265590.html", "text": "Правителството прие новата наредба за медицинската експертиза, с което на практика ще бъде възстановена работата на ТЕЛК след обнародването й в Държавен вестник.\r\n\tРаботата на трудово-експертните лекарски комисии (ТЕЛК) беше блокирана в края на май и се наложи спешното приемане на нова Наредба за медицинската експертиза, тъй като методиката, по която лекарите освидетелстват, беше отменена от съда.\r\n\tЛекарите нямаше как да работят по старата методика, която е с групи инвалидност, а не с проценти намалена работоспобност. Освен това старата методика противоречи на сегашната нормативна уредба и софтуерният продукт, с който работят лекарите в ТЕЛК, не е пригоден за нея.\r\n\tНовата наредба на практика повтаря старата, но е приета по надлежния ред.\r\n\tИ новият вариант на наредбата включва разпоредби, срещу които пациентски организации и лекарите от ТЕЛК недоволстват и искат да бъдат коригирани.\n\n\r\n\tТака например лекарите от ТЕЛК предлагат определяне на пожизнена инвалидност при доста по-широк кръг заболявания, които не търпят обратно развитие.\r\n\tСега в общия случай решенията на ТЕЛК са за три години, след което пациентът трябва да се яви за преосвидетелстване, като това се запазва и в новия вариант на наредбата.", "date": "15:36 | 21 юни 2017 | ", "title": "Правителството прие новата наредба, която ще отблокира работата на ТЕЛК"}
{"url": "http://www.mediapool.bg/bulgaria-tryabva-da-svie-ryazko-deponiranite-otpadatsi-news265596.html", "text": "Изправена пред планираните от Европейската комисия тежки цели за намаляване на депонираните отпадъци до едва 10 на сто през 2030 г. и искане на Европарламента за допълнителното им свиване до 5 на сто, България ще иска отлагане с десет години за спазване на екоизискванията. Това стана ясно след заседание на Съвета на екоминистрите на Евросъюза в Люксембург, в което се включи и българският министър на околната среда и водите Нено Димов.\r\n\tПредложението на Европейската комисия и по-рестриктивното виждане на Европейския парламент предстои да бъде дискутирано, преди да се превърне в регламент. То трябва да заложи тези цели за страните членки, за да се увеличи рециклирането на отпадъците от опаковки и да се осигурят преработени суровини за индустрията. Досега не е имало конкретни изисквания за това колко от създаваните отпадъци да се депонират.\r\n\tЗа България това ще е тежко изискване, тъй като в момента 70 процента от създавания в страната боклук поема към депата за складиране, сочат данните на екоминистерството.\r\n\tЗа по-плавно прилагане на изискванията, след като бъдат окончателно одобрени и стане ясно дали целта е 10 или 5 на сто, страната ни ще поиска от Брюксел допълнителни 10 години за прилагането на целта.\r\n\tНамерение да искат дерогация до 2040 г. са обявили и други страни членки на Евросъюза.\n\n\r\n\t\"Разпоредбите относно целите и дерогациите и предвидените механизми за гъвкавост са от ключово значение, за да осигурят плавен преход към рециклиращо общество и да минимизират риска от прилагането на методи за оползотворяване, стоящи по-ниско в йерархията за управление на отпадъците“, заяви на заседанието министър Димов, цитиран от пресцентъра си.\r\n\tОт ведомството посочват, че до 2023 г. в България се предвижда да влязат в експлоатация технологии и техника за рециклиране на отпадъци с капацитет 105 000 тона годишно. Допълнително ще бъде осигурен и капацитет за оползотворяване на битовите отпадъци от 180 000 тона на година.", "date": "15:48 | 21 юни 2017 | ", "title": "България трябва да свие рязко депонираните отпадъци"}
{"url": "http://www.mediapool.bg/otnovo-ideya-da-se-predpisva-nai-evtinoto-za-kasata-lechenie-news265595.html", "text": "В опит да се ограничат постоянно нарастващите разходи на здравната каса за лекарства, надзорният й съвет е обсъждал идеята за законови промени, така че лекарите да предписват възможно най-евтината за обществения фонд терапия.\r\n\tПредвижда се при предписването на лекарства за едно заболяване лекарят да избира измежду всички медикаменти с различни активни вещества, водейки се от това как да се постигне най-добър терапевтичен ефект с минимум средства.\r\n\tИдеята, която все още е в суров вид, е подкрепена на вчерашното заседание на Надзорния съвет на касата, но за да стане факт трябва да бъдат подготвени промени в Закона за здравното осигуряване от страна на здравното министерство.\r\n\tОт касата обясниха, че предложението не лишава лекаря от правото да предписва конкретен продукт и конкретно търговско наименование, не е длъжен и задължително да предпише най-евтиното измежду всички възможности.\r\n\tЛекарите ще се ръководят от цените на лекарствата в позитивния лекарствен списък, за да видят кое лекарство колко струва, каква част поема касата и каква пациентът.\n\n\r\n\tПредстои идеята да бъде обсъждана с Българския лекарски съюз, Министерството на здравеопазването\r\n\tРазлични разновидности на тази идея се обсъждат от години. В миналото правителство здравният министър Петър Москов предложи предписването на изцяло платените от здравната каса лекарства да става задължително по международно непатентно наименование , т.е. по молекули, а не по търговска марка.\r\n\tЦелта бе пациентите да бъдат информирани за различните видове лекарства с предписаното активно вещество, за да изберат продукта според финансовите си възможности. Мярката, която беше подкрепена от фармацевтите и оспорена от лекарите, обаче така и не беше приета.\r\n\tПрез годините многократно са лансирани различни опции за генерично заместване на изписаните медикаменти, но до консенсус така и не се стига, поради множеството интереси, които засягат ограниченията – на пациенти, фирми, лекари.\r\n\tСега касата се е спряла на обсъждането на по-мек вариант, който не е задължаващ и при липса на прецизиране може да остане само с пожелателен характер.", "date": " | 15:46 | 21 юни 2017 | ", "title": "Отново идея да се предписва най-евтиното за касата лечение"}
{"url": "http://www.mediapool.bg/koya-e-nai-zelenata-darzhava-v-sveta-news265597.html", "text": "За целта на този анализ приемам \"официалната“ теза, че изменението на климата е най-значимият екологичен проблем на човечеството и само бързото ограничаване на въглеродните емисии ще ни спаси от него.\r\n\tОтделните страни имат различни политики, но едно нещо ги обединява – в последните 20-тина години много от тях обясняват колко много правят и – не без активната подкрепа на ООН и НПО – градят \"зелен“ имидж с това говорене. С помощта на данните на за националните СО2 емисии от потребление на горива и индустриални процеси, ще се опитам да покажа липсата на връзка между публичния имидж на подобни държави и реалността, тоест ще изведа световните шампиони по грийнуошинг.\r\n\tМеждународните договори по въпроса са решили, че напредъкът към целта трябва да се измерва чрез процентното намаление на СО2 емисиите на страните спрямо дадена година в миналото – използваните репери са 1990 г. (дългосрочно) и 2005 г. (краткосрочно). Освен това ще си позволя да въведа понятието \"значимост“ като дефинирам, че СО2 емисиите на една страна са значими“, ако надхвърлят 0.1% от световните или 36 млн. т  (за сравнение България се движи около 50 млн. т) с цел да не се занимаваме с малки островчета и градчета, които разводняват класациите, а да се концентрираме върху тези, които имат значение. Ето релевантните въпроси:\r\n\tКои страни имат най-голям относителен ръст на СО2 емисиите си в дългосрочен план (2015 спрямо 1990 г.)?\r\n\tКакто всички сме чували, Малдивските острови са вероятно най-притеснената от изменението на климата страна, а президентът им – едно от най-върлите остриета на борбата срещу емисиите. Явно всичко това е само за медийна употреба. Дори в последните 10 години години този ръст не се забавя – от 2005 до 2015 г. той е 99%! Но тези държавички създават само шум в дискусията, така че да видим кои са значимите емитери с голям ръст.\r\n\tАз пък бях останал с впечатление, че и в Бангладеш много са се притеснили от глобалното затопляне и правят всичко по силите си да го спрат? Явно още се канят – дори от 2005 до 2015 г. имат 85% ръст! Важно е да отбележим, че на непризовото 4-то място в тази класация стои обявеният наскоро за световен климатичен лидер  с +364% (>30% от световните емисии днес). И за да завършим темата с развиващите се страни, които публично го играят климатични лидери, ще добавя още две –  (+187%) и  (+117%), като втората отстъпва по ръст на емисии в последните 10 години (+165%) само на Афганистан и Лаос.\r\n\tКои страни  имат най-голям относителен ръст на СО2 емисиите си в дългосрочен план (2015 спрямо 1990 г.), тоест на кого хич не му пука, въпреки че може да си го позволи?\r\n\tТрябва да се отбележи, че ЕС-28 е постигнал наистина значимо намаление на СО2 емисиите си от 1990 до 2015 г. (-21%). Вътре, а и наоколо, обаче има сериозни различия. Най-тежки са греховете на Кипър (+36%), но той е далеч под прага за значимост, така че го игнорираме. Ето отговорът на въпроса в класация:\r\n\tНа думи кой от кой по-зелени. На дела: \"Искахме, ама нямахме желание!“ От изброените само Испания не претендира за \"зелен“ имидж, а единствена има ясен тренд на намаляване на емисиите в последните 10 години (към 1990 г. тя не е развита страна). Останалите нямат такъв, но иначе са върхът на устойчивия сладолед.  е особено тежък случай, защото е единствената богата страна в света, в която има ръст на дела на фосилните горива в брутното енергийно потребление в периода 1990-2015 г.  пък е европейски шампион в това отношение – фосилните горива все още покриват 93% от енергийното й потребление (дори Полша е с 91%!). Климатични лидери, нали?\r\n\tКъм списъка с националните шампиони по грийнуошинг в развития свят спокойно можем да добавим и  (+8%), която не изпълни обещанията си от Протокола от Киото, но там поне има смекчаващи вината обстоятелства (цунами в атомни централи).\r\n\tТъй и тъй отличихме шампионите по грийнуошинг, нека видим и кой е постигнал реални резултати. Важно е да започнем с това, че от 212 страни в база данните, само 41 имат спад на емисиите след 1990 г. и България е на 17-то място сред тях (и 5-то в рамките на ЕС-28).\r\n\tКои страни имат най-голям относителен спад на СО2 емисиите си в дългосрочен план (2015 спрямо 1990 г.)?\r\n\tТе обаче са твърде дребни. Нека видим кои са климатичните лидери, които наистина имат въздействие.\r\n\tИзводите всеки да си ги прави сам.\r\n\tНа мен все пак Австрия и Норвегия ми харесват повече от Украйна и Северна Корея, така че май трябва да ревизираме тезата от първото изречение.", "date": " | 15:49 | 21 юни 2017 | ", "title": "Коя е \"най-зелената\" държава в света?"}
{"url": "http://www.mediapool.bg/zemedelskoto-ministerstvo-veche-ofitsialno-priyuti-gorite-news265598.html", "text": "Правителството одобри новия устройствен правилник на Министерството на земеделието, храните и горите, както бе решено да е ведомството още при структурирането на третия кабинет на Бойко Борисов.\r\n\tТака във ведомството отново бяха вкарани горите, след като по време на първото правителство на ГЕРБ безопасността и качеството на храните бяха изведени в основен приоритет и влязоха в наименованието на министерството, а горите бяха отделени в изпълнителна агенция. Тя стана второстепенен разпоредител към бюджета на Министерството на земеделието и храните, но вече отново се влива в преструктурирането дирекции.\r\n\tОдобренията сега устройствен правилник на министерството създава и преобразува дирекции, а също така и прецизира техните функции.\r\n\tЗа горите ще отговаря зам.-министърът Атанас Добрев.", "date": "15:59 | 21 юни 2017 | ", "title": "Земеделското министерство вече официално приюти горите"}
{"url": "http://www.mediapool.bg/chast-ot-konnata-baza-han-asparuh-stava-depo-na-metroto-news265599.html", "text": "Част от конната база \"Хан Аспарух\" в София ще се използва за изграждане на ново депо на метрото, което ще обслужва влакчетата от третия лъч. Решението е взето на редовното заседание на Министерския съвет в сряда, съобщи правителствената информационна служба.\r\n\tОтнемането на част от терена няма да попречи на работата на базата и тя ще продължи да функционира, казаха от Министерството на младежта и спорта в отговор до Mediapool.\r\n\tКонната база се намира до стадион \"Славия\" и е доста посещавана от столичани. Тя е разположена върху 92 декара и е част от активите на държавното дружество \"Национална спортна база\", което е под шапката на Министерството на младежта и спорта.\r\n\tКонната база разполага с 3 конюшни за 137 спортни коня, 3 пясъчни и един тревен плаца, стрелбище за модерен петобой, зала за фехтовка и бадминтон.\r\n\tНа територията на конната база има ветеринарна поликлиника и складова база, пълна с необходимата храна за коне. Ездачите могат да получат и рехабилитационни услуги, сред които сауна, фитнес и масажи, става ясно от сайта на базата.\n\n\r\n\tСега от 92 дка на конната база се отнемат 16.6 дка, става ясно от правителственото съобщение. В него не е посочено какво точно се взима и дали базата ще продължи да работи.\r\n\tПредоставянето на земята няма да повлияе съществено на дейността на конната база, се казва в отговора на спортното министерство до Mediapool. От там твърдят, че \"до момента тази земя почти не е използвана за дейността на базата\".\r\n\t\"Ползвала се е малка част от нея за езда. В същото време има други земи, които до момента не са използвани и след предоставяне на терена на Столична община, ще се извърши преустройство в конната база и земята, използвана за езда на открито, ще се разшири в друга посока\", се казва още в отговора на спортното министерство.\r\n\tВ предишния си мандат спортният министър Красен Кралев беше против разрушаването на базата, на която се провеждат редица състезания, включително и кръг от Световната купа на \"Волво Гран при\".\r\n\tПървоначално Столична община иска безвъзмездно 25 дка, но в крайна сметка е постигнато споразумение за 15 дка, става ясно от писмен отговор на министър Кралев на депутатски въпрос в края на 2016 г.\r\n\tОбикновено депата на метрото се изграждат на последните станции на съответния лъч. В този случай това не е направено, за да се използва съществуващият гараж \"Земляне\", който се използва за гараж на автобусите на Градския транспорт.\r\n\tОсвен този имот Столична община получава и терен от 17 дка в жк \"Младост 3\", който ще се използва за изграждане на парк за отдих и развлечения, съобщи още правителствената информационна служба. Не е посочено за кой точно имот става въпрос.\r\n\tВ края на миналата година правителството прехвърли военен имот от 11.5 дка в жк \"Младост 3\" за парк с детски площадки и фитнес на открито.\r\n\tПреди това парцелът беше пуснат за продажба от Министерството на отбраната, като това стана ден след като второто правителство на Бойко Борисов подаде оставка. Търгът беше насрочен за 29 декември 2016 г. при начална цена от 791 000 лв., което е средно по 35 евро/кв.м при поне десет пъти по-високи цени в района, според брокери.\r\n\tСкандалната сделка беше осветена от депутата и лидер на \"Нормална държава\" Георги Кадиев, който подаде сигнал и до главния прокурор Сотир Цацаров. По думите на Кадиев бъдещият купувач бил \"един виден бивш политик от СДС\", без да стане ясно кой. Това вбеси премиера в оставка Бойко Борисов и той лично спря продажбата на ненужния военен имот и се разпореди да стане парк за столичани.", "date": " | 16:09 | 21 юни 2017 | ", "title": "Част от конната база \"Хан Аспарух\" става депо на метрото"}
{"url": "http://www.mediapool.bg/poreden-protest-v-atina-sreshtu-politikata-na-ikonomii-news265557.html", "text": "", "date": "08:46 | 21 юни 2017 | ", "title": "Пореден протест в Атина срещу политиката на икономии"}
{"url": "http://www.mediapool.bg/tvard-brezkit-i-v-rechta-na-kralitsata-news265600.html", "text": "Изгледът, че Великобритания върви към \"твърд\" Брекзит, бе потвърден в сряда и от кралица Елизабет II, която изнесе традиционната си реч за програмата на правителството в началото на мандата на новия британски парламент.\r\n\tВъпреки че изявлението се прави от монарха, реално речта се пише от правителството според вековната британска политическа традиция. На парламентарните избори на 8 юни консерваторите на Мей изгубиха абсолютното си мнозинство в Камарата на общините.\r\n\t8 от 27-те закона, които ще бъдат включени в законодателната програма на новия парламент през следващите две години, се отнасят директно до въпроси, произтичащи от напускането на ЕС.\r\n\tЩе се приемат нов търговски и нов митнически закон. От описанието им в тронното слово става ясно, че правителството на този етап предвижда да напусне митническия съюз и единния пазар, посочва \"Политико\".\r\n\tСъщият сигнал  и в първия ден от преговорите между Лондон и ЕС в понеделник, когато бе обявено и от двете страни, че на този етап Островът се отказва от двата основни \"стълба\" на европейската идея – митническият съюз и единният пазар. Все пак заявката за законодателната програма на парламента не изключва и известна гъвкавост, особено по отношение на бъдещите търговски взаимоотношения с ЕС.\r\n\tОт думите на Елизабет II стана ясно още, че Великобритания смята да въведе специален закон за имиграцията, който да „ограничи броя на хората, влизащи в страната от Европа“. Според европейските медии това означава, че европейските граждани ще загубят автоматичното право да живеят и работят на Острова, което в момента имат чрез правото на съюза.\r\n\tГлавният от 8-те закона за Брекзит ще отмени акта от 1972 г., който е в основата на членството на Лондон в Европейските общности. В същото време новият документ цели да превърне голяма част от съществуващото европейско законодателство, по което сега работи Великобритания, в национално право.\r\n\tДругите закони от пакета \"Брекзит\" са свързани с рибарството, селското стопанство, ядрената енергетика (заради напускането на Евратом) и налагането на международни санкции.\r\n\t\"Приоритетът на моето правителство е да осигури възможно най-доброто споразумение за излизане на страната от ЕС. Моите министри са готови да работят с парламента, местните власти, деловите среди и други по изграждането на възможно най-широк консенсус за бъдещето на страната извън ЕС\", каза кралицата.\r\n\t\r\n\tОт тронното й слово стана ясно още, че правителството се отказва от най-спорните си планирани мерки в образованието и здравеопазването, които бяха приети силно отрицателно от гласоподавателите по време на предизборната кампания.\r\n\tСред мерките, от които кабинетът се отказва, са безплатните столове за ученици и финансирането на здравните грижи за стари хора чрез допълнителен данък върху наследството им, наречен от критиците на тази мярка \"данък деменция\". Не се споменава и предизборното предложение на кабинета да се отмени забраната за лов на лисици, отбелязва Франс прес.\r\n\tБританското правителство предвижда да въведе длъжността обществен защитник, който ще представлява пострадали семейства след злополука. Това става седмица, след като пожар опустоши небостъргач със социални жилища в Лондон и уби 79 души, отбелязва Ройтерс.\r\n\tРеакцията на правителството и местните власти на този пожар бе остро разкритикувана. Имаше оплаквания, че пострадалите семейства и хората, останали без жилище, не са получили никаква информация или подкрепа от държавните ведомства.\r\n\t\"Целта на независимия обществен защитник ще е да информира пострадалите семейства и оцелелите жертви на злополуки за напредъка в разследването и да ги ориентира как могат да помагат на това разследване\", се казва в прочетената от кралицата законодателна програма на правителството за следващите две години.\r\n\tПравителството обяви още, че ще е в състояние да се намеси при сделки за закупуване на критично важна британска инфраструктура от чуждестранно лице, което би могло да застраши националната сигурност.\r\n\tПравителството посочи, че ще може да проверява значителни чуждестранни инвестиции с цел опазване на националната сигурност.\r\n\tВ речта на кралица Елизабет Втора не бе споменато планираното държавно посещение на президента на САЩ Доналд Тръмп във Великобритания. Затова пък тя заяви, че правителството очаква с нетърпение планираното държавно посещение на испанската кралска двойка, предвидено за юли, предаде Асошиейтед прес.\r\n\tБританското правителство покани Тръмп на държавно посещение и президентът на САЩ прие поканата, но засега не е определена дата.\r\n\tПоканата предизвика остри обществени критики заради политиката на Тръмп по въпроси като имиграцията, климатичните промени, НАТО и други. Официални лица многократно заявиха, че подготовката на това посещение продължава.\r\n\tРечта на кралицата бе кратка, което отразява отслабените позиции на Тереза Мей след загубата на абсолютното мнозинство на консерваторите след свиканите от Мей предсрочни избори на 8 юни, отбелязва АП.", "date": "16:19 | 21 юни 2017 | ", "title": "\"Твърд\" Брезкит и в речта на кралицата"}
{"url": "http://www.mediapool.bg/trima-balgari-sa-arestuvani-za-iztochvane-na-bankomati-v-izmir-news265561.html", "text": "Трима българи са арестувани в Измир за източване на банкомати, съобщи турското издание \"Хаберлер”.\r\n\t \r\n\tПолицията е действала по сигнал и установила, че българите са поставили копирни устройства за карти в банкомати в района Каршъяка на град Измир. \r\n\t \r\n\tДействията им били заснети от уличните камери.\n\n\r\n\t \r\n\tСлед като полицаите установили самоличността им, ги арестували, докато се опитвали да приберат копирните устройства. Задържани са Панайот Павлов, Манол Томов и Радостин Дончев.\r\n\t \r\n\tСпоред разследването българите влезли в Турция на 15 юни през ГКПП Дерекьой-Малко Търново и се настанили в хотел в Алиага. При обиск в хотелските стаи били открити девет копирни устройства за банкомати, чипове и лаптопи.\r\n\t \r\n\tАрестуваните признали, че внесли копирните апарати през митницата, като ги скрили в лаптопите. За да не бъдат разкрити от полицията, те възнамерявали да теглят пари от банкоматите в България.\r\n\t \r\n\tСъдът постановил тримата българи да бъдат задържани в затвора по обвинение за източване на банкомати.", "date": "09:09 | 21 юни 2017 | ", "title": "Трима българи са арестувани за източване на банкомати в Измир"}
{"url": "http://www.mediapool.bg/sasht-podozirat-podgotovka-na-yadren-opit-v-severna-koreya-news265559.html", "text": "Американски шпионски спътници са засекли известна дейност на ядрения полигон в КНДР, но разузнавателната общност на САЩ засега не е достигнала до извода дали Пхенян готви шестия си ядрен опит, съобщи Си Ен Ен.\r\n\t \r\n\t\r\n\t\tТелевизията се позовава на свои източници, според които севернокорейски работници са извършвали дейност на един от входовете към подземния полигон.\r\n\t\r\n\t\t \r\n\t\r\n\t\t\r\n\t\t\tСпоред съобщението американските специолни служби смятат, че Северна Корея е готова за провеждане на подземния ядрен опит като САЩ не изключват той да е подготвен като своеобразен отговор на поредния стратегически диалог на САЩ и Китай, който започва в сряда във Вашингтон на равнище министри на външните работи и на отбраната.", "date": "08:56 | 21 юни 2017 | ", "title": "САЩ подозират подготовка на ядрен опит в Северна Корея"}
{"url": "http://www.mediapool.bg/detskata-gradina-stava-zashtitena-ako-5-detsa-tryabva-da-patuvat-20-kilometra-do-druga-news265594.html", "text": "Министерският съвет прие критерии, според които ще се определят защитените детски градини и училища, и регламентира условията и реда за тяхното допълнително финансиране.\r\n\tДетска градина ще бъде обявявана за защитена, когато нейното закриване би довело до необходимост най-малко осем деца в задължителна предучилищна възраст да пътуват на 14 и повече километра извън населеното място, в което живеят.\r\n\tДругият случай, в който тя става защитена, е ако поне на пет деца се налага да пътуват не по-малко от 20 километра до най-близката друга градина или училище, които организират предучилищно обучение.\r\n\tЗа защитена може да се определи и част от детска градина, която се намира в друго населено място, ако отговаря на критериите.\r\n\tЗащитена детски градина ще получава допълнително финансиране от 21 000 лева, ако се намира в планински район и 19 000 лева – в останалите случаи.\n\n\r\n\tКогато се защити част от детска градина, тя ще получава допълнително финансиране от 16 000 лева, ако е в планински район и 14 500 лева в останалите случаи. Защитените детски градини ще получават допълнително финансиране и за малък брой деца.\r\n\tКритериите за обявяване на защитено училище са различни за различните степени на образование.\r\n\tОсновно училище (І-VІІ клас) става защитено в случай, че ако бъде закрито или преобразувано, поне 10 деца ще трябва да пътуват на 20 и повече километра до най-близкото училище.\r\n\tОт осми до десети клас училището влиза в списъка, ако най-малко 15 ученици ще пътуват на повече от 30 километра. Допълнителната субсидия за тези училища е 32 000 лв. за планински район и 29 000 лв. за останалите, като те също ще получават допълнително финансиране и за малък брой ученици.\r\n\tСписъкът със защитените детски градини и защитените училища ще се актуализира ежегодно по мотивирано предложение на кмета на общината след решение на общинския съвет.\r\n\tПредложенията се внасят до 10 септември в Министерството на образованието и науката.\r\n\tПредложенията за защитени детски градини и защитени училища трябва да съдържат мотиви за необходимостта от включването им в списъка и данни за броя на децата и учениците.\r\n\tНеобходимо е и да бъде посочена информация дали училището или градината съответстват на критериите, описани в постановлението.", "date": "15:45 | 21 юни 2017 | ", "title": "Детската градина става “защитена“, ако 5 деца трябва да пътуват 20 километра до друга"}
{"url": "http://www.mediapool.bg/sauditskiyat-kral-salman-naznachi-reformator-za-nov-prestolonaslednik-news265560.html", "text": "Кралят на Саудитска Арабия Салман назначи сина си Мохамед бин Салман бин Абдул Азиз Ал Сауд за нов престолонаследник, на мястото на Мохамед бин Найеф бин Абдул Азиз Ал Сауд, когото уволни, съобщиха световните агенции.\r\n\t \r\n\tС кралски указ 31-годишният принц Мохамед бин Салман беше назначен също за първи заместник-министър-председател и запазва поста на министър на отбраната. \r\n\t \r\n\tДосегашният престолонаследник Мохамед бин Найеф, харесван от Запада за действията му срещу религиозния екстремизъм, беше свален също от постовете му на първи заместник министър-председател и министър на вътрешните работи.\n\n\r\n\t \r\n\tЗа министър на вътрешните работи е назначен 33-годишният принц Абдул Азиз бин Сауд Бин Найеф бин Абдул Азиз Ал Сауд, който ще отговаря за вътрешната сигурност и борбата с тероризма. Баща му е губернатор на голямата Източна провинция, където се намира голяма част от петролното богатство на страната.\r\n\t \r\n\tТам живеят повечето саудитски шиити, които са малцинство в Саудитска Арабия. Принцът е и племенник на Мохамед бин Найеф и досега е бил съветник на министрите на вътрешните работи и на отбраната, отбелязва Асошиейтед прес. \r\n\t \r\n\tСпоред високопоставен саудитски представител бившият престолонаследник и бивш вътрешен министър е подкрепил назначението на приемника си в писмо до крал Салман.\r\n\t \r\n\tСаудитският крал е поканил членовете на кралското семейство и високопоставени служители да се съберат довечера в двореца му в Мека, за да се закълнат във вярност на новия престолонаследник.\r\n\t \r\n\tМохамед бин Салман е с репутация на реформатор. Досега той комбинираше няколко длъжности: министър на отбраната, втори заместник-министър-председател, специален съветник на краля и най-вече председател на Съвета по икономически въпроси и развитие, който заседава всяка седмица на министерско равнище и обсъжда икономически и социални въпроси от области като образованието, здравеопазването и жилищната политика. Това е и надзорният орган на Сауди Арамко, най-голямата компания производител на петрол в света.\r\n\t \r\n\tНазначаването му за престолонаследник бе подкрепено от 31 от 34-имата членове на \"Съвета за вярност към монархията\", съобщи държавната телевизия Ел Ихбария.\r\n\t \r\n\t\"Съветът за вярност към монархията\" има за задача да посочва престолонаследника с мнозинство от членовете си. Учреден е след реформа на условията по наследяване на трона от 2006 г. за гарантиране на мирното предаване на властта в тази ултраконсервативна монархия от Залива и първи производител на петрол в света.\r\n\t \r\n\tС указа за назначаването на сина си за престолонаследник крал Салман промени реда на наследяване на трона, който досега бе запазен само за преките синове на основателя на кралството Абдул Азиз, и включи и внуците му, отваряйки пътя към трона за второто поколение от династията Ал Сауд, отбелязва Франс прес.\r\n\t \r\n\tДосега Мохамед бин Салман отговаряше за воденето на войната на Саудитска Арабия в Йемен, диктуваше енергийна политика с глобални въздействия и придвижваше планове за изграждане на икономическо бъдеще на кралството, което да е свободно от зависимостта от петрола, припомня Ройтерс.\r\n\t \r\n\tВъзходът на Мохамед бин Салман се приема с възхищение от младите саудитци, които го приемат като доказателство, че тяхното поколение получава централна роля в управлението на тази страна с десетилетни патриархални традиции, отбелязва Ройтерс.\r\n\t \r\n\tИменно Мохамед бин Салман направи важни посещения в чужбина, включително визита в Белия дом за среща с президента Доналд Тръмп през март. Това посещение във Вашингтон помогна при подготовката на визитата на Тръмп в Саудитска Арабия през май, която бе първото посещение в чужбина на президента на САЩ и бе широко рекламирана от кралството като доказателство за тежестта му в региона и мюсюлманския свят, отбелязва АП.\r\n\t \r\n\tНо Мохамед бин Салман е подложен и на критики - за воденето на войната в Йемен, която за повече от две години не успя да прогони подкрепяните от Иран шиитски бунтовници хуси от столицата Сана и се отразява катастрофално на страната. Според правозащитни организации саудитските войски са убили десетки цивилни. Новият престолонаследник изключва всякакъв диалог с Иран, когото обвинява, че \"иска да контролира ислямския свят\" и да разпространи шиитската си доктрина. Той се е заричал, че ще води борба с Иран, отбелязва АП.", "date": "08:58 | 21 юни 2017 | ", "title": "Саудитският крал Салман назначи реформатор за нов престолонаследник"}
{"url": "http://www.mediapool.bg/tsenata-na-petrola-se-srina-v-nyu-york-news265558.html", "text": "Цената на суровия петрол на борсата в Ню Йорк падна заради изобилието от предлагане, съобщи БГНЕС.\r\n\t \r\n\tТова става в момент, в който либийският и нигерийският петрол се присъединиха към растящия добив на американския шистов петрол.\r\n\t \r\n\tЦената на американския референтен суров петрол (WTI) падна с 92 цента до 43,51 долара за вече августовските фючърси на борсата в Ню Йорк (New York Mercantile Exchange -Nymex).\n\n\r\n\t \r\n\tВ последния ден, в който се котираха юлските доставки, те загубиха 97 цента до 43,23 долара за барел.\r\n\t \r\n\tРеферентният барел не бе завършвал сесия толкова ниско от август 2016 година. Спрямо най-високата си цена за годината през февруари той е загубил над 20%.", "date": "08:48 | 21 юни 2017 | ", "title": "Цената на петрола се срина в Ню Йорк"}
{"url": "http://www.mediapool.bg/dvama-agenti-na-dans-sa-dadeni-na-sad-news265565.html", "text": "Двама агенти от ДАНС - Евгени Иванов и Петър Спасов, са предадени на съд за извършени от тях престъпления от общ характер, съобщават от прокуратурата.\r\n\tИванов има обвинение за четири престъпления. Според държавното обвинение, той е измамил чужди граждани, че ще получат разрешение за постоянно пребиваване в България. Освен това успял да осигури подправени документи на чужденците в замяна на 39 180,77 лева и е издал държавна тайна. Придобил е пистолет и боеприпаси без да има разрешение за ползването им.\r\n\tАгентът е предоставил информация на разпитан по дело свидетел за използвани от ДАНС способи и средства за оперативно издирвателни и разузнавателни дейности. Също така е разгласил информация, че спрямо конкретни лица са използвани специални разузнавателни средства (СРС), както и информация за лица, заподозрени в провеждане на подривна, терористична и др. противозаконна дейност срещу сигурността на страната. Към момента Иванов е под домашен арест.\r\n\tСпасов пък е обвинен за това, че е предал на колегата си Иванов пистолет и боеприпаси, без той да има разрешение за употребата им.\r\n\tРазследването е от края на миналата година. Претърсени са жилището и работно място на Иванов. Предстои Софийският градски съд да насрочи разглеждането на делото.", "date": "11:43 | 21 юни 2017 | ", "title": "Двама агенти на ДАНС са дадени на съд"}
{"url": "http://www.mediapool.bg/ochakva-se-tramp-da-razkrie-dali-e-zapisal-razgovorite-si-s-uvolneniya-shef-na-fbr-news265563.html", "text": "Президентът на САЩ Доналд Тръмп се очаква тази седмица да обяви дали съществуват записи на частните му разговори с бившия директор на ФБР Джеймс Коми, съобщи Асошиейтед прес, цитирайки прессекретаря на Белия дом Шон Спайсър. \r\n\t \r\n\tТака може да бъде сложена точка на една от главните мистерии в течащото в момента разследване на връзките на екипа на президента с Русия, ангажирало в огромна степен вниманието на Белия дом. \r\n\t \r\n\tТръмп уволни Коми през май, а после писа в Туитър, че бившият вече шеф на ФБР, който отговаряше за разследването, \"е по-добре да се надява, че нашите разговори не са записани, преди да започне да снася информация на пресата\". \n\n\r\n\t \r\n\tОттогава както президентът, така и неговите приближени упорито отказват да изяснят това толкова витиевато предупреждение.\r\n\t \r\n\tСпайсър каза също, че все още не е обсъждал с президента дали той вярва, че Москва е замесена в намеса в изборите в САЩ м.г.", "date": "11:13 | 21 юни 2017 | ", "title": "Очаква се Тръмп да разкрие дали е записал разговорите си с уволнения шеф на ФБР"}
{"url": "http://www.mediapool.bg/bsp-napuska-predsedatelskiya-savet-na-parlamenta-news265564.html", "text": "БСП ще напусне председателския съвет в парламента, заяви лидерът на  Корнелия Нинова в декларация от парламентарната трибуна в сряда. Решението идва, след като от парламентарната група се оплакаха в началото на днешното заседание, че комисиите бавят разглеждането на предложени от левицата законопроекти.\r\n\tТя обвини Димитър Главчев в двойни стандарти, след като той призова БСП към процедура, с която да внесе сама предложенията си в зала.\r\n\t“Заради двойните стандарти, които проявявате г-н председател, включително и днес, когато изпратихте БСП към процедура да внесе сама предложенията си в зала, знаейки, че не можем да го направим, тъй като не са изтекли сроковете, фиксирани в правилника“, аргументира решението Нинова.\r\n\t“Не разчитаме вече на дадена дума, защото вече многократно поставихме въпроса, беше ни давана такава и не се изпълняваше“, посочи Нинова.\r\n\t“Има хубава новина- на втория месец от свикването на парламента има внесени законопроекти от МС и от управляващото мнозинство. Очевидно нещо ще свършим преди да се разпуснете във ваканция, изморени от тежкия труд“, каза още Нинова.\n\n\r\n\tПреди това зам.-председателят на ПГ на БСП Драгомир Стойнев възрази от парламентарната трибуна срещу начина на работа на българския парламент, в който се гледали единствено и само законопроекти, внесени от МС или от управляващото мнозинство.\r\n\t“Има внесени законопроекти, които не се гледат в комисии, считаме, че това е тенденциозно отношение към опозицията. Разбирам желанието ви да има конфронтация, сблъсъци и по такива проблеми, но ние трябва да уважаваме българските граждани. Близо 1 млн. български граждани са застанали зад законодателните инициативи на “БСП за България“, каза Стойнев.\r\n\t“Ваша е волята дали ще гласувате за или против законопроектите, но те трябва да се ебатират в пленарна зала. Високомерно отхвърляте тези законопроекти, дори не си правите труда да ги гледате в комисии. Тази тенденция, не е насочена толкова към нас, това не ни обижда, това е вашият стил. Тя е насочена към българския парламентаризъм. Докато тази тенденция не се смени нямаме място в председателския съвет“, каза Стойнев.\r\n\tДимитър Главчев попита БСП защо след като не са съгласни с дневния ред, не отправят предложение за включване на своите законопроекти в дневния ред. “Ще изпратя днес писма до всички председатели на комисии с подканяне да се гледат своевременно проекти“, каза той.\r\n\t“Няма как да се включват в дневния ред законопроекти, които не са разглеждани в комисия. Съжалявам, че го обяснявам това нещо. Трябва да кажем коректно, че не са изтекли и сроковете по правилника. Има двумесечен срок“, коментира Главчев.", "date": "11:41 | 21 юни 2017 | ", "title": "БСП напуска председателския съвет на парламента"}
{"url": "http://www.mediapool.bg/agentsiyata-za-metrologichen-nadzor-proveryava-populyarnite-spineri-news265566.html", "text": "Държавната агенция за метрологичен и технически надзор (ДАМТН) извършва извънредна проверка на антистрес продукти - спинери, съобщиха от агенцията. Те имат игрови функции и трябва да отговарят и на Наредбата за съществени изисквания и оценяване съответствието на играчките.\r\n\tПроверката е инициирана от ДАМТН, като в нейния ход ще се следи за законосъобразното пускане на продуктите на пазара. Изследвания в трети страни показват, че в някои случаи моделите съдържат наднормено количество олово и живак. Затова в хода на инспекциите ще бъдат взети продукти, които ще бъдат подложени на допълнителни изпитвания.\r\n\tФиджет спинерът, хенд спинерът или просто спинерът е най-новият популярен продукт, който се разпространява много бързо сред децата и у нас и по света.\r\n\tОсновната му употреба е да помага на деца със синдром на дефицит на вниманието и на деца, страдащи от аутизъм, но той все повече се разпространява и като играчка.\r\n\tВажно e да се знае, че съществува опасност от нараняване при игра; продуктът изисква добра координация; не е подходящ за деца под 36 месеца; някои модели имат електрическа функция, захранвана с батерии, тип бутон, или R1, които не трябва да са достъпни без инструмент или с две независими движения; съдържат олово и живак, в материалите от които са изработени.", "date": "11:47 | 21 юни 2017 | ", "title": "Агенцията за метрологичен надзор проверява популярните спинери"}
{"url": "http://www.mediapool.bg/deputatite-prieha-uvelichenieto-na-minimalnata-pensiya-na-parvo-chetene-news265567.html", "text": "Депутатите гласуваха единодушно увеличението на минималната пенсия, която от 1 юли ще стане 180 лева, а от 1 октомври – 200 лева.\r\n\tДоговорката за това увеличение беше постигната още по време на преговорите между ГЕРБ и Обединените патриоти за съставяне на правителството.\r\n\tБСП разкритикува мярката, защото по този начин само една група пенсионери ще получат увеличение и се ощетяват хората с по-висок осигурителен принос. От БСП казаха обаче, че ще подкрепят предложението на Министерския съвет.\r\n\tМежду двете четения ще предложат от 1-ви юли пенсията да стане 300 лева и да има преизчисляване на пенсиите от 2009 година насам.\r\n\tОт ДПС също подкрепиха мярката, но Хасан Адемов предупреди, че решението увеличава дефицита в бюджета.\n\n\r\n\tОколо 100 милиона лева ще струва мярката за увеличаване на пенсиите от октомври и засяга малко над 800 000 пенсионери.", "date": "11:52 | 21 юни 2017 | ", "title": "Депутатите приеха увеличението на минималната пенсия на първо четене"}
{"url": "http://www.mediapool.bg/velikobritaniya-gotvi-nova-registratsiya-za-vsichki-grazhdani-na-es-v-stranata-news265570.html", "text": "Британското правителство се готви да обяви процес на регистрация за живеещите във Великобритания около 3 милиона граждани на ЕС като първа стъпка към уреждане на правния им статут след Брекзита, съобщи британският в. \"Гардиън\".\r\n\t \r\n\tОчаква се правителството да предложи на гражданите на ЕС да \"заявят интерес\" и да получат документи за правото да живеят и работят във Великобритания след 2019 г., когато тя ще напусне европейския блок. \r\n\t \r\n\tПравителството се надява събраната информация да помогне за установяване на числеността на хората, които ще кандидатстват за пребиваване, след като Великобритания излезе от ЕС, така че да предотврати лавина от молби в деня на Брекзита, отбелязва вестникът.\n\n\r\n\t \r\n\tОчаква се процедурата за регистрация да е в специална нова схема, създадена за гражданите на ЕС, които вече живеят във Великобритания. \r\n\t \r\n\tТя няма да е в сегашната процедура за разрешително за постоянно пребиваване, изискваща от кандидатите тонове документи, с които да докажат, че имат право да останат в страната.\r\n\t \r\n\tНяма законово задължение гражданите на ЕС да кандидатстват за карти за пребиваване, но мнозина панически се втурнаха да си осигурят документа, смятайки, че това е единственият начин да докажат статута си след Брекзита, припомня \"Гардиън\".\r\n\t \r\n\tМиналата седмица \"Файненшъл тайм\" съобщи, че европейските граждани, живеещи във Великобритания, ще получат същите права, които имат сега, и след като Великобритания напусне ЕС.", "date": "12:11 | 21 юни 2017 | ", "title": "Великобритания готви нова регистрация за всички граждани на ЕС в страната"}
{"url": "http://www.mediapool.bg/nyama-na-kogo-da-se-oplachesh-ako-darzhavata-reshi-da-ti-otvinti-glavata-news265573.html", "text": "Двама експерти се подписаха под заключение, че на Мерцедесите в Националната служба за охрана, болтовете се развиват сами. На око го преценили. Но по закон това се оказва достатъчно, за да даде основание на прокуратурата да не образува следствие, да не назначава реални експертизи, а просто да затвори случая.\r\n\tТова, че в България се приема за предвидимо нормално, кола на службата за охрана да е несигурна, а пазеният, който има публични врагове - да е застрашен, е смразяващо. Утре, когато нароченият бъде открит мъртъв, ще го изкарат лабилен, посегнал си сам, защото не е издържал на напрежението. И понеже се е отказал доброволно от държавна охрана, държавата ще обобщи, че сам си е виновен.\r\n\tТова е страшно, по принцип. Не знам дали си давате сметка. Един председател на върховно съдилище, е подложен на всекидневен тормоз и унижение, със съдействието на държавата, която очакваме да е правова. Да е ясно, че няма на кого да се оплачеш, ако държавата реши да ти \"отвинти главата\". И тук не става дума за това дали харесвате жертвата, а да си дадете сметка кой е жертва и кой насилник, в тази ситуация. Защото, ако председателят на ВКС няма право да живее нормално с различното си мнение, да ви е ясно, че никой не може! Честито лято!", "date": " | 12:31 | 21 юни 2017 | ", "title": "Няма на кого да се оплачеш, ако държавата реши да ти \"отвинти главата\""}
{"url": "http://www.mediapool.bg/tramp-prie-poroshenko-v-beliya-dom-i-podkrepi-reformite-v-ukraina-news265569.html", "text": "Президентът на САЩ Доналд Тръмп обсъди днес в Овалния офис с украинския президент Петро Порошенко възможностите за мирното излизане от кризата в Източна Украйна, съобщи Ройтерс, като се позова на съобщение на Белия дом.\r\n\t \r\n\tСпоред съобщението двамата лидери са говорили и за плановете на Порошенко за реформи и за борбата с корупцията в Украйна. \r\n\t \r\n\tСлед срещата украинският държавен глава заяви, че е получил от Тръмп \"силна подкрепа\" за суверенитета и териториалната цялост на Украйна. \"Имаше пълноценна, подробна среща с президента на САЩ Доналд Тръмп. Получихме силна подкрепа от страна на САЩ, подкрепа за суверенитета, териториалната цялост и независимостта на нашата страна\", каза той цитиран от \"Интерфакс Украйна\". \n\n\r\n\t \r\n\tВ \"Туитър\" Порошенко написа, че с Тръмп е обсъждал двустранното военно и техническо сътрудничество и че му предстоят \"по-подробни дискусии\" с министъра на отбраната на САЩ. Към поста в \"Туитър\" е добавена снимка на Порошенко и Тръмп, съобщи Ройтерс. \r\n\t \r\n\tПо-рано днес Асошиейтед прес предаде, че срещата с Тръмп се е състояла малко след като украинският президент е разговарял с вицепрезидента Майк Пенс и с членове на президентския екип за национална сигурност. Тръмп е заявил, че за него е \"голяма чест\" да се срещне с Порошенко и че е постигнат \"голям напредък\" в отношенията с Украйна. \r\n\t \r\n\tТАСС цитира думи на Порошенко след преговорите му в Белия дом, че няма \"никаква необходимост\" от промяна в т.нар. мински формат, тоест четирите страни (Германия, Русия, Украйна и Франция), които работят за намирането на изход от кризата в Източна Украйна. Според руската агенция така на практика той се е изказал против въвличането на САЩ в мирния процес. \r\n\t \r\n\t\"Не виждам в това (промяна в минския формат) никаква необходимост. САЩ са наш партньор, ние сме заинтересувани да привлечем САЩ към ефективен процес\", заяви Порошенко. \r\n\t \r\n\tТой припомни, че Вашингтон е гарант за Меморандума от Будапеща от 1994 г., който гарантира териториалната цялост и политическата независимост на Украйна, Беларус и Казахстан, отказали се от притежаването на ядрени оръжия. \r\n\t \r\n\tМалко преди срещата между Тръмп и Порошенко администрацията на САЩ наложи санкции на още 38 физически и юридически лица - украински и руски - заради оказаното от тях съдействие при анексирането на украинската област Крим към Русия през 2014 г.", "date": "11:56 | 21 юни 2017 | ", "title": "Тръмп прие Порошенко в Белия дом и подкрепи реформите в Украйна"}
{"url": "http://www.mediapool.bg/imotna-kompaniya-zabluzhdavala-klientite-si-globena-s-320-lv-news265574.html", "text": "Комисията за защита на конкуренцията е установила, че фирмата за недвижимости \"Ирис имоти\" ООД е заблуждавала клиентите си, с което е нарушила Закона за защита на конкуренцията.\r\n\tДружеството е публикувало на сайта си информация, че оперира на пазара на недвижимости от 2007 г., въпреки че според доказателствата, събрани от КЗК, реалната му дейност е от 2013 г.\r\n\t\"Тези твърдения са неверни, касаят съществени свойства на предоставяните услуги и създават обективна възможност за заблуда на потребителите. Това е така, тъй като опитът и експертизата на едно предприятие в областта, в която се развива, биха могли да стимулират неговите потенциални клиенти да използват услугите му. В този смисъл недостоверната и поради това недобросъвестна претенция за опит в областта на посредничеството при сделки с недвижими имоти представлява нелоялна конкуренция\", коментира антимонополният орган.\r\n\tОт решението на институцията се вижда, че заради нарушението на дружеството е наложена глоба в размер на 0.5% от оборота за 2016 г., което е 320 лв.", "date": "13:05 | 21 юни 2017 | ", "title": "Имотна компания, заблуждавала клиентите си, глобена с 320 лв."}
{"url": "http://www.mediapool.bg/vtoriyat-chovek-na-borisov-za-magistralite-e-obvinen-za-nad-41-mln-lv-news265571.html", "text": "Бившият шеф на Агенция \"Пътна инфраструктура\" (АПИ) Лазар Лазаров е обвинен за безстопанственост, свързана със строежа на участък от магистрала \"Марица\". Вторият човек след бившия регионален министър Лиляна Павлова, който бе натоварен пряко с основния приоритет на предишните два кабинета на Бойко Борисов – строежа на магистрали, е разследван за нанесена щета за над 41 млн. лева, видно от съобщението на спецзвеното \"Антикорупция\" в прокуратурата в сряда.\r\n\tСтава въпрос за лот 1 от магистрала \"Марица\" между Оризово и Димитровград, който е бил включен в договора за строеж, подписан на 1 август 2011 г. с изпълнителя на целия проект – италианското кооперативно дружество \"Чи ем Чи ди Равена\". Изграждането на въпросния участък се забави, а италианците се оправдаха с \"форсмажорни обстоятелства\" – падналият сняг през зимата на 2013 и пролетта на 2014 г., който \"преовлажнил\" твърде много почвата.\r\n\tЗатова АПИ обявява обществена поръчка за допълнителните дейности по \"стабилизацията\" на изграждащия се път между Оризово и Димитровград. Конкурсът е спечелен от фирма \"Пътища Пловдив\" АД, с която агенцията подписва договор на 30 юни 2015 г.\r\n\t\"Лазаров не възложил да се извърши проверка дали предвидените строително-монтажни работи за подобект 1 \"Стабилизиране на теренната основа под насипите и изграждане на пластове от зона \"Б\" не са били вече включени в предмета на договора от 2011 г., сключен между АПИ и \"Чи ем Чи ди Равена\" – Италия за строителството на лот 1 на АМ \"Марица\". \r\n\tСпоред обвинението предметът на поръчката, спечелена от \"Пътища Пловдив\", действително е бил включен в договора с италианското дружество и така АПИ, на практика, е платила два пъти за една и съща дейност. На обвиняемия Лазаров е определена най-леката мярка за неотклонение \"подписка\".\r\n\tЛюбопитен детайл от разследването е, че за него беше съобщено публично едва след избухването на скандала около неформалната среща на главния прокурор Сотир Цацаров с издателя на в. \"Сега\" Сашо Дончев в офиса на функционера от БСП Георги Гергов в ЦУМ. Именно Гергов е първият собственик на \"Пътища Пловдив\", когато е подписан договорът с АПИ. В последствие той продава компанията на благоевградската \"Агромах\", която навремето бе сред фаворитите на ГЕРБ, но от извество време също е под прицела на прокуратурата. Нейните шефове са обвинени в източване на ДДС.\r\n\tВеднага след избухването на скандала \"ЦУМ-гейт\" прокуратурата и ДАНС проведоха акция в сградата на пътната агенция с обяснението, че изземват документи по разследване, образувано по сигнал на Европейската служба за борба с измамите (ОЛАФ).\r\n\tСлед това обаче стана ясно, че през септември 2016 г. двама депутати от БСП – Кирил Добрев и Жельо Бойчев - са сезирали прокуратурата по случая. Добрев дори даде пресконференция след публичното оповестяване на разследването срещу \"Пътища Пловдив\".\r\n\tЕдва от съобщението на прокуратурата в сряда става ясно, че делото, по което Лазаров става обвиняем, е било образувано още през септември 2016 г. Два месеца преди той да подаде оставка като шеф на АПИ, посочвайки \"лични причини\".", "date": " | 12:22 | 21 юни 2017 | ", "title": "Вторият човек на Борисов за магистралите е обвинен за над 41 млн. лв."}
{"url": "http://www.mediapool.bg/otide-si-izdatelyat-nikolai-yonkov-news265575.html", "text": "Почина нашият скъп колега и приятел Николай Йонков – издател на вестник “Топ новини” и информационния сайт .\r\n\tНиколай беше безценна част от екипа на \"Съюз на издателите в България\" – човек на действието, искрен и страстен носител на каузата, пазител на професионалната журналистика и приятел на медийната саморегулация.\r\n\tКончината му оставя във всички нас незаличимия спомен за човек на професионализма, честта и почтеността.\r\n\tЗагубата за неговото семейство е загуба и за онази част от медийната общност, ангажирана в опазването на независимите медии в България.\r\n\tДълбок поклон пред светлата му памет!", "date": "13:22 | 21 юни 2017 | ", "title": "Отиде си издателят Николай Йонков"}
{"url": "http://www.mediapool.bg/101-rast-na-razhodite-na-rabotodatelite-za-trud-news265576.html", "text": "Продължава солидният ръст на разходите на работодателите за труд, става ясно от предварителните данни на Националния статистически институт.\r\n\tПрез първото тримесечие на 2017 г. общите разходи на работодателите за един отработен час нарастват с 10.1% спрямо същия период на 2016 г. Увеличението в индустрията е с 10.5%, в услугите - с 10.6%, а в строителството - с 5.8%.\r\n\tНай-високо е увеличението в секторите „Операции с недвижими имоти“ - 15.2%, „Професионални дейности и научни изследвания“ - 13.3%, „Търговия и ремонт на автомобили и мотоциклети“ и „Доставяне на води, канализационни услуги, управление на отпадъци“ - по 12.3%.\r\n\tНай-нисък е ръстът в хотелиерството и ресторантьорството – 1.6%, в развлекателния бизнес – 3.8% и в строителството – 5.8%.\r\n\tВ общите разходи на работодателите за труд влиза заплатата и други разходи извън нея като например осигуровки. През първото тримесечие на 2017 г. спрямо същия период на 2016 г. разходите за възнаграждение за един отработен час се увеличават с 9.9%, а другите разходи - с 11.2%, става ясно още от данните на НСИ.", "date": "13:27 | 21 юни 2017 | ", "title": "10.1% ръст на разходите на работодателите за труд"}
{"url": "http://www.mediapool.bg/kzk-tvardi-che-aliants-narushava-konkurentsiyata-news265572.html", "text": "Комисията за защита на конкуренцията (КЗК) е предявила \"твърдение за извършено нарушение\" от страна на застрахователната компания \"Алианц\".\r\n\tСтава въпрос за клауза, която компанията е наложила в посредническите договори със застрахователните брокери по отношение на имуществените застраховки (без \"Гражданска отговорност\"), с която според КЗК се цели нарушаване на конкуренцията на пазара на дребно с продуктите на \"Алианц\".\r\n\tНарушението на компанията е свързано с налагане на търговски практики, с които \"пряко и/или косвено застрахователните брокери се ограничават да правят отбив от собственото си възнаграждение в полза на крайните клиенти\", посочват от КЗК.\r\n\tЗастрахователното дружество има 30-дневен срок, в който може да направи възражение пред КЗК и да бъде изслушано на открито заседание на органа.", "date": "12:27 | 21 юни 2017 | ", "title": "КЗК твърди, че \"Алианц\" нарушава конкуренцията"}
{"url": "http://www.mediapool.bg/v-kolodata-gazovi-vrazki-vleze-i-makedoniya-news265577.html", "text": "Енергийният министър Теменужка Петкова предложи на македонския премиер Зоран Заев да се създаде съвместна работна група, която да проучи възможностите за изграждане на междусистемна газова връзка между България и Македония, съобщиха от пресцентъра на енергийното ведомство в сряда след среща между двамата.\r\n\tТя припомня, че газовите оператори на двете държави са разговаряли по идеята още през 2012 г. и той е бил подкрепен от българското държавно дружество \"Булгартрансгаз\". Според Петкова работата по бъдещия интерконектор трябва да продължи с информация за предпроектното проучване и за пазарния интерес към връзката.\r\n\tИдеята за такава връзка покрай Петрич и Кулата е отдавнашна и дори има подписано споразумение за реализацията й, но нищо конкретно не е правено по проекта. Няма оценка за стойността и капацитета на подобна тръба, но трасето не се очаква да е дълго.\r\n\tТака България прибавя в колодата си от проекти за газови връзки със съседните държави и Македония.\r\n\tРеално от всички намерения е реализирана само връзката с Румъния между Русе и Гюргево, която бе въведена в експлоатация през октомври 2016 г. след тригодишно забавяне. Реално обаче транспортираните количества по нея са много малки. Гръцката връзка, работата по която стартира по едно и също време с румънската с еврофинансиране, в момента е във ваза на подготовка на процедура за обявяване на търг за строител и осигуряване на пълното финансиране в размер на 240 млн. евро.\r\n\tДругите два интерконектора – с Турция и Сърбия, са все още в много начална фаза. За турската се извърши предпроектно проучване, но не се знае кога ще започнат реалните дейности, а сръбската по последни данни остава за след 2020 г., тъй като няма готовност от страна на Белград.\r\n\tОт съобщението на енергийното ведомство става ясно, че идеята за  газовата връзка с Македония се възражда в контекста на подписания през 2015 г. в Дубровник, Хърватия, от 15 европейски държави, сред които и Сърбия, Меморандум за общ подход за справяне с предизвикателствата за диверсификация и сигурност на газовите доставки.\r\n\tТогава страните се договориха да работят заедно за ускоряване изграждането на липсващите газови връзки, както и за разрешаване на проблемите, които възпрепятстват сигурността на доставките и развитието на интегриран и конкурентен енергиен пазар в региона.\r\n\tВероятно обаче предложението за газовата връзка е свързано с плавонете на България да строи газоразпределителен център край Варна. Петкова е запознала Заев с концепцията за газов хъб, а македонският премиер е потвърдил интереса на страната му да получава синьо гориво от българската страна.\r\n\tИ в момента през българска територия се транзитират част от газовите доставки за Македония. Те са около 130-140 млн. куб. м годишно.\r\n\tЗаев е потвърдил, че един от основните приоритети на новото правителство е енергетиката. Той информирал Петкова, че страната му е осигурила 2 млрд. евро за газифицирането си. Засега само община Струмица е газифицирана, но ние искаме да покрием поне 63% от отоплението на детски градини и общински сгради с газ, каза Зоран Заев.  По неговите думи, България може да осигури експертизата за реализиране на тази цел. Заев припомни също, че в повечето случаи Македония разчита на внос от България при недостиг на електроенергия.\r\n\tДвете страни се съгласиха, че стабилното сътрудничество в областта на електроенергетиката трябва да продължи да се задълбочава, посочва още Министерството на енергетиката. Изграденият електропровод Червена могила – Щип – първата директна 400-киловолтова връзка между енергосистемите на България и Македония -  е част от инфраструктурата на Европейския коридор №8. Той е етап от реализиране на стратегията на електроенергийните компании от балканските страни за улесняване функционирането на регионалния енергиен пазар. \r\n\tОбменът на ноу-хау в производството на ток и газовата сфера са конкретните области, в които можем да си сътрудничим, смята македонският премиер.", "date": "13:28 | 21 юни 2017 | ", "title": "В колодата газови връзки влезе и Македония"}
{"url": "http://www.mediapool.bg/trusove-vav-frenskiya-kabinet-zaradi-koalitsionnite-partnyori-na-makron-news265568.html", "text": "Още двама министри напуснаха новото френско правителство заради финансов скандал с партията Демократично движение (МоДем), младши партньор в центристката коалиция на президента Еманюел Макрон.\r\n\tОставки в сряда подадоха френският министър на правосъдието Франсоа Байру, който е лидер на МоДем и основен съюзник на Макрон, както и министърът по европейските въпроси Мариел дьо Сарнез от същата партия. Преди ден се оттегли и министърът на отбраната Силви Гулар. Така центристите напускат управлението, притиснати от разследването за фиктивни длъжности в Европейския парламент на политици от тяхната партия.\r\n\tЗаедно с Ришар Феран, разследван за конфликт на интереси, напусналите министри стават четирима за пет седмици управление и само три дни след  на партията на Макрон \"Република, напред!\" на парламентарните избори.\r\n\tАферата разтърси съюзниците на президента точно по време на подготовката на закона за нравственост в политиката, подготвян от самия Франсоа Байру.\r\n\tПремиерът Едуар Филип заяви, че приема и уважава решението на бившия министър, а според говорителя на кабинета Кристоф Кастанер, то е \"лично\", но \"улеснява положението\" на президентското мнозинство.\n\n\r\n\tОставките на министрите от МоДем идват по повод на разследване за злоупотреба със заплащане на асистенти в Европейския парламент.\r\n\tПодавайки оставката си, министърката на отбраната и бивш евродепутат Силви Гулар заяви преди ден, че не може да остане в правителството при положение, че може да бъде разследвана за злоупотреба със средства на ЕП.\r\n\tТя обяви в комюнике, че с оттеглянето си демонстрира добра воля и желае да покаже каква е извършената от нея работа в ЕП.\r\n\tОпонентите на президента Макрон определят случилото се като тежка политическа криза. Скандалите около МоДем са обезпокоителни за него, тъй като той обеща да изчисти политиката след редица гръмки скандали по върховете на властта, свързани с партийни плащания и наемане на членове на семейството на фиктивни длъжности.\r\n\tСпоред коментари новото правителство, чийто състав трябва да бъде съобщен до сряда вечерта, може да се отвори за представители на десницата.", "date": "13:45 | 21 юни 2017 | ", "title": "Трусове във френския кабинет заради коалиционните партньори на Макрон"}
{"url": "http://www.mediapool.bg/prints-filip-e-v-bolnitsa-news265578.html", "text": "Съпругът на британската кралица Елизабет ІІ - принц Филип, е бил приет в болница във вторник като \"предпазна мярка\", съобщи Бъкингамският дворец, цитиран от ББС.\r\n\tТой е настанен в болница \"Крал Едуард VII\" в Лондон заради опасност от възобновяване на инфекция от старо заболяване. Състоянието му не е сериозно, принцът е \"на крака и в добро разположение на духа\".\r\n\t96-годишният херцог на Единбург обяви през май, че след като изпълни поетите вече обществени ангажименти, след август 2017 г . се оттегля от публични изяви. Това негово решение бе подкрепено от кралицата, припомня ББС.\r\n\tВ съобщението от Бъкингам се посочва, че принц Филип \"е разочарован, че ще пропусне откриването на парламента и Кралските конни надбягвания в Аскът\".\r\n\tСинът на кралицата принцът на Уелс Чарлс ще я придружава на откриването на парламента, пред който в сряда тя ще изнесе реч. По-късно Елизабет ІІ ще посети и Кралските конни надбягвания в Аскът както е планирано.\n\n\r\n\tПринц Филип навърши 96 години този месец, а кралица Елизабет II стана на 91 през пролетта. Тя е най-възрастният монарх на света и най-дълго управлявалият британски монарх.", "date": "13:58 | 21 юни 2017 | ", "title": "Принц Филип е в болница"}
{"url": "http://www.mediapool.bg/balgarite-obvineni-za-smartta-na-71-migranti-v-hladilen-kamion-se-izpravyat-pred-sada-news265579.html", "text": "Съдебният процес срещу 11-имата обвиняеми за смъртта на 71 мигранти в хладилен камион, започва в сряда в унгарския град Кечкемет.\r\n\tСред обвиняемите са и деветима българи, за които разследващите твърдят, че са част от схемата по трафик на мигрантите, загинали през август 2015 г.\r\n\tВ съдебната зала присъстват само четирима от подсъдимите – един афганистанец и трима българи. Ако бъдат признати за виновни, четиримата могат да получат доживотни присъди, предаде БНР.", "date": "14:00 | 21 юни 2017 | ", "title": "Българите, обвинени за смъртта на 71 мигранти в хладилен камион, се изправят пред съда"}
{"url": "http://www.mediapool.bg/es-e-iznositel-1-na-prevozni-sredstva-v-sveta-news265581.html", "text": "Европейският съюз е световният износител №1 на моторни превозни средства (МПС) за 2016 г., става ясно от данни на Евростат, обявени в сряда.\r\n\tВ категорията влизат не само автомобили, но и камиони, трактори, мотори, а също и части за тях.\r\n\tОбщият износ на МПС на съюза за трети страни възлиза на 192 млрд. евро за 2016 г. С това постижение ЕС е безспорният световен лидер в тази ниша. На втора позиция е Япония с износ за 127 млрд. евро, а на трета – САЩ със 109 млрд. евро.\r\n\tОт друга страна, САЩ е най-големият вносител на МПС в света, като общата сума на импорта през 2016 г. възлиза на 254 млрд. евро, което е доста напред в сравнение с ЕС (77 млрд. евро) и Китай (64 млрд. евро).\r\n\tНай-големият пазар за европейските автомобили и други МПС през 2016 г. е именно САЩ, където е реализиран 25% от износа на съюза в тази категория. На втора позиция е Китай с 16%, последван от Турция (7%), Швейцария и Япония (и двете по 5%).\r\n\tПревозните средства, които са внесени на територията на ЕС през 2016 г., са дошли предимно от Турция (20% от целия внос на ЕС на МПС), Япония (19%), САЩ (14%), Южна Корея (10%) и Китай (8%). Евростат отбелязва, че данните за вноса и за износа се отнасят за държавите, където съответният автомобил е бил произведен, а не за националността на компанията – производител.\r\n\tЗа периода 2013 – 2016 г. автомобилната индустрия на ЕС расте с много сериозен темп – средно 14% на година, става ясно още от данните на Евростат. Това е много добра новина за доста български фирми, които захранват сектора с части за возила.\r\n\tВ ЕС Германия е водещият износител на МПС. На нея се пада дял от 53% от общия износ в тази категория за 2016 г. На втора позиция е Великобритания с 13%. Автомобилостроенето е водещ сектор за германската икономика и представлява 20% от целия износ на страната за трети страни. По-голяма концентрация в това отношение има само Словакия с 43% дял на автомобилостроенето в износа й извън ЕС.\r\n\tВъпреки засиленото производство на различни части и аксесоари за автомобили, особено в областта на електрониката, България е на дъното на класацията на ЕС по експорт на МПС. По данни на Евростат страната има дял от 0% в общия износ на возила за трети страни през 2016 г. с експорт в размер на едва 121 млн. евро. За периода 2013 – 2016 г. страната регистрира средногодишен спад на експорта в тази категория в размер на 8%.\r\n\tДругите държави в съюза с нулев дял на износа на превозни средства за трети страни за 2016 г. са Дания, Естония, Ирландия, Гърция, Хърватия, Кипър, Латвия, Литва, Люксембург, Малта, Португалия, Словения и Финландия.\r\n\tСловакия, в която износът на возила е с дял от 43% от общия й експорт и е изнесла МПС за трети страни през 2016 г. в размер на 4.4 млрд. евро, има едва 2% дял в експорта на ЕС в тази категория.\r\n\tЕдно от възможните обяснения за нулевия експорт на България е, че страната реализира произведените части за автомобили предимно в държави от ЕС, а не в трети страни. Това се потвърждава от друга статистика на Евростат, според която през 2015 г. България е изнесла в други държави от ЕС моторни превозни средства или части за тях в размер на 1.8 млрд. евро (около 3.5 млрд. лв.), което, макар да е дял от 0.2% в рамките на ЕС, е сравнително добро постижение в национален план.\r\n\tВ началото на 2017 г. обаче дойде лоша новина за българския автомобилен сектор, след като , че единственият производител на автомобили у нас \"Литекс моторс\" от бизнес структурата на Гриша Ганчев започва производство по фалит.", "date": " | 14:31 | 21 юни 2017 | ", "title": "ЕС е износител №1 на превозни средства в света"}
{"url": "http://www.mediapool.bg/italianski-iztrebiteli-shte-pazyat-bezplatno-nebeto-na-bulgaria-news265582.html", "text": "Италиански изтребители \"Юрофайтер\" ще се включат в опазването на българското въздушно пространство. В сряда правителството даде зелена светлина за провеждането на мисията, която ще продължи три месеца.\r\n\tТака българските Военновъздушни сили, които разчитат само на старите съветски изтребители МиГ 29, ще получат глътка въздух, тъй като ще бъдат подпомагани от италианците.\r\n\tОт Министерския съвет уточняват, че мисията е в изпълнение на мерките за засилване на отбраната по източния фланг на НАТО.\r\n\tИталианските изтребители ще дават дежурства и ако бъдат засечени съмнителни самолети, ще ги съпровождат до напускането на въздушното ни пространство.\r\n\tБългарските ВВС ще продължат да изпълняват националните си ангажименти по носене на дежурството.\n\n\r\n\tВсяка една от страните ще поеме разходите за собствените сили и средства, участващи в дейностите по усилване на въздушната охрана.\r\n\tТова е втората подобна мисия. Първата се проведе  с Военновъздушните сили на САЩ.\r\n\tВъзможността за съвместна охрана на небето ни бе регламентира със законови промени още по време на второто правителство на ГЕРБ. Тогава се обсъждаше и вариант България да заплаща на други страни членки за въздушната охрана заради колапса на българската военна авиация, чието жизненоважно обновление се оказва непосилна задача вече второ десетилетие.\r\n\tМакар че опцията за охрана срещу заплащане отпадна от дневния ред, тогавашният командир на Военновъздушните сили Румен Радев я използва като официален мотив да подаде оставка от поста и да бъде издигнат за президент от БСП. Тогава той сравни подобно решение с Нойския договор, въпреки че бившият военен министър Николай Ненчев неколкократно публично обяви, че няма да се плаща за съвместните мисии.\r\n\tЗа да се реши дългосрочно проблемът в бойната авиация, България трябва да закупи нов тип боен изтребител. Проектът е на финалната права, но премиерът Бойко Борисов изненадващо обяви след встъпването си в третия управленски мандат, че вече  за сметка на закупуването на нови бронирани машини и кораби  .\r\n\tПоредният завой в плановете на правителството бе обсъден на заседанието на Консултативния съвет за национална сигурност (КСНС), на което  до 20 юни да бъде изготвен петгодишен план за развитието на целия сектор и разпределението на ресурсите.\r\n\tТакъв до момента обаче не е представен.\r\n\tВ същото време председателят на парламентарната комисия по отбрана Константин Попов (ГЕРБ) коментира в сряда, че са предвидени 3.5 млрд. лева за финансирането и на трите големи военни проекта. Премиерът Борисов още след заседанието на КСНС обяви, че ще се направи опит да се задвижат всичките проекти едновременно, като ще се търси начин те да бъдат разплащани разсрочено за 15-20 години.\r\n\tСпоред Константин Попов, бивш началник на отбраната, планът за модернизация на армията трябва да обхваща едновременно всички нива. Той припомни, че проектът за нов тип изтребител вече е напреднал, но има още работа по подготовката му.  \r\n\t\"Договорът ще бъде между две държави. Целта е да има ясен ангажимент на държавата, с която ще сключим този договор, че ние заедно ще оперираме и тя ще имаме съответните задължения, защото тук става въпрос за сигурност, а във военно-въздушните сили динамиката е изключително голяма и трябва да има добре гарантирано взаимодействие и отговорности, за да може тази система наистина да работи през цялото време\", поясни Попов, който е бивш командир на ВВС.\r\n\tПрезидентът Румен Радев открито пледира правителството да подпише сделката за закупуването на шведските изтребители \"Грипен\" до края на годината, но управляващата партия даде сигнали, че не приема безрезервно проекта, придвижен от служебния кабинет, назначен от Радев.\r\n\tЗасега  за покупката на новите изтребители е, че решението е политическо и трябва да се търси вариантът, който осигурява най-много сигурност.", "date": " | 14:35 | 21 юни 2017 | ", "title": "Италиански изтребители ще пазят безплатно небето на България"}
{"url": "http://www.mediapool.bg/amerikanskite-sanktsii-sreshtu-rusiya-evropa-kazva-oh-news265585.html", "text": "Преди въвеждането на първите три пакета от санкции, които бяха свързани с агресията в Украйна, подкрепена от Кремъл през 2014 година, САЩ подчертаваха колко е важно да се водят преговори с европейските съюзници. ЕС въведе санкциите си едновременно със САЩ. В действителност именно европейските търговски и финансови ограничения удариха Русия най-силно. Европа е най-големият пазар за руския износ на енергоресурси, докато Русия никога не е имала особено силни търговски връзки със САЩ. Загубата на преки и портфейлни инвестиции от Европа и отказът от проекта за газопровод \"Южен поток\" бяха най-болезнените последици от санкциите. Днес тези европейски ограничения са основната причина за стремежа на Кремъл да иска отмяна на санкциите.\r\n\tТози път сенаторите, които подкрепиха законопроекта, не положиха усилия да изградят коалиция, в която да влезе и Европа. Така или иначе тези опити вероятно щяха да се окажат безуспешни. Макар ЕС да продължава, с известна неохота, да удължава ограниченията си срещу Русия, няма особена подкрепа на идеята те да бъдат засилени. Между другото законопроектът на Сената е отговор на предположения, че Русия се е намесила в президентските избори в САЩ. Имайки предвид обаче опита с неотдавнашните европейски избори, на които кандидати, отнасящи се благосклонно към руския президент Владимир Путин, изгубиха, на някои европейски лидери им се струва, че САЩ реагират прекалено силно или нещо по-лошо.\r\n\tЩеше да бъде разумно да се консултират с европейските съюзници по същността на законопроекта за санкциите, имайки предвид колко болезнени са тези санкции за някои от тях. Сред многото други неща, в този законопроект се посочва, че президентът на САЩ \"може да въвежда различни санкции срещу компании, които участват като инвеститори, доставчици и подизпълнители в осъществяването на руски проекти за строителство на тръбопроводи. Нещо повече, в текста на законопроекта ясно е отбелязано, че става дума не само Русия да бъде наказана, но и за битка за европейския енергиен пазар.\r\n\t\"Правителството на САЩ\", се посочва в законопроекта, \"трябва да постави в приоритетно положение износът от САЩ на енергийни ресурси, за да създаде работни места в Америка, да помогне на съюзниците и партньорите на САЩ и да укрепи външната политика на САЩ\".\n\n\r\n\tТова изглежда е насочено срещу \"Северен поток 2\", предложения от Русия газопровод през Балтийско море до Германия, заобикалящ Украйна. Сред инвеститорите в \"Северен поток 2\" има пет големи европейски компании: френската ENGIE, германските Uniper и Wintershall, англо-холандската Shell и австрийската OMV. Президентът на САЩ не се кани, както законът разпорежда, да ги санкционира, защото работят с Русия. Само че като свързват санкциите с американските работни места и износът на енергоресурси за Европа, сенаторите, без съмнение, се опитват да направят така, че на Тръмп да му бъде трудно да откаже такова предложение: неговата предизборна кампания бе изградена на обещанията да гарантира на американците работни места и да издейства търговски предимства за американските производители.\r\n\tИменно това тревожи някои европейски лидери. Обемите на природния газ, добиван в Северозападна Европа, бързо спадат, и докато САЩ продължават да увеличават потенциала си за износ на втечнен природен газ (ВПГ), не е ясно дали цената на американския газ може да остане конкурентна на цената на газа по руския тръбопровод, доставян от руския Газпром, контролиран от държавата. В момента мащабен износ на американски ВПГ за Европа изглежда непечелившо начинание, чиято цел е да се завладее пазарен дял. Ако обаче този износ бъде подкрепен от американски санкции срещу проекти на Газпром за изграждане на газопроводи, Северна и Централна Европа в определено отношение могат да се окажат заложници на американските доставчици.\r\n\tВ съвместно изявление от 14 юни министърът на външните работи на Германия Зигмар Габриел и австрийският канцлер Кристиан Керн подчертаха, че не могат \"да приемат заплахата на европейски компании, които участват в усилията за разширяване на снабдителната мрежа за енергоизточници на Европа, да бъдат наложени незаконни екстериториални санкции.\r\n\tЕнергийните доставки на Европа са работа на европейците, а не на американците. Габриел и Керн също предупредиха САЩ да не разширяват санкциите без консултации с европейските партньори:\r\n\t\"Ако не съгласуваме действията си едни с други и ако започнем да се ръководим от мотиви, които не са свързани със същността на нещата, като например икономическите интереси на САЩ, когато става дума за износа на газ, то ще бъде не само достойно за съжаление, но и вредно за ефективността на нашата позиция по конфликта в Украйна. Външнополитическите интереси не бива в никакъв случай да се обвързват с икономическите интереси\".\r\n\tНа самата Европа не й е лесно да подреди пасианса на собствените си икономически интереси. Против проекта \"Северен поток 2\" решително се обявяват източноевропейските страни, които са облагодетелствани от транзита на руски газ. Украйна и Беларус получават стотици милиони долари от транзита на синьото гориво на Газпром. Полша призовава ЕС да се откаже от изпълнението на \"Северен поток 2\", както стана и с \"Южен поток\". Полша разчита на строителството на друг тръбопровод през Балтийско море - от Норвегия.\r\n\tШвеция, Финландия и Дания, през чиито териториални води трябва да мине \"Северен поток 2\", накараха Европейската комисия да поиска мандат, за да води преговори с Газпром за отстраняване на юридическите празноти около проекта. Засега всичко върви не особено гладко. На 15 юни канцлерът на Германия Ангела Меркел заяви, че според нея \"икономическият проект\" не се нуждае от одобрението на ЕС.\r\n\tСегашната политическа динамика в ЕС е благоприятна за изпълнението на проекта \"Северен поток 2\". Западноевропейските страни, и преди всичко Германия и Франция, не са склонни да \"глезят\" посткомунистически членки на ЕС като Полша, особено като се имат предвид откровеното пренебрегване на ценностите на ЕС и отказът да участва в решаването на миграционната криза. Газпром пък си сътрудничи с ЕС с надеждата да запази пазарния си цял на пазар, на който през 2016 година е доставил рекорден обем газ. Газпром прие да уреди антимонополното разследване, заведено срещу него и да внесе промени в договорите си, за да даде на купувачите по-голяма гъвкавост. Делото вероятно ще завърши с компромис: Газпром може да бъде задължен да изпълнява условията на договорите в Източна Европа дори след приключването на строителството на балтийския газопровод.\r\n\tПри все това този компромис трябва да бъде дело на самите европейци. Ако САЩ искат да играят роля, те трябва да разговарят със съюзниците си, а не да ги поставят пред свършен факт. Законотворците на САЩ трябва да разберат, че ако действат другояче, това само ще усложни допълнително международната ситуация и ще засили хаоса, който вече бе породен от администрацията на Тръмп. Техният стремеж да накажат Русия не бива да се материализира за сметка на и без това отслабналата сплотеност на западния съюз.", "date": " | 14:47 | 21 юни 2017 | ", "title": "Американските санкции срещу Русия: Европа казва \"Ох!\""}
{"url": "http://www.mediapool.bg/rumanskoto-pravitelstvo-padna-sled-vot-na-nedoverie-news265583.html", "text": "Румънският парламент свали от власт правителството на Сорин Гриндяну, който загуби подкрепата на партията си, но отказа да се оттегли сам. \r\n\t \r\n\t\"За\" оставката на Гриндяну и кабинета му гласуваха 241 депутати при необходими 233, а само 7 бяха \"против\". В гласуването участваха само представители на партиите от управляващата коалиция – Социалдемократическата партия (СДП) и Алианса на либералите и демократите (АЛДЕ). \r\n\t \r\n\tОпозиционните партии не участваха във вота, тъй като според тях става въпрос за вътрешнопартийни спорове.\n\n\r\n\t \r\n\tГриндяну, който оцеля на поста си след безпрецедентни граждански протести, загуби доверието на социалдемократите и бе изключен от партията си. Той обаче отказа да се оттегли и на свой ред поиска оставката на лидера на социалдемократите Ливиу Драгня, като го обвини, че иска \"да концентрира цялата власт в ръцете си\". \r\n\t \r\n\tДрагня не стана премиер, тъй като е осъден за изборни измами, а в момента срещу него тече дело за злоупотреба с власт – обвинения, които той отрича. \r\n\t \r\n\tПредложението за сваляне на кабинета на Гриндяну бе внесено от двете партии от управляващата коалиция - Социалдемократическата и Алианса на либералите и демократите, които разполагат с общо 247 места в 465-членния парламент.\r\n\t \r\n\tСлед вота на недоверия Гриндяну съобщи, че Социалдемократическата партия трябва да остане единна.\r\n\t \r\n\t\"СДП не означава нито Ливиу Драгня, нито Сорин Гриндяну. Тази партия трябва да остане единна\", каза Гриндяну. \r\n\t \r\n\tТой уточни, че ще изпълнява задълженията си докрай, до тогава докато страната няма функциониращо правителство.\r\n\t \r\n\t\"Надявам се днешният вот в парламента да не бъде голяма грешка, а СДП да определи бъдещия премиер. Важно е да излезем от тази задънена улица\", каза още Гриндяну.\r\n\t \r\n\tТова е втората съществена криза, през която преминава СДП от повторното си идване на власт през декември, по-малко от година, след като трябваше да се оттегли доброволно от властта заради протести, повод за които стана пожар в нощен клуб, при който загинаха десетки. \r\n\t \r\n\tПрез февруари правителството беше принудено да се откаже от проектозакон облекчаващ антикорупционното законодателство. \r\n\t \r\n\tТогава страната бе обхваната от демонстрации, след като правителството на премиера Сорин Гриндяну прие постановление за декриминализиране на злоупотребите със служебно положение, ако става въпрос за суми под 200 000 леи (близо 87 000 лева).\r\n\t \r\n\tВпоследствие коалиционният кабинет на социалдемократите и либералите оттегли спорния нормативен акт, но протестите не спряха.", "date": "14:39 | 21 юни 2017 | ", "title": "Румънското правителство падна след вот на недоверие"}
{"url": "http://www.mediapool.bg/rosatom-planira-ekspanziya-na-biznesa-s-vei-i-yadreno-gorivo-v-evropa-news265584.html", "text": "Руската държавна ядрена корпорация \"Росатом\" планира да реализира в Европа проекти за изграждане на възобновяеми електроцентрали и за производство на свежо ядрено гориво, стана ясно по време на Деветия международен ядрен форум Атомекспо, провеждащ се ежегодно в Москва под организацията на \"Росатом\".\r\n\tТака паралелно с опитите си да разширява основния си бизнес в световен мащаб чрез споразумения за строеж на АЕЦ в редица южноамерикански и африкански държави, ядреният концерн залага все повече на възобновяемите енергийни източници, в които компанията навлезе през 2016 г. Развитието на вятърни централи се смята от компанията за една от перспективните \"неядрени\" възможности за растеж.\r\n\tПървият заместник-генерален директор на \"Росатом\" Кирил Комаров заяви пред журналисти, че след компанията натрупа известен опит в строителството на вятърни централи в Русия, смята да участва в реализацията на такива проекти в Европа съвместно с чуждестранни партньори.\r\n\tКонцернът в момента строи три вятърни централи с обща мощност от 610 МВ в руската република Адигея и в Краснодарския край, а по-рано този месец на търг получи правото да изгради още 360 МВ вятърна мощност в Адигея, Краснодар и в Курганска област.\r\n\t\"Смятам, че задължително трябва за излезем с нашите ветроустановки зад граница. Но както обикновено работим в практиката си – преди да предлагаме нещо на свето, трябва да го построим у дома, да получим съответните референции\", каза Комаров.\n\n\r\n\t\"Като цяло смятаме, че имаме много добри шансове за работа в чужбина\", допълни той.\r\n\tРИА Новости припомня, че \"Росатом\" вече избра холандската Lagerwey за свой партньор при строежа на вятърни станции в Русия. Компоненти по нейна технология ще се произвеждат в машиностроителното предприятие на \"Росатом\" в Ростовска област \"Атоммаш\".\r\n\tДъщерната на концерна компания ТВЕЛ пък обяви, че разглежда възможността да започне да произвежда свежо ядрено гориво в Европа.\r\n\t\"Вече сме в активна фаза, имаме проект за съвместна работа с един от европейските ни партньори с цел локализиране на производство на нашето гориво в Европа\", каза също в рамките на ядрения форум старши вицепрезидентът на ТВЕЛ Олег Григориев.\r\n\tИдеята е да се използва съществуваща инфраструктура, което ще помогне с минимални разходи да се организира пускането на ядрено гориво, каза той.\r\n\tПо думите му такова производство ще защити традиционните пазари на руското ядрено гориво и ще гарантира доставките за новите АЕЦ, които ще строи \"Росатом\".\r\n\tОтделно предприятието на държавния концерн \"НИИ НПО Луч\" представи по време на \"Технопром-2017\" проект за изграждане на малка подземна ядрена станция, която да захранва отдалечени селища и военни бази.\r\n\tВисоката едва 10 метра АЕЦ се предвижда да се управлява дистанционно чрез автоматизираната система, обясни главният специалист на предприятието Екатерина Солнцева,.", "date": "14:42 | 21 юни 2017 | ", "title": "\"Росатом\" планира експанзия на бизнеса с ВЕИ и ядрено гориво в Европа"}
{"url": "http://www.mediapool.bg/ep-edinodushno-odobri-mariya-gabriel-za-evrokomisir-news265562.html", "text": "Кандидатурата на Мария Габриел за еврокомисар по цифрова икономика и цифрово общество е единодушно одобренa от координаторите на политическите групи в Европейския парламент.  Тя имаше нужда само от 2/3 мнозинство на депутатите, но в крайна сметка всички парламентарни фракции са дали положителна оценка след изслушването й в Европейския парламента преди ден.\r\n\t \r\n\tВ продължение на няколко часа вчера Мария Габриел отговаря на въпроси на евродепутати от две комисии на Европейския парламент (ЕП) - по промишленост, изследвания и енергетика и по култура и образование, като . \r\n\t \r\n\tОчаква се следващия месец номинацията на Мария Габриел за еврокомисар да бъде гласувана от Европейския парламент и одобрена от Съвета на ЕС. \n\n\r\n\t \r\n\tЕвродепутати, отговарящи за процедурата в Брюксел, сред които представители на социалистите, консерваторите и зелените коментираха положително представянето на Габриел.\r\n\t \r\n\t”В нашата група, мисля, че сме положително предразположени към тази кандидатура”, каза влиятелната депутатка Силвия Коста – бивша председателка на Комисията по култура и образование.\r\n\t \r\n\t”Досега предишният комисар не обръщаше достатъчно внимание на образованието в дигиталната стратегия. Но съм уверена, че Мария Габриел ще застъпва повече този подход”.\r\n\t \r\n\t”Не мисля, че тя ще има проблем да получи одобрението на парламента”, заяви координаторката на групата на Зелените в комисията по вътрешния пазар Юлия Реда. \r\n\t \r\n\t”Габриел доказа, че има необходимите познания за тази работа”, допълни Реда, която е експерт по въпросите на авторското право и защита на данните.\r\n\t \r\n\tРесорът \"Дигитализация\" се оценява като един от приоритетните за Европейската комисия, като работата по него вече е значително напреднала. За този ресор отговаряше германския еврокомисар Гюнтер Йотингер, но в началото на годината той стана еврокомисар по бюджета и човешките ресурси на мястото на напусналата Кристалина Георгиева.", "date": "16:55 | 21 юни 2017 | ", "title": "ЕП единодушно одобри Мария Габриел за еврокомисир"}
{"url": "http://www.mediapool.bg/advokati-i-schetovoditeli-shte-dokladvat-shemite-si-za-pestene-na-danatsi-ot-2019-g-news265603.html", "text": "Адвокатски кантори, счетоводни къщи, консултантски компании и всички други посредници на финансово-счетоводни услуги в ЕС вече ще трябва да докладват на властите \"трансграничните схеми за данъчно планиране\" на своите клиенти.\r\n\tТова предвиждат проектопромени в Директивата относно административното сътрудничество, представени в сряда от Европейската комисия.\r\n\tЗа да влязат в сила, промените трябва да бъдат одобрени от Европейския парламент и Съвета на ЕС, като според предложението на ЕК те трябва да заработят от 1 януари 2019 г. След това държавите членки ще обменят помежду си получената от посредниците информация на всеки три месеца.\r\n\tИдеята е всички посредници, които предлагат схеми за \"данъчно планиране\" на своите клиенти (данъчни консултанти, счетоводители, банки, адвокати и т. н.), да ги докладват на данъчните власти. Ще се докладват схемите, при които се цели намаляване на данъчните задължения, използването на специални благоприятни данъчни режими или договорености между отделни държави, които не отговарят на международните стандарти за добро управление и др.\r\n\tДържавите членки на ЕС ще обменят автоматично получената инхформация чрез централизирана база данни. \"Изискването за оповестяване на подобни схеми не означава непременно, че те нанасят вреда, а само че заслужават щателна проверка от страна на данъчните органи“, уточняват от ЕК.\r\n\tОт разясненията на комисията стана ясно, че предложението се прави и в отговор на скандала \"Панамалийкс\", от който стана ясно, че \"услугите“ на определени данъчни консултанти водят до укриване на данъци в невъобразими мащаби.\r\n\tДо края на годината ЕК ще изготви новия \"черен“ списък на офшорките, които не оказват съдействие на европейските власти.", "date": "17:32 | 21 юни 2017 | ", "title": "Адвокати и счетоводители ще докладват схемите си за \"пестене\" на данъци от 2019 г."}
{"url": "http://www.mediapool.bg/eksperti-v-bulgaria-nyama-infrastruktura-za-mazhoritaren-vot-news265604.html", "text": "С проведения референдум е на път да се провали постигнатият консенсус по отношение на начина на гласуване у нас. В България също така не съществува техническа инфраструктура за мажоритарно гласуване, няма регистър на избирателите и вместо да се помисли в посоката на изграждането й, се говори за всичко останало, което няма да доведе до промяна. По този начин политологът и експерт по избирателни системи Димитър Димитров обясни защо е невъзможно въвеждането на мажоритарен вот у нас. Доводите си той изложи на кръгла маса за демократични и честни избори и видовете избирателни системи, която бе организирана от Реформаторския блок и фондация \"Конрад Аденауер\" в София.\r\n\tИ експертите, и политиците, взели участие в дискусията, се обединиха около идеята, че към момента е много по-важно да бъдат решени проблемите, спъващи настоящата система, вместо тя изцяло да се променя. \r\n\tСпоред социолога от \"Галъп\" Първан Симеонов избирателната система не е причината за проблемите при гласуването в България. Крайно време е да се учим да спазваме правилата, вместо да ги променяме, заяви той и добави, че с реформирането на системата хората може да бъдат излъгани, че от тях зависи нещо.\r\n\tПолитолозите Ваня Нушева и Даниел Стефанов също заявиха, че трябва да има дефиниране на проблемите и целите преди да се правят сериозни промени. Нушева набеляза проблеми в изборния процес като контролирания вот, недобре подготвени избирателни списъци, както и опитите за промяна на системата, без да се търси мнението на експерти.\r\n\tПо време на дебата ръководителят на фондация \"Конрад Аденауер\" за България Торстен Гайслер представи немската и френската избирателна системи и подчерта, че дискусията за промяна на избирателната система трябва да бъде продължена с разум и мисъл към бъдещето.\r\n\tБившият депутат от РБ Димитър Делчев (ДБГ) заяви, че премахването на прага при преференциите, защитата на водача и задължителната преференция ще засилят мажоритарния елемент на избори и гражданите ще имат право да избират личностите, които да ги представляват в парламента, както поискаха.\r\n\t\"Обществото показа, че иска да гласува за личности, но въвеждането на 100% мажоритарен вот застрашава демокрацията в България. Трябва широко обществено обсъждане преди да бъдат предприети всякакви стъпки за радикална промяна. Не избирателната система, а проблемите при гласуването и липсата на истински демократичен процес са голямата заплаха, която трябва да преодолеем, каза той. Недопустимо е ГЕРБ да оставят в ръцете на ДПС решението каква избирателна система ще има в България. Предложенията за нов референдум са поредният опит да бъде снета отговорността от управляващите и прехвърлена на гражданите\", заяви Делчев.\r\n\tТой постави и въпроса за промяна на изборните правила за премахване на номерата пред партиите и разбъркване на имената им. Наречете го мек образователен ценз или както искате, но за да гласува човек, поне трябва да може да прочете името на партията, допълни той.\r\n\tОбщинският съветник от \"Глас народен\" Венци Мицов заяви, че референдумът е наказателен спрямо политическата класа и дискусията се отмества от важните теми като не добре работещата икономика, лоша съдебна система. Според нас предприемането на мажоритарен вот ще доведе до циментиране на 2-3 партии от статуквото.\r\n\tДимитър Божилов от ДСБ заяви, че подкрепят въвеждането на електронното гласуване, а смяната на системата не е решение. В тази посока се изказа и Иво Ивков, който е член на ЦИК от квотата на РБ. \r\n\tПо думите на Първан Симеонов пък има нужда някой да защитава радикалната нормалност в българското политическо пространство.  \"Това трябва да бъде свършено от дясното в България. То трябва да звучи експертно, да говори за икономика и правов ред\", допълни Симеонов. \r\n\tСоциологът обясни, че ако у нас бъде въведена дори немската избирателна система – предвиждаща мажоритарен и пропорционален избор \"сами ще се откажем от тази система, защото ще видим колко не я разбираме\". \"Ето затова смятам, че трябва да се научим да спазваме правилата, а не да ги променяме\", допълни той.\r\n\tНа доводите за \"гласуване за личности\" Симеонов каза, че има лесен контрапункт.  \"Увлечението по гласуване за личности има контрапункт в гласуването за програми и политики. Не бива да абсолютизираме личността. В последните години в България се гласува именно за личности, а не забелязвам да сме станали по-доволни\", каза социологът. \r\n\tПовечето участници в кръглата маса се обединиха, че оптималният вариант за \"мажоритарен елемент\" е преференциалното гласуване в рамките на пропорционалната листа.", "date": " | 18:04 | 21 юни 2017 | ", "title": "Експерти: В България няма инфраструктура за мажоритарен вот"}
{"url": "http://www.mediapool.bg/putin-stana-za-smyah-s-falshivo-video-za-ruski-avioudari-v-siriya-news265605.html", "text": "В третата част на документалния сериал на Оливър Стоун \"Интервюта с Путин\", руският президент показва на режисьора видео от мобилен телефон, показващо, по думите му, \"как действат нашите военновъздушни сили\" срещу бойци на \"Ислямска държава\", които бягат \"с оръжие\". Видеото обаче не показва руски самолети, обстрелващи бойци на \"Ислямска държава\" в Сирия. В действителност Путин показва старо видео на американски хеликоптер Apache, който стреля по талибански бойци в Афганистан.\r\n\tОрганизация , която се занимава с разследване на военни конфликти, сравни двата видеоклипа и установи, че те са идентични, но различно озвучени.\r\n\t \r\n\tОригиналното видео може да се види тук:\r\n\tОригиналният видеоклип, споделен в Noodle Remover News от Алексей Ковальов, съдържа разговор между украински пилоти на руски език, изпълняващи мисия в Донбас през 2014 г.\r\n\tТака смесвайки и обединявайки американското и украинско видеосъдържание, Путин представя пред Оливър Стоун \"доказателство\" за руските авиоудари в Сирия срещу ИД.\r\n\tФалшивото видео, което показва Путин, може да се види по-долу. То е качено в YouTube на 9 март 2016 г. от потребител с име \"Еделвеис Арарат\".Source: YouTube / User Edelveis Ararat from 2016\r\n\tПодмяната е забелязана от Ферин Панасенко, който коментира във Фейсбук: \"това е всичко, което бихте искали да знаете за руската пропаганда-безсмислена и безжалостна\".\r\n\tВ описанието на фалшивото видео в YouTube се казва, че то е заснето от руски хеликоптер Ми-28Н, но в действителност видеото е заснето от американки хеликоптер Apache, а украинските пилоти, чиито гласове са наложени на видеосъдържанието, управляват Ми-24.\r\n\tТова съвсем не е първият случай, в който Русия представя подвеждаща или фалшива информация за борбата си с ИД в Сирия. Както е видно от доклада на Атлантическия съвет \"Объркване, измама, унищожение\", Русия често посочва неточни локации на своите въздушни удари в Сирия, лъжливо заявявайки, че те са насочени към зони, контролирани от ИД.\r\n\tРазкритията за фалшивото видео, показано от Путин на Оливър Стоун и запечатано в документалния филм, провокира подигравки в социалните мрежи по адрес на руските власти и лично към Путин, който по конституция е върховен главнокомандващ на държавата.\r\n\tВ сряда прессекретарят на Кремъл Дмитрий Песков заяви, че видеозаписът, на който уж се виждат руски авиоудари в Сирия, е бил даден на Путин от министъра на отбраната Сергей Шойгу.\r\n\t\"Мога да потвърдя. Това са материали на Министерството на отбраната, това е част от техния доклад до президента. Министърът на отбраната е представил това на президента и една част е била демонстрирана от президента пред Оливър Стоун\", каза Песков, отговаряйки на въпрос наистина ли на видеото са запечатани действията на руската авиация.\r\n\tПесков определи като \"неверни\" и \"неуместни\" твърденията, че Путин е показал на Стоун работата на военната авиация на друга държава.\r\n\tВ отговор на въпрос на кого принадлежи устройството, с което Путин показва записа, след като той често напомня, че не ползва мобилни телефони, Песков казва: \"На един от сътрудниците...обезпечаващи работата на президента\".", "date": "18:08 | 21 юни 2017 | ", "title": "Путин стана за смях с фалшиво видео за руски авиоудари в Сирия"}
{"url": "http://www.mediapool.bg/proektat-na-mazhoritarnata-sistema-mareshki-e-vnesen-v-ns-news265602.html", "text": "\"Когато те питат внуците ти какво направи в живота си, трябва да можеш да разкажеш нещо добро, а не да кажеш: \"аз бях политик, журналист или лекар измекяр. Може внучето си да излъжеш, ама като иде на училище и някой ще го попита \"вярно ли е, че твоята баба или дядо е направил еди-какво-си\". С това въведение, издаващо мащаба на историческата му значимост, лидерът на \"Воля\" Веселин Марешки резюмира законопроекта на партията си за въвеждане на мажоритарно гласуване.\r\n\tКакто е известно, миналата седмица парламентът отхвърли още на първо четене законопоректа на ГЕРБ за мажоритарен вот, а до две седмици социалистите ще предложат проекта си за смесена избирателна система.\r\n\t\"Воля\" обаче ги изпревари с проектопромени в Изборния кодекс, които внесе в парламентарното деловодство на 21 юни. От думите на Марешки се разбра, че това може и да не е окончателната версия, тъй като в движение му хрумват \"неща\" и понеже \"във \"Воля\" мислят бързо\", те също могат да бъдат предложени по-нататък.\r\n\tАко неговият проект не бъде приет, Марешки се зарече групата му да гласува за всеки друг проект, който предвижда \"някаква мажоритарност\". \"Ще гласуваме и за 50 на 50 и на 70 на 30\", каза той.\n\n\r\n\tПредставянето на законопроекта на \"Воля\" стана в присъствието на внука на Тодор Живков – Тодор Славков, който на последните избори бе водач на партия \"Напред, България\", както и представители на различни граждански организации с най-различни искания, сред които гласуване \"като с касов апарат\". Марешки обаче отхвърли идеята с твърдението, че такива машини можели да се манипулират.\r\n\tЗаконопроектът, представен схематично и обяснен като не особено сложен, предвижда промяна на изборната система от пропорционална на мажоритарна с провеждане на избор в два тура. От обяснението на Марешки обаче стана ясно, че в партията \"все още се чудят дали да има втори тур\".\r\n\tСпоред проекта се запазват 31 многомандатни избирателни района, както е и сега.\r\n\tВсяка партия може да издигна кандидати, чиито брой е не повече от два пъти броя на мандатите в съответния район. Така например ако във Варна има 15 мандата, партия ще може да издигне 30 мажоритарни номинации.\r\n\tВсички кандидати са вписани в една обща бюлетина по азбучен ред според малкото им име. Избирателят има право да отбележи едно от тези имена. На втори тур отиват кандидатите с най-добри резултати, а колко ще са те, зависи от броя на мандатите в съответния район.\r\n\tНапример - ако в района има 5 мандата, на балотаж отиват първите 10 кандидати според резултатите от първи тур. След втория тур депутати стават първите 5 кандидата в този район в зависимост от получените от тях гласове.\r\n\tМарешки обаче каза, че има възможност за избрани да се смятат и първите петима още от първи тур.\r\n\tОще при представянето на проекта Марешки допусна корекция в него, подсетен от въпрос на журналист - вместо за един кандидат, избирателите да могат да гласуват за толкова мандата, колкото се полагат на района им. \"Ами може – ние във \"Воля\" мислим бързо и сега като питате защо не – ако в Габрово има 4 мандата, може гражданите да глсуват за 4-ма мажоритарни депутати\", каза Марешки, нанасяйки \"устни поправки\" във вече внесения проект.\r\n\tОт \"Воля\" признават, че бюлетината ще бъде много дълга, но изтъкват, че това е само преходна стъпка към въвеждане на електронно гласуване, когато този проблем ще отпадне. Като голямо предимство на своя проект те изтъкват факта, че от бюлетината ще отпаднат всички цифри - било като пореден номер на партията, било като пореден номер на кандидатите заради преференциалното гласуване. Така се ликвидира една голяма възможност за контролиран вот.\r\n\tСпоред проекта на \"Воля\" при предсрочно прекратяване на пълномощията на народен представител, мястото му заема кандидатът, издигнат от същата партия или коалиция и получил най-много действителни гласове в многомандатния район.\r\n\tВ тази хипотеза не се взима предвид мажоритарния избор на гражданите, а волята на партийната централа – така, вместо депутатското място да бъде заето от следващия по гласове кандидат, то ще бъде гарантирано за представител на съответната партия. По този начин ще се избегне необходимостта от провеждане на частични избори при предсрочно прекратяване на пълномощията на народен представител - проблем който не бе решен в законопоректа на ГЕРБ.\r\n\tА за да бъде по-прозрачен изборният процес, законопроектът на \"Воля\" предвижда инсталирането на видеокамери и пряко излъчване на гласуването във всяка секция. Директното предаване на случващото се в секциите ще може да се следи на страниците на съответната районна избирателна комисия. Предложенията не предвиждат конкретно техническо решение за обезпечаване на живото предаване на традиционно над 12 хил. секции, но пък вещае значително повишаване на Интернет покритието във всички райони на страната.\r\n\tВ заключение лидерът на \"Воля\" каза , че ако проектът им бъде приет, ще се стимулира изборът на личности и така в парламента, комисиите и министерствата нямало да влизат анонимници. \"В момента всички комисии, комисийки (регулаторите – бел.авт) министерства са пълни с хора, които не познаваме, те първо са станали депутати, но с какви заслуги?\", попита Марешки, чиято парламентарна група се състои от напълно непознати за публиката хора, попаднали в листите на \"Воля\" след като са заемали ръководни позиции в бизнеса му.", "date": " | 17:12 | 21 юни 2017 | ", "title": "Проектът на мажоритарната система \"Марешки\" е внесен в НС"}
{"url": "http://www.mediapool.bg/mekedonski-medii-i-polititsi-obyaviha-zaev-za-predatel-sled-vizitata-v-sofiya-news265580.html", "text": "Медии в Македония  премиера Зоран Заев, че иска да предаде страната си, съгласявайки се да подпише договор за добросъседство с България, който да придвижи Скопие към ЕС и НАТО. Заев отнесе остри критики и от партията ВМРО-ДПМНЕ на бившия премиер Никола Груевски, която поиска да се прегледа детайлно съдържанието му, преди да бъде подписан.\r\n\tБившият председател на парламента Трайко Веляноски каза на пресконференция, че  е разтревожена от посланието на Зоран Заев в София, че Македония затваряла глава от историята на национализма и омразата.\r\n\t\"Крайно грозно и неприлично е да обвиниш собствения си народ за разпространяване на национализъм и омраза. Македонецът никога не е бил нито националист, нито разпространява омраза. ВМРО-ДПМНЕ е изключително обезпокоена от липсата на прозрачност и от лекотата, с която Заев подходи за един изключително сериозен въпрос, какъвто е сключването на договора с България. Този въпрос нарушава идентичността и историята на македонския народ“, заяви Веляноски.\r\n\tПреди ден, в опит да приближи Скопие към членство в ЕС и НАТО, новият македонски премиер , че Македония ще подпише подготвяния от години договор за добросъседство с България на 2 август, когато се отбелязва Илинден.\r\n\t,  електронното издание \"Република\", близко да ръководството на опозиционната ВМРО-ДПМНЕ.\n\n\r\n\tСпоред \"Република\" България има интерес от съвместното отбелязване на годишнини от историята, представяйки ги като общи, в контекста на цялостната си политика спрямо Македония, която поставя под въпрос съществуването на т.нар. македонска нация.\r\n\tВ подкрепа на тази теза изданието цитира изявление на българския посланик в ЕС, Димитър Цанчев, който пред германски медии е заявил, че \"македонската нация е създадена след 1944 г. със сталинистки методи\", но това \"не може да изкорени българското минало от общата памет\".\r\n\tСпоред Веляноски е лекомислено без сериозен анализ и без широки консултации да се обяви подписването на договора, \"по който експерти работиха дълго време и имаше много открити въпроси, по които двете страни не могат да намерят общ език“.  Македония има собствена история и е изключително опасно да се говори за \"обща история\", защото излиза, че македонският народ в миналото не е имал своя история.\r\n\tвъпрос за ненамеса във вътрешните отношения на държавите. Според него България настоявала в договора това задължение да бъде валидно само за Република Македония, съобщи БГНЕС. Третият спорен въпрос е бил за езиците, на които да се подпише договорът. \"ВМРО-ДПМНЕ настоял и ще настоява, че македонският език трябва да бъде изрично посочен“, а не да се прилагат хватки от типа \"език, посочен в Конституцията“, посочи Веляноски.\r\n\tВ отговор социалдемократите на Заев заявиха, че ВМРО-ДПМНЕ и Трайко Веляноски остават заложници на собствената си политика на тайни, манипулации и лъжи на гражданите.\r\n\t\"Чрез постоянно блокиране на демократичните реформи и евроатлантическите интеграционни процеси ВМРО-ДПМНЕ 11 години работи срещу държавните и национални интереси\", СДСМ. за разлика от тайните преговори, които ВМРО-ДПМНЕ е водила със съседите, правителството на Заев е максимално прозрачно и всяка политика, всеки неин ход е на разположение на гражданите.\r\n\t\"Всичко, което прави новото правителство, водено от СДСМ, във вътрешен и международен план, е в интерес на преодоляване на нерешените въпроси и по-доброто бъдеще за държавата и гражданите, в интерес на евроатлантическите перспективи и добросъседските отношения, и представлява пълноценна защита на държавните и националните интереси\", се посочва още в изявление на СДСМ.\r\n\tВестник \"Вечер\"   като вреден за Македония и най-малкото добросъседски.\r\n\tВластите в София, макар декларативно да подкрепят Македония в евроатлантическата интеграция, все пак, и те като Гърция имат своето условие, пише .\r\n\tОптимистичните изявления на премиера Зоран Заев, че много скоро ще се подпише договорът за добросъседство с България предизвикаха реакции в Скопие и София. Българските власти и историци са доволни, че договорът е в тяхна полза и съдържа всички техни искания, пише \"Телеграф\".\r\n\tТова преди всичко се отнася до общото празнуване на важни исторически дати от \"македонската история\" като Илинден и Кирил и Методий. Общото честване на Илинден е старо желание на българите, с което предишната власт отказваше да се съгласи, защото това означаваше да се изгуби специалния характер на нашата най-важна дата в историята, коментира \"Телеграф\".\r\n\t\"Дали ще се затвори епохата на омраза?\", \"Борисов: Ние сме за единна Македония и нейното членство в НАТО и ЕС\", \"Заев: Очаквам подкрепа от България за европейските перспективи на Македония\".\r\n\tПод тези и други заглавия македонските медии информират обширно за посещението на македонска делегация в София. \"Историческо изявление на премиера на България Бойко Борисов. Източната съседка дава цялостна подкрепа за членството на Македония и в НАТО, и в Европейския съюз\", пише сайтът .\r\n\tДестабилизацията на Македония ще означава дестабилизация на границите. Ние искаме стабилна страна, цитира сайтът думите на премиера Бойко Борисов. Дали срещата Заев-Борисов може да бъде увертюра към затопляне на отношенията между двете страни и осигуряване на гаранция, че България няма да блокира Македония по пътя към ЕС и НАТО, пита изданието.\r\n\tБългария - първата страна, която призна държавността и независимостта на Македония, сега демонстрира и отворена подкрепа за членството на Македония в НАТО и Европейския съюз. Част от експертите оценяват, че премиерската среща Заев-Борисов може да бъде въведение към затварянето на определени важни въпроси между двете страни, пише Фактор.\r\n\t\"Нова Македония\"  за срещата на македонския премиер Зоран Заев с българския президент Румен Радев.\r\n\tСлед срещата с българския президент македонският премиер посети Археологическия музей на България. Преди това премиерите на правителствата на Македония и България заедно се поклониха пред паметника на цар Самуил в София като още едно доказателство за междудържавното приятелство, за което има воля и желание да се надгражда от двете страни, пише вестник \"Нова Македония\".\r\n\tБългария дълго време подкрепяше безрезервно евроатлантическото бъдеще на Македония, но по време на първия кабинет \"Борисов\" постави ултиматум първо да бъде подписан договорът, за да се решат спорните въпроси между двете страни, които засягат най-вече общата история.\r\n\tСкопие години наред протакаше преговорите, но новото правителство на Заев даде сигнали, че е готово на отстъпки пред България и Гърция, за да се предвижи към НАТО и ЕС, след като Македония месеци наред бе в политическа криза и на ръба на гражданска война.", "date": "18:21 | 21 юни 2017 | ", "title": "Мекедонски медии и политици обявиха Заев за предател след визитата в София"}
{"url": "http://www.mediapool.bg/kak-da-ozhivee-tyutyuneviyat-grad-v-plovdiv-obsadi-forum-za-industrialna-arheologiya-news265606.html", "text": "Как Тютюневият град да оживее и да стане връзката на различните културни и исторически пластове в Пловдив в рамките на домакинството на града като Европейска столица на културата през 2019 г., а и след това, бе обсъдено  по време  на форум, посветен на индустриалната археология. Негов организатор е Фондация \"Пловдив 2019”, а домакин - инвестиционната компания \"Галакси Инвестмънт Груп\", която е собственик на част от старите складове в Тютюневия град, който ще стане водеща арена на културните прояви в Пловдив през 2019 г. \r\n\tСпециален гост на форума беше италианският археолог и културен мениджър Емануеле Курти, които преди да пристигне в Пловдив е бил в град Матера, който ще е другата европейска столица на културата, заедно с Града на тепетата.\r\n\tКурти даде успешни примери за експлоатиране на стари индустриални сгради – превръщането на неизползвана гара на Рим в съвременен пазар за местни продукти и ресторанти; изоставена обществена библиотека от Болоня е върната към нов живот, а неизползваем киносалон в Милано събира туристи и гости на града. В град Скио фабрика за платове се използва за модерни офиси, за жилища и за провеждане на изложения и събития. Това са само част от многобройните примери как публична власт и бизнес работят заедно.\r\n\t\"Въпросът е как осигуряваме връзки между пластовете. Как ще свържем по смисъл Античния театър с Тютюневия град. Те трябва да вървят заедно. Това трябва да се направи. Дори ние, археолозите, понякога забравяме за таза най-важна връзка между пластовете. Индустриалната археология е именно такава връзка. Тютюневия град би оживял, ако се свърже с всичко важно в града като пластове”, смята специалистът.\r\n\t\"Съхранявайки старите сгради, съхраняваме връзката с нас самите. Иначе ще имаме само моловете. Те са несъществуващи места. Човек отива там, за да пазарува, а не да бъде себе си или с другите\", допълни Курти в лекцията си.\n\n\r\n\tВсяко инвестирано евро в развитието на материалното и/или нематериалното културно наследство води печалба от приблизително 20 евро, коментираха от Фондация \"Пловдив 2019\".\r\n\t\"Виждаме, че Пловдив все повече се откроява като център както за правене на бизнес, така и за изкуство и култура. Затова сме убедени, че всяка компания, избрала да работи тук трябва да се ангажира към предизвикателствата на града и да помага с каквото може за развитието му. Нашето културно наследство и начинът, по който го съхраняваме и му придаваме стойност, са основни фактори при определянето на Пловдив и неговата  привлекателност като място за живеене,  работа и посещение ”,  посочиха на свой ред от \"Галакси Инвестмънт Груп\", която работи в сферата на недвижимите имоти. Последната й инвестиция Офис Парк Пловдив привлече водещи аутсорсинг компании в града под тепетата.", "date": "18:42 | 21 юни 2017 | ", "title": "Как да оживее Тютюневият град в Пловдив обсъди форум за индустриална археология"}
{"url": "http://www.mediapool.bg/tsetska-tsacheva-vnasya-nov-variant-na-antikoruptsionniya-zakon-news265607.html", "text": "Правосъдният министър Цецка Цачева ще внесе нов, общо трети, вариант на антикорупционния закон, изготвен от бившия вицепремиер Меглена Кунева.\r\n\tТова стана ясно от думите й след срещата с президента Румен Радев в сряда, посветена на продължаването на съдебната реформа.\r\n\tЦачева обясни пред медиите, че за разлика от първите два законопроекта по темата, възможността за подаване на анонимни сигнали за корупция ще бъдат натоварени с обратна тежест на доказване – този, който твърди, че съществува подкупна схема, ще трябва да я доказва.\r\n\tСпоред правосъдния министър най-силното противодействие на всички корупционни практики е бързото въвеждане на електронното управление.\r\n\tПомолена да коментира вероятността за нова поправка в конституцията, след като преди ден главният съдебен инспектор Теодора Точкова поиска преуреждане на конституционния статут на Инспектората към ВСС, Цачева заяви, че не е обсъждала темата с държавния глава.\r\n\t\"Когато след дебат се прецени, че са наложителни промени и те са в компетентността на Обикновеното народно събрание няма пречка да бъдат направени. Но е важно на всеки закон да се даде време, да може той да действа и да се види едва тогава дали тези промени са постигнали целите си\", добави министърът с уточнението, че не смята за редно основният закон да се променя фрагментирано.", "date": "18:55 | 21 юни 2017 | ", "title": "Цецка Цачева внася нов вариант на антикорупционния закон"}
{"url": "http://www.mediapool.bg/bnr-i-muzikautor-nai-setne-urediha-otnosheniyata-si-news265609.html", "text": "Шест месеца след избухналия скандал със неуредените авторски права на излъчваната в ефира на Българското национално радио, проблемът е решен и двете спорещи страни са подписали договор за използването на творбите на представляваните от \"Музикаутор\" музиканти във всички 123 програми на държавното радио.\r\n\tЗаради спор с колко да се повишат плащаните от радиото авторски права, договорът между двете страни не бе продължен и точно преди Нова година БНР спря да излъчва съвременна музика. След известно време обаче част от авторите предоставиха безвъзмездно правата за ползването на песните им и радиото възобнови пускането на всякаква музика, макар да не бе уредило финансовите си отношения с \"Музикаутор\".\r\n\tДоговорът за ползване на авторска музика обаче е бил подписан във вторник и в него се предвижда  поетапно увеличаване на авторските възнаграждения, каквото бе предложението на Музикаутор от началото на преговорите преди година.\r\n\tВместо за пет години, обаче, възнагражденията ще се увеличават за три – до изтичането на мандата на настоящото ръководство на БНР. Според \"Музикаутор\" новият контракт отчита значителното увеличение на ползваната от националното радио музика. Следващата стъпка, съгласно закона, е споразумението да бъде процедурно одобрено от Асоциацията на българските радио- и телевизионни оператори, която е представителната организация на радио сектора.", "date": "19:40 | 21 юни 2017 | ", "title": "БНР и \"Музикаутор\" най-сетне уредиха отношенията си"}
{"url": "http://www.mediapool.bg/pravnata-komisiya-odobri-prehvarlyaneto-na-delata-za-koruptsiya-v-spetssada-news265610.html", "text": "Правната комисия в парламента прие в сряда на първо четене промените в Наказателно-процесуалния кодекс (НПК), предназначени да се справят с бавното правораздаване и бягството на подсъдими.\r\n\tОсновната тема по време на обсъждането обаче бе съвсем друга – текстовете, променящи подсъдността на делата за корупция по високите етажи на властт, така че те да бъдат прехвърлени от Софийския градски съд (СГС) в Специализирания наказателен съд.\r\n\tПредложенията, изготвени от правосъдното министерство и подкрепяни от главния прокурор Сотир Цацаров, бяха приети с 12 гласа “за”, шест “въздържал се” (всички от БСП – бел.ред.) и нито един „против“.\r\n\tМнозинството в комисията напълно пренебрегна всички аргументи срещу прехвърлянето на корупционните дела към спецсъда, изложени пред депутатите основно от зам.-председателя на Върховния касационен съд (ВКС) Павлина Панова и представителя на Висшия адвокатски съвет Емилия Недева.\r\n\tОсвен тях, някои от депутатите от БСП поставиха въпроса – кое налага промяната в подсъдността на тези дела при положение, че спецсъдът е сравнително нов, все още не е демонстрирал убедитални резултати в дейността си по дела срещу организираната престъпност, а в него правораздават предимно бивши районни съдии и експрокурори.\n\n\r\n\tСъдия Панов припомни на комисията и заключенията от анализа на ВКС за работата на спецсъда, в който имаше немалко критики, сред които беше посочен много по-големият брой върнати на прокуратурата дела от тези в СГС. Както и това, че разпорежданията за прекратяване и връщане на дела на прокуратурата традиционно са с по-нисък стандарт от тези в другите съдилища.\r\n\tАдвокат Емилия Недева пък изтъкна, че е несъстоятелно прехвърлянето на корупционните дела да се мотивира с това, че спецсъда бил специализиран. Тя опита да обясни на депутатите, че единственият съд у нас, специализиран да разглежда дела за корупция по високите етажи на властта е СГС. Затова и обсмиляната през 2010 г. подобна промяна е била отхвърлена, като тогава парламентът се е вслушал в мнението на юристите, припомни тя.\r\n\tПрепоръка за промяната на подсъдността на тези дела фигурираше в независимия анализ на прокуратурата, изработен от европейски прокурори. Техният аргумент бе, че в спецсъдът има по-добро взаимодействие между прокурорите и съдиите, но се отбелязваше, че такава промяна трябва да бъде обмислена добре.\r\n\t“Съдът е за това, за да комуникира по еднакъв начин със страните в производството, защото и прокуратурата, и адвокатурата, и подсъдимите са страни. Взаимоотношенията са такива, каквито конституцията и процесуалният закон определят, другото надскача доброто взаимодействие”, подчерта по този повод съдия Павлина Панова, добавяйки, че ”ако искаме да имаме добри резултати, не това е начинът”.\r\n\tКато допълнителен аргумент срещу тази идея зам.-председателят на ВКС припомни Решение №10 от 2011 г. на Конституционния съд, според което не бива да се допуска едни и същи престъпления да се гледат от различни съдилища. \r\n\t”Ние ще допуснем някои престъпления срещу висшия ешелон на властта да се гледат от специализирания съд, а същите срещу други хора ще бъдат гледани включително и от районни съдилища. Може да си представите какъв разнобой в съдебната практика ще настане. Това са сериозни правни аргументи”, категорична бе тя.\r\n\tПредседателят на правната комисия Данаил Кирилов (ГЕРБ) обаче остана непоклатим: “Не успяхте да ме притесните с тези аргументи. Всички недостатъци и пороци, които сте установили, може да ги контролирате – и конкретно, и методически. С тълкуване бихте могли да изравните практиката. Разсъждавам грубо и примитивно от позицията на депутатско кюфте. Ако за нас е лошо, значи е добро законодателно решение. Ние също имаме нужда от дисциплиниране с всички способи. Законът трябва да се спазва.”\r\n\tОчаквано в подкрепа на смяната на подсъдността се обяви заместник главният прокурор Мария Шишкова. По думите й това е препоръка по Механизма за сътрудничество и проверка и трябва да бъде въведена.", "date": "19:53 | 21 юни 2017 | ", "title": "Правната комисия одобри прехвърлянето на делата за корупция в спецсъда"}
