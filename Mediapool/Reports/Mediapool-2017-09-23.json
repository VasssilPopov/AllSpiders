{"url": "http://www.mediapool.bg/hora-v-neravnostoino-polozhenie-protestiraha-v-sofiya-news269566.html", "text": "Хора в неравностойно положение излязоха в събота на пореден протест в София с искане за по-достъпна градска среда и държавна подкрепа за достоен живот, предаде БНР. Пред сградата на президентството хората се оплакаха, че градската среда е изключително враждебна към тях.\r\n\t\"Недостъпността е един от основните фактори, които пречат на хората с увреждания да живеят пълноценно, достойно. Стигна ли до бордюр, край. Взимам 200 лева пенсия и 50-те лева интеграционните, които ми се полагат. Обикновено хората взимат 30. Знаете ли колко много деца не ходят на училище, защото училищата не са достъпни, защото средата в училище не е свикнала с деца с увреждания и е враждебна\", коментираха протестиращите, цитирани от БНР.\r\n\tСпоред тях средствата за хората с увреждания се харчат неефективно.\r\n\tВ петък социалният министър Бисер Петков коментира, че се работи за осигуряването на устойчиво финансиране от държавния бюджет на услугите личен и социален асистент и домашен помощник. Тези услуги в момента се финансират основно от европейските средства, но малка част се поема и от държавния бюджет. Проблемът е , че финансирането не стига за всички, които имат нужда.\r\n\t“До следващата година европейските пари ще свършат и хиляди хора могат да останат без лични асистенти, ако бюджетът не поеме разходите за тях. Към момента услугите в домашна среда се ползват от над 26 000 възрастни и хора с увреждания. Осигуряването на устойчивост на тяхното финансиране е част от изпълнението на Националната стратегия за дългосрочна грижа\", обясни Петков, без да посочи необходимата сума за това.", "date": "2017.09.23", "title": "Хора в неравностойно положение протестираха в София"}
{"url": "http://www.mediapool.bg/hilyadi-sa-evakuirani-zaradi-vulkana-na-ostrov-bali-news269554.html", "text": "Над 10 000 души вече са евакуирани, след като Индонезия издаде най-високата степен за тревога за изригване на вулкана на остров Бали, съобщи ББС. Предупреждението означава, че има \"изключително висока\" вероятност от голямо изригване.\r\n\tВластите предупреждават хората да стоят на поне 9 километра от планината Агунг. Съобщава се за леки трусове и се смята, че магма са издига към повърхността. За последно Агунг изригна през 1963 г., а загиналите бяха над 1000 души.", "date": "2017.09.23", "title": "Хиляди са евакуирани заради вулканa на остров Бали"}
{"url": "http://www.mediapool.bg/iran-napravi-uspeshen-test-na-balistichna-raketa-s-obhvat-2000-km-news269550.html", "text": "Иран разпространи видеокадри на успешен опит на нова балистична ракета, само часове след като я представи по време на военен парад в столицата Техеран, съобщава иранската телевизия PressTV, цитирана от БНР.\r\n\tБалистичната ракета е със среден обхват от 2000 км и може да бъде натоварена с няколко бойни глави. САЩ на няколко пъти наложиха санкции срещу Иран заради ракетната й програма, въпреки че Техеран твърдо отхвърля американските обвинения, че се нарушават резолюциите на ООН.\r\n\tИран настоява, че ракетните тестове са единствено за отбранителни цели и не представляват заплаха за други страни и не са проектирани да носят ядрени бойни глави. Ислямската република твърди, че помага на съюзниците си, сред които Ирак и Сирия, в борбата срещу тероризма.", "date": "2017.09.23", "title": "Иран направи успешен тест на балистична ракета с обхват 2000 км"}
{"url": "http://www.mediapool.bg/bulgaria-ne-priema-tarseshti-zakrila-ot-turtsiya-news269552.html", "text": "България продължава да връща на Турция търсещите закрила у нас, съобщи бТВ. За последните две години нито един турски гражданин, който е подал молба за бежански или хуманитарен статут у нас, не го е получил.\r\n\tОт началото на годината 37 турски граждани са задържани в опита им да избягат от родината.Една трета от тях са потърсили закрила от Агенцията за бежанците с мотивите, че в Турция са в опасност от преследване, но нито един не е получил статут. През 2016 г. – също.\r\n\tОт агенцията обясняват, че всяка молба за закрила се разглежда индивидуално и обективно и да отричат да има практика да се дават откази на турски граждани.И в момента има още 16 души, които очакват решение за това ще получат ли закрила в България или не.\r\n\tПравозащитници и журналисти припомнят, че южната ни съседка все още е в режим на извънредно положение, при което част от гражданските права и свободи са ограничени.\r\n\tВръщането на турски граждани, преследвани от властта в Анкара през миналата година, на няколко пъти предизвика скандал у нас. Най-голям шум вдигна казусът с незаконно екстрадирания гражданин Абдуллах Бююк, който бе предаден на Ердоган, въпреки санкцията на съда.", "date": "2017.09.23", "title": "България не приема търсещи закрила от Турция"}
{"url": "http://www.mediapool.bg/mis-turtsiya-be-detronirana-zaradi-tuit-svarzvan-s-prevrata-news269547.html", "text": "Организаторите отнеха короната на Мис Турция 2017 Итир Есен заради пост, публикуван в Туитър, за който са сметнали, че е обиден към жертвите на оптита за преврат през миналата година.\r\n\tВ поста кръвта, пролята от мъчениците на преврата, се сравнява с менструация, обяснява ББС. Есен е написала: \"Тази сутрин съм в цикъл, за да отбележа 15 юли, деня на мъчениците. Почитам деня като кървя, като нашите мъченици\". Въпреки че постът е от няколко месеца, той е забелязан от организаторите едва в петък.\r\n\t\"Мъченици\" е дума, използвана от президента Реджеп Тайип Ердоган, когато говори за хората, загубили живота си, опълчвайки се на преврата.\r\n\t \r\n\tИтир Есен бе детронирана още на следващия ден, след като спечели конкурса и правото да представя Турция на конкурса Мис Свят в Китай. Турция ще бъде представена на конкурса в Китай от първата подгласничка Аслъ Сюмен.\r\n\tПостът на 18-годишния модел и студентка е предизвикал буря в турските социални медии. Самата Есен се оправдава, че не е искала да засяга политиката.", "date": "2017.09.23", "title": "Мис Турция бе детронирана заради туит, свързван с преврата"}
{"url": "http://www.mediapool.bg/barelef-ot-pametnika-na-kalashnikov-v-moskva-se-okaza-vaorazhen-s-shmaizer-news269551.html", "text": "Част от метален барелеф до открития преди дни паметник на Михаил Калашников в Москва беше изрязана с флекс, защото се оказа, че на нея е изобразен чертеж на автомат, използван от нацистите по време на Втората световна война. Става дума за \"Щурмгевер 44\" (StG 44), изобретен от германския инженер Хюго Шмайзер. За автоматът АК-47и до днес се спори дали не е било копирано и доразвито от руснаците от чертежите на германеца.\r\n\tПаметникът бе открит в Москва с военни почести, венци и реч на министъра на културата, в която той нарече автомата калашник \"културен бранд на Русия\". Композицията представлява висок 10 метра постамент със статуя на Михаил Калашников с АК-47 в ръка, зад която има барелеф и статуя на Св. Георги.\r\n\tЧаст от този барелеф бе грубо изрязана заради немския автомат, а скулпторът Салват Шчербаков призна, че е допусната грешка и заяви, че \"тази грешка се е промъкнала от интернет\", съобщават местните медии, цитирани от “Сега“.\r\n\tВладислав Кононов, ръководител на Руското общество за военна история, коментира, че \"благодарение на тази грешка бе разрушен мит, че Калашников бил заел елементи от това изобретение на негови колеги\", съобщи Би Би Си.\r\n\tStG-44 е изобретен от Хюго Шмайзер през 1942 г. и влиза на въоръжение в армията на нацистка Германия през 1944 г. И до днес специалисти посочват много сходства на АК-47 с това оръжие, както и факта, че Шмайзер и негови колеги са пленени и откарани да работят в СССР след войната да работят за нуждите на Червената армия.", "date": "2017.09.23", "title": "Барелеф от паметника на Калашников в Москва се оказа “въоръжен“ с шмайзер"}
{"url": "http://www.mediapool.bg/21-amerikanski-shtata-sa-bili-podlozheni-na-ruski-hakerski-ataki-news269553.html", "text": "Държавният департамент на САЩ е предупредил в петък служителите по изборите от 21 щата, че миналата година избирателните им системи са били подложени на руски хакерски атаки, предадоха световните агенции.В повечето случаи те са били неуспешни.\r\n\tСред щатите, станали обект на атаки, са ключови места като Флорида, Охайо, Пенсилвания, Вирджиния, Калифорния и Уисконсин.\r\n\tВластите не съобщават официално кой стои зад нападенията, но според служители са учинили пред медиите, че атаките дошли именно от Русия. Целта им била да се получи достъп до системата за регистриране на гласоподаватели.\r\n\tГолемият обхват на атаките и дългото забавяне преди да бъдат предупредени представители на щатските администрации, предизвиква загриженост сред някои служители и конгресмени.\r\n\tСъобщението на американското правителство беше направено в момент, когато се води специално разследване дали по време на предизборната кампания миналата година е имало договаряне между Русия и сътрудници на тогавашния кандидат за президент Доналд Тръмп.", "date": "2017.09.23", "title": "21 американски щата са били подложени на руски хакерски атаки"}
{"url": "http://www.mediapool.bg/prezidentat-shte-pravi-registar-na-balgarite-v-chuzhbina-news269549.html", "text": "Президентът Румен Радев обяви намерението си да инициира създаването на регистър на българите и българските общности в чужбина, за да има връзка между тях и браншовите, образователните институции и бизнеса в България.\r\n\tДържавният глава съобщи това в петък на среща с представители на българската общност в Ню Йорк. По думите на държавния глава този регистър ще улесни комуникацията със сънародниците ни зад граница за използването на тяхната професионална експертиза и опит, се казва в  на президентската институция.\r\n\tВ срещата в Генералното консулство в Ню Йорк участваха президентът (1997-2002 г.) Петър Стоянов, заместник министър-председателят по правосъдната реформа и министър на външните работи Екатерина Захариева и над 200 българи.\r\n\t“В глобалния свят една държава не може да съществува сама – финанси, инвестиции, технологии, научен и културен обмен, всичко е свързано. И когато вие успявате, това е успех и за България“, казаРадев. Той изрази своята “признателност“към българите, които рекламират родината в международните институции и компаниите, в които работят.\r\n\t“За мен България ще е успяла, когато кажете на вашите деца да се върнат, за да учат и работят в нея“, заяви в отговор на въпрос президентът.\n\n\r\n\tПрезидентът благодари на сънародниците ни в Ню Йорк за запазената връзка с родината, за съхраненото национално самосъзнание и чувство за общност, за съботно-неделните училища, които създават условия и за децата да опазят своя роден език.\r\n\t“България е там, където хората говорят, сънуват и мечтаят на български език“, заяви Румен Радев. Държавният глава призова Министерството на външните работи да се бори за създаването на културен център, който да разпространява българската култура, традиции и фолклор в Ню Йорк.\r\n\t“Всички ще работим заедно за това“, заяви Румен Радев.\r\n\tСпоред него властите има какво да направят, за да се създаде много по-голямо доверие в “българските институции, чувство за справедливост в обществото и за свобода от корупционни схеми при възлагането на обществени поръчки“.\r\n\tПопитан за правосъдната реформа в България и за възможността да бъде въведен румънският антикорупционен модел, държавният глава посочи, че проблемите на България трябва да се решават от българите.\r\n\t“Ако дойде някой друг отвън да ни реши проблемите, това означава, че ние нямаме самочувствието, куража и убедеността като нация, да ковем нашето собствено бъдеще. За мен реформата в съдебната система е абсолютен приоритет и затова за пръв път в президентската институция се свиква Консултативния съвет за национална сигурност на тази тема“, каза Радев.\r\n\tПо отношение на обществения дебат за начина, по който трябва да бъде създадена институцията за борба с корупцията, президентът коментира:\r\n\t“В България сякаш искаме да имаме литература без Достоевски. Можем ли да си представим Достоевски без “Престъпление и наказание“ или Достоевски, но само с “престъпление“ без “наказание“? Крайно време е да се наказваме и да имаме независим антикорупционен орган, който да дисциплинира политическата класа“, каза държавният глава.", "date": "2017.09.23", "title": "Президентът ще прави регистър на българите в чужбина"}
{"url": "http://www.mediapool.bg/uchenikat-nabil-s-kol-uchitelya-v-sadovo-ostava-v-aresta-news269557.html", "text": "Районният съд в Асеновград остави в ареста за постоянно ученика от Селскостопанската гимназия в Садово - Атанас Георгиев, който наби с дървен кол учителя си по английски език. \r\n\tСлед инцидента от 19 септември младежът бе обвинен за хулиганство, извършено с изключителна дързост и цинизъм, и за нанасяне на телесна повреда на учителия си Антон Велков. Преподавателят бе приет за кратка в болница с хематом на главата, а след това бе освободен за домашно лечение. \r\n\tИзненадващо в събота за оставането му в ареста пледира и адвокатът на обвиняемия - Галина Карагьозова, съобщи БНР. При тази ситуация обжалване на днешното решение не се очаква, а според наблюдаващият прокурор Венелин Савов делото може да приключи още следващата седмица.", "date": "2017.09.23", "title": "Ученикът, набил с кол учителя в Садово, остава в ареста"}
{"url": "http://www.mediapool.bg/politsiyata-zadarzha-dupnichanin-strelyal-s-karabina-na-ulitsata-news269556.html", "text": "Полицията в Дупница арестува млад мъж, който се е напил и стрелял с ловна карабина на улица в града. Няма пострадали хора, а арестуваният е бил с 2.33 промила алкохол.\r\n\tИзстрелите събудили целия квартал. Районът бил отцепен веднага от спецполицаи. Установено е, че карабината, с която е стрелял мъжът, а законно притежавана. Според полицейски източници задържаният е син на убития преди 14 години криминално проявен дупничанин Пламен Мавров - Гипса.", "date": "2017.09.23", "title": "Полицията задържа дупничанин, стрелял с карабина на улицата"}
{"url": "http://www.mediapool.bg/samneniya-za-nov-yadren-test-na-phenyan-zaradi-zemetresenie-news269548.html", "text": "Земетресение  магнитуд 3.4 по скалата на Рихтер е регистрирано от китайския сеизмологичен център в североизточната провинция на Северна Корея Хамгьон-Пукто. Епицентърът е приблизително на 50 км от мястото, където в началото на септември бе изпитана водородна бомба от режима в Пхенян.\r\n\tГеофизическият институт на Китай официално обяви, че най-вероятно става дума за \"експлозия\". Според агенцията, следяща за неразпространение на ядреното оръжие, това е \"необичайна сеизмична активност\", която се проучва и подробностите ще бъдат обявени по-късно.\r\n\tСегашното земетресението е регистрирано в 16.29 часа пекинско време (11.29 българско) на дълбочина от нула метра, което само засилва подозренията.\r\n\tМетеорологичният институт на Южна Корея не изключва това да е обичаен трус, защото не засича характерни звукови вълни, създавани от изкуствено предизвикани земетресения. Американският геофизичен институт няма категорична позиция по въпроса.\r\n\tПредишният ядрен опит бе засечен от американския геофизически институт първоначално с магнитуд 5.6 и дълбочина от 10 км, но после данните бяха коригирани на магнитуд 6.3 и дълбочина 0 км.\n\n\r\n\t\r\n\tПо-рано през деня световните информационни агенции съобщиха, че Китай налага ограничение на износа си на петролни продукти към Северна Корея, както и ще се спре да купува текстилни изделия от изолираната комунистеческа държава. Китай е най-големият търговски партньор на Пхенян и единственият източнник на твърда валута за режима в страната.\r\n\tМерките са в съотвествие с резолюцията на Съвета за сигурност на ООН срешу Северна Корея заради извършения през последния месец ядрен опит.\r\n\tКитай ограничава износа на петролни продукти влиза в сила от 1 октомври, а износът на втечнен природен газ спира веднага. Веднага се прекратява и вносът на текстилни изделия.\r\n\tЗабраната за износ на текстилни изделия ще коства на Пхенян значителна част от получаваните досега 700 млн. долара годишно. Тексилът е вторият най-важен експортен продукт на страната. Най-големият сектор е износът на въглища, който до началото на тази година генерираше 1.2 милиарда долара за Северна Корея, но също бе ограничен заради санкциите на ООН.\r\n\tСеверна Корея има предприятие за преработка на суров петрол, който не е включен в забраната. Веднага след решението на Пекин да приложи санкците на ООН цените на петролните продукти в Пхенян са поскъпнали с 20%, предава АФП.\r\n\tМеждувременно руският външен министър Сергей Лавров коментира, че лидерите на САЩ и Северна Корея  се държат като “децат, които са започнали да се бият в детската градина и никой не може да ги спре”. Той допълни, че има нужда от пауза в този конфликт и укротяване на “горещите глави“.\r\n\tЛавров каза, че е абсолютно неприемливо да се мълчи за “ракетните авантюри на КНДР”, но също така е и е неприемливо да се се провокира началото на война на Корейския полуостров.\r\n\tВъв връзка с двустранните отношения между Русия и САЩ Лавров каза, че проблемите не са резултат на разногласията, а на решенията на американската администрация по времето на Обама.", "date": "2017.09.23", "title": "Съмнения за нов ядрен тест на Пхенян заради земетресение"}
{"url": "http://www.mediapool.bg/vseki-treti-germanets-ne-e-reshil-za-kogo-da-glasuva-news269560.html", "text": "Една трета от германците все още не са решили за кого да гласуват ден преди парламентарните избори. “Алтернатива за Германия“ най-вероятно ще бъде новата партията в Бундестага и трета политическа сила в страната, сочат последните социологически проучвания.\r\n\tВ навечерието на изборите и Ангела Меркел (ХДС/ХСС), и Мартин Шулц (СДП) призоваха и за вот срещу крайнодесните популисти.\r\n\t“Освирквания и ругатни определено няма да решат бъдещето на Германия”, каза канцлерът Меркел.\r\n\t“Ако Алтернатива за Германия влезе в Бундестага, това означава, че за първи път след 1945 г. гробокопачите на демокрацията ще влязат в парламента. Тук, в Берлин, казвам на тези хора: Вие сте наши врагове и ние ще браним демокрацията в Германия”, обяви Шулц.\r\n\tВ неделя право на глас имат и 6 млн. германци с мигрантски произход. Те са около 10 процента от гласоподавателите.", "date": "2017.09.23", "title": "Всеки трети германец не е решил за кого да гласува"}
{"url": "http://www.mediapool.bg/zaev-deklarira-orientatsiyata-na-makedoniya-kam-nato-i-priyatelstvo-kam-sasedite-news269559.html", "text": "“Република Македония днес е свободна, сигурна и стабилна. Република Македония е приятел на съседите си и е твърдо ориентирана към пълна интеграция в НАТО и Европейския съюз“, заяви в речта си пред Общото събрание на ООН в петък македонският премиер Зоран Заев, съобщи МИА, цитирана от БТА.\r\n\tТой допълни, че четвърт век след присъединяването си към ООН Македония все още има отворен въпрос с Гърция във връзка с името си и посочи, че двете страни прилагат мерки за изграждане на доверие.\r\n\t\"Нашата политика е базирана върху решаването на проблемите чрез диалог и сътрудничество. Ние се надяваме, че това може да вдъхнови други и да отвори нов подход към двустранното сътрудничество в нашия регион. Като позитивна стъпка, позволете ми да посоча подписването на договора за сътрудничество и добросъседски отношения с България. Това е споделен успех на нашите две страни\", каза още Заев.", "date": "2017.09.23", "title": "Заев декларира ориентацията на Македония към НАТО и приятелство към съседите"}
{"url": "http://www.mediapool.bg/zdravnoto-ministerstvo-gotvi-udar-po-nargiletata-news269562.html", "text": "Работната група към Министерството на здравеопазването в момента работи върху промени на закона за здравето, които трябва да “ударят” по употребата на наргилета, обяви заместник-министърът на здравеопазването Мирослав Ненков в събота пред бТВ.\r\n\t“Има подготвен и образователен материал, с който да се учат родителите, учителите и да не се обясняват глупости, че дишането на дим е нещо много готино”, обясни той.\r\n\t“В ролята си на заместник-министър на здравеопазването, баща и лекар – няма нищо, което да е полезно в дишането на дим. Под каквато и да е форма. Родителите, които обясняват, че било хубаво, защото минавало през вода – това е формена глупост! Не давайте на децата си да дишат никакъв дим”, призова той.\r\n\tСпоред него родителите са виновни пушенето на наргилета от децата, а не училището и заведенията.\r\n\tПо повод искането на общопрактикуващите лекари родители да заплащат сума за прегледи и на децата им, Ненков каза, че е съгласен.\n\n\r\n\t“Най-ценното нещо, което притежаваме е здравето ни. Отговорността е единствено наша и ангажирането със собственото ти здраве минава и през участие в лечението дори  и финансово”, каза той.\r\n\tПо повод кадровите смени във Фонда за лечение на деца в чужбина, Ненков обясни, че който и да заема поста на директор на фонда, ако не спазва правилата, отново ще бъде сменен.\r\n\t“Шефът на фонда се сменя с един подпис. Министърът, ако иска, още утре може да смени пак шефа на фонда”, каза Ненков.", "date": "2017.09.23", "title": "Здравното министерство готви “удар“ по наргилетата"}
{"url": "http://www.mediapool.bg/total-zapochva-nov-etap-ot-sondazhite-v-blok-han-asparuh-news269558.html", "text": "Френската компания “Тотал“ започва нов етап от сондажите в блок “Хан Аспарух“ в българската част на Черно море, съобщиха от фирмата.\r\n\tДълбоководният сондаж “Рубин-1“ се намира в изключителната икономическа зона на България в Черно море, на приблизително 90 км от най-близката брегова линия и на 14 км североизточно от първия сондаж “Полшков-1“.\r\n\tЗа целта е мобилизиран същият сондажен кораб Noble Globetrotter II (GT II), с който се проведе първата сондажна кампания. Логистичното подпомагане продължава да се осъществява от пристанище “Леспорт“, Варна, като се използват същите снабдителни кораби и хеликоптери.\r\n\tОчаква се сондажните операции за “Рубин-1“ да продължат до началото на 2018 г. Те ще спомогнат за получаването на допълнителна информация за  по-нататъшното оценяване на въглеводородния потенциал на блок „Хан Аспарух“.\r\n\t“След успешното приключване на “Полшков-1“ през септември 2016 г. новият сондаж бележи следващ вълнуващ и значим момент в нашата работа в Черно море и показва ангажимента ни към този предизвикателен проучвателен проект“, казват от компанияра.\r\n\tПрез октомври 2016 година “Тотал“ обяви откриването на нефт в сондаж “Полшков-1“. Компанията обаче не е уточнила дали количествата са достатъчни, за да започне комерсиална експлоатация.", "date": "2017.09.23", "title": "“Тотал“ започва нов етап от сондажите в блок “Хан Аспарух“"}
{"url": "http://www.mediapool.bg/dve-novi-silni-zemetreseniya-v-meksiko-news269561.html", "text": "Две нови силни земетресения разлюляха Мексико, съобщават световните информационни агенции. Едно е с магнитуд 6.2 по Рихтер в района град Матиас Ромеро, щата Оаксака. Трусът е бил с дълбочина 40 км. До момента няма данни за пострадали и разрушения. Не е издадено предупреждение за цунами.\r\n\tПо-рано през деня е имало и земетресение с магнитуд 5.8 по Рихтер в Тихия океан на 48 км югозападно от град Паредон, на дълбочина 74 км.Преди няколко Мексико бе сполетяно от трус магнитуд от 7.1, който взе над 280 жертви.", "date": "2017.09.23", "title": "Две нови силни земетресения в Мексико"}
{"url": "http://www.mediapool.bg/dve-zhertvi-na-samoletna-katastrofa-blizo-do-balgarskata-granitsa-news269564.html", "text": "Двама украинци загинаха, след като малък самолет се разби в Гърция, на 20 километра от границата с България, съобщава “24 часа“\r\n\tЕдномоторната машина CT2K е излетяла от летището в Александруполис в 12.37 часа в петък. Малко по-късно самолетът е изчезнал от радарите. По същото време пилотите на друг самолет, който излетял заедно с украинците, съобщили, че са загубили визуален контакт с първата машина. Веднага била организирана издирвателна операция.\r\n\tКрай планинското село Керасия е било открито едно от крилата на самолета. Спасителната акция е била прекратена с падането на нощта заради проливния дъжд и неблагоприятните атмосферни условия в района.\r\n\tВ събота издирването е било подновено, а в него се включили и алпинисти, защото районът е трудно достъпен. По обяд били открити телата на двамата украинци.", "date": "2017.09.23", "title": "Две жертви на самолетна катастрофа близо до българската граница"}
{"url": "http://www.mediapool.bg/uiz-ear-spira-poletite-ot-sofiya-do-birmingam-bristol-i-donkastar-news269563.html", "text": "Всички полети на нискотарифната авиокомпания \"Уиз Еър\" от София до Бирмингам, Бристол и Донкастър/Шефийлд ще бъдат преустановени от 6 ноември. Това се казва позиция на компанията до БТА по повод сигнал от клиенти за отменени резервации за посочените дестинации.\r\n\tОт компанията обясняват, че заетостта на полетите до тези маршрути не е отговорила на очакванията и в резултат софийската мрежа е трябвало да бъде оптимизирана. Допълнителният капацитет ще бъде разпределен по други маршрути през следващите месеци. \r\n\tПътниците с резервации, засегнати от тази промяна, са информирани и им е предоставена възможност да изберат алтернативен полет от графика на компанията, да им бъде възстановена изцяло платената сума или да получат 120% от първоначално платената тарифа в своя акаунт, които да използват за бъдещи резервации.\r\n\tЕдинствената дестинация за пътуващите с „Уиз Еър” до Великобритания след 6 ноември остава летище Лутън, Лондон. \r\n\tОт компанията посочват, че от март следващата година превозвачът планира пускането на три нови маршрута от София до Лисабон, Ница и Малага. Предвижда се и увеличаване на честотата на осем популярни съществуващи услуги.", "date": "2017.09.23", "title": "\"Уиз Еър\" спира полетите от София до Бирмингам, Бристол и Донкастър"}
{"url": "http://www.mediapool.bg/politsiyata-v-istanbul-arestuva-36-predpolagaemi-chlenove-na-islyamska-darzhava-news269565.html", "text": "Полицията в Истанбул е задържала 36 предполагаеми членове на терористичната групировка \"Ислямска държава\", предаде Анадолската агенция, цитирана от БТА.\r\n\tПолицията е осъществила в събота антитерористична операция в Истанбул, като са били претърсени едновременно 15 адреса с цел залавяне на петима заподозрени, за които се смята, че са пътували до Сирия и Ирак заради \"Ислямска държава\".\r\n\tАнадолската агенция предаде, че са били задържани 36 души, от които 31 чужденци. Не се съобщава обаче от каква националност са.\r\n\tОт 2015 г. насам в Турция станаха няколко атентата, приписвани на \"Ислямска държава, при които загинаха над 300 души.\r\n\tОсвен че се бори с терористични клетки на своя територия, Турция предприе и военна операция в северна Сирия през август 2016 г., за да прочисти граничния район от членове на \"Ислямска държава\", след като бомба окървави сватба в окръг Газиантеп.", "date": "2017.09.23", "title": "Полицията в Истанбул арестува 36 предполагаеми членове на “Ислямска държава“"}
{"url": "http://www.mediapool.bg/muudis-ponizhi-reitinga-na-velikobritaniya-zaradi-planovete-na-mei-za-brekzit-news269555.html", "text": "Рейтинговата агенция \"Муудис\" понижи с една степен оценката си за кредитния рейтинг на Великобритания след  Тереза Мей пред европейски лидери във Флоренция.Там Мей обяви, че Великобритания няма намерение да търси оставане в общия пазар на ЕС, а Брекзит ще се осъществи окончателно през 2021 година. Тя даде да се разбере, че Лондон ще плати и всичките си задължения към съюза.\r\n\tСпоред специалистите на агенцията плановете на правителството да намали дълговете бреме са дерайлирали и Брекзит ще повлияе тежко на икономиката.\"Муудис\" лиши страната от най-високия инвестиционен рейтинг ААА през 2013г.Сега Великобритания има рейтинг Аа2.\r\n\tОт пика на финансовата криза през 2010г. досега бюджетният дефицит бе намален от около 10% на 2.3% от БВП. Но агенцията смята, че перспективите за публичните финанси значително са се влошили, тъй като правителството на Мей е смекчило усилията си за ограничаване на разходите, започнати от предшественика ѝ Дейвид Камерън и финансовия му министър Джордж Озбърн, съобщава “Муудис“, цитирана от “Дневник“.\r\n\tОт Лондон коментират, че оценките на \"Муудис\" за ефекта от Брекзит върху икономиката са остарели и че Мей е представила амбициозна визия за бъдещите отношения на Обединеното кралство с ЕС.\r\n\t\"Като гледам речта на Тереза Мей, не мисля, че тя съдържа нещо, което да ни накара да променим оценката си. През следващите няколко години имаме много по-малко доверие, че британското правителство ще успее да изпълни плановете си да намали дълговете - а говорим за изключително голямо дългове бреме - или да постигне някаква форма на споразумение с ЕС, която съхранява значителна част от правата, предоставени от членството в съюза\", коментира Алистър Уилсън, управляващ директор за глобалния суверенен риск в \"Муудис\".\n\n\r\n\tРешението на агенцията и мотивите към него едва ли ще помогнат на кабинета на Мей и на финансовия министър Филип Хамънд, които са под натиск да увеличат разходите в новия бюджет, чието внасяне в парламента трябва да стане през ноември.\r\n\t\"Муудис\" смята, че ще бъде предложено значително повишаване на разходите заради поети политически ангажименти, а в същото време е изключително спорно, че подобрената събираемост ще компенсира съкращаването на данъци.\r\n\tПоради това бюджетният дефицит ще остане в следващите години в рамките на 3-3.5% от БВП. Досегашните планове бяха до 2021-2022 година той да се свие под 1%. През 2019г. публичният дълг ще достигне около 93% от БВП, което означава, че страната остава една от малцината в Европа с растящ дял на дълговете.\r\n\tПод бюджетния натиск от Брекзит икономиката ще се забави и от очакваните 1.8% през 2017г. темпото ще намалее до 1% догодина и не се очаква увеличаване за следващите няколко години.", "date": "2017.09.23", "title": "“Муудис“ понижи рейтинга на Великобритания заради плановете на Мей за Брекзит"}
