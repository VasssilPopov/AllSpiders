{"url": "http://www.mediapool.bg/bitkoinat-poevtinya-pod-15-hil-dolara-news274002.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБиткойнът поевтиня под прага от 15 000 долара днес, след като финансовият регулатор на Южна Корея съобщи, че той и други агенции са направили проверки в шест местни банки, които предлагат сметки в дигиталната валута на институции, предаде Ройтерс, цитирана от БТА в понеделник.\r\n\tБиткойнът, който е най-голямата в света виртуална валута по пазарна стойност, поевтиня със 7.57 процентни пункта до 14 902,99 долара на люксембургската борса Битстамп (Bitstamp).\r\n\tЦентралната банка на Израел пък обяви, че не признава дигиталните валути като биткойн за действителни валути и допълни, че е трудно да разработи регулации за надзор на рисковете от подобна дейност за банките в страната и техните клиенти.\r\n\tНадин Баду-Трахтенберг, заместник-управител на институцията, съобщи за оплаквания, че израелските банки затрудняват някои свои клиенти да прехвърлят пари от сметките си, за да купуват биткойни. Това обаче е въпрос, по който централната банка не може да вземе отношение. Други централни банки са изправени пред същия проблем, посочи тя.\r\n\tПозицията на централната банка на Израел е, че те (криптовалутите) трябва да бъдат възприемани като финансов актив, каза Баду-Трахтенберг на заседание на парламентарна комисия по финансови въпроси.\n\n\r\n\tПравителството не носи отговорност към инвеститорите в биткойни, допълни тя.\r\n\tПо думите й нито един регулатор в света не е издал указания към банковата система как да действа спрямо активността на клиентите си, свързана с виртуални валути.\r\n\tСтойността на биткойна, най-популярната криптовалута, в средата на декември скочи до близо 20 000 долара, след това в края на месеца се срина до под 12 000 долара, припомня Ройтерс.", "date": "2018.01.08", "title": "Биткойнът поевтиня под 15 хил. долара"}
{"url": "http://www.mediapool.bg/germanski-sindikat-zapochna-stachki-za-po-visoki-zaplati-i-po-kratka-rabotna-sedmitsa-news273981.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-големият германски синдикат И Ге Метал (IG Metall) започна поредица стачки в подкрепа на исканията си за по-добри условия на труд, предаде ДПА.\r\n\tВ началото на днешния ден са спрели работа служителите в две компании - 65 души са се присъединили към стачните действия в баварския град Ашафенбург, а 100 в западния град Изерлон.\r\n\tЩафетните стачки се очаква да засегнат компании в югозападната провинция Баден-Вюртемберг, включително производителя на луксозни автомобили Порше (Porsche), и няколко града в Северен Рейн-Вестафалия и източната част на страната.\r\n\tСред засегнатите са обекти на производителя на асансьори Отис (Otis) в Берлин, самолетостроителя Бамбардие (Bombardier) в Бранденбург и Фолксваген (Volkswagen) в източния германски град Кемниц.\r\n\tСтачкували са работници от нощната смяна на доставчика на автомобилно оборудване Кирххоф (Kirchhof) и на производителя на селскостопански машини Клаас (Claas), допълва Ройтерс.\n\n\r\n\tИ Ге Метал настоява за увеличаване с 6 процента за заплатите за 3,9-те му милиона членове и възможност за преминаване на 28-часова работна седмица. Профсъюзът иска също така работещите на смени, родителите на малки деца и тези, които се грижат за член на семейството, да получават частична корекция на заплатата.\r\n\tИсканията ни са икономически обосновани, работодателите могат да си ги позволят и те са правилният отговор на модерния свят на труда, заяви Бернд Купа, ръководител на подразделението на синдиката в Лайпциг.\r\n\tГерманската икономика е в подем, книгите за поръчки на компаниите са запълнени и прогнозите за 2018 г. са добри, допълни той.\r\n\tРаботодателите отхвърлят тези искания и предлагат увеличаване на възнагражденията с 2 процента и еднократно плащане от 200 евро през първото тримесечие.\r\n\tПреговори между синдикатите и работодателски обединения са планирани за 11 януари в провинция Баден-Вюртемберг, където са централите на автомобилостроителите Порше, Даймлер (Daimler) и производителя на автомобилни части Бош (Bosch).\r\n\tВ Бавария, където са базирани водещи компании като Бе Ем Ве (BMW) и Сименс (Siemens), преговорите ще бъдат възобновени на 15 януари.\r\n\tПреговори в силно населената провинция Северен Рейн-Вестфалия, дом на концерни като ТисенКруп (TyssenKrupp), ще последват на 18 януари.\r\n\tГермански работодатели обвиниха синдиката И Ге Метал (IG Metal) в прекомерни действия, съобщи германското издание \"Теглихер анцайгер\".\r\n\tСтачките трябва винаги да са едва последното средство, след като преговорите не доведат до резултати. Това заяви Пер-Михаел Дик, председател на работодателската организация Зюдвестметал (Suedwestmetall), след стачката в автомобилостроителя Порше (Porsche) миналата седмица.\r\n\tИстинските причини за гнева на синдиката са в категоричния отказ на работодателите срещу плана за 28-часова работна седмица, отбелязва АФП.\r\n\tНе става въпрос за модел, подобен на четиридневната работна седмица, въведена между 1994 и 2006 година в германските заводи на автомобилостроителната компания Фолксваген (Volkswagen), чиято цел в основата си беше да бъдат спасени десетки хиляди работни места.\r\n\tСега И Ге Метал иска работниците, подложени на изнурителен труд, с малки деца или родител, нуждаещ се от специални грижи, да имат намалено работно време - от 35 на 28 часа седмично - но без да губят изцяло заплащането за седемте часа работа по-малко.\r\n\tФормулата ще бъде ограничена в рамките на две години и ще гарантира връщане към работа на пълно работно време.", "date": "2018.01.08", "title": "Германски синдикат започна стачки за по-високи заплати и по-кратка работна седмица"}
{"url": "http://www.mediapool.bg/viktor-orban-smyata-bezhantsite-za-zavoevateli-news273975.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t \r\n\tУнгарският премиер Виктор Орбан нарече завоеватели онези бежанци, които пристигат в ЕС в търсене на по-благополучен живот.\r\n\t \r\n\tЗапитан защо Унгария не желае да приема кандидати за убежище, Орбан казва: \r\n\t \n\n\r\n\t\r\n\t \r\n\t\"Дори само това е потвърждение, че те мигрират по икономически причини в търсене на по-добър живот\", добавя политикът в интервю за германския в. \"Билд\"\r\n\t \r\n\tОрбан заявява, че страната му трябва да има правото сама да решава кой ще живее на нейна територия. Той изразява опасения, че прекомерният брой мигранти от мюсюлмански страни може да предизвика появата на т. нар. успоредни общества. \r\n\t \r\n\t обяснява той. Идеите на мултикултурализма според него \"са илюзия\".\r\n\t \r\n\tОрбан заявява, че Унгария допринася за уреждане на миграционната криза, действайки като защита на външната граница на ЕС със Сърбия. \r\n\t \r\n\t\"Това ни струва един милиард евро от 2015 г. насам, а Брюксел не ни е платил нито цент\", отбелязва той.", "date": "2018.01.08", "title": "Виктор Орбан смята бежанците за завоеватели"}
{"url": "http://www.mediapool.bg/nepravitelstvena-organizatsiya-signalizira-za-novi-problemi-na-sofiyskiya-bul-dondukov-news273976.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЗа нови проблеми по прясно ремонтирания софийски бул. \"Дондуков\" сигнализира неправителствената организация \"Спаси София\" в понеделник.\r\n\tОт там разпространиха снимки, на които се вижда, че част от т. нар. делинеатори, които разделят велоалеята от лентите за колите, са откъртени, а на асфалта има дупки.\r\n\tОт Столичната община обясниха, че дупката е малка и е близо до трамвайните релси. Фирмата изпълнител \"Трейс\" щяла да провери каква е причината за появата ѝ и да отстрани проблема за своя сметка, тъй като ремонтираният участък от булеварда е в гаранция.\r\n\t\"Спаси София\" многократно сигнализираше за проблеми при ремонта на бул. \"Дондуков\", която започна през лятото и завърши в края на ноември. Според тях реконструкцията на трасето е направена некачествено и това стана повод организацията да направи протест срещу управлението на кмета Йорданка Фандъкова. Той беше обявен от управляващите от ГЕРБ за политически.\r\n\tВ края на ремонта от \"Трейс\" обявиха, че част от новоположения паваж по булеварда е извадена умишлено, а премиерът Бойко Борисов видя в това политическа атака.\r\n\tВ понеделник от \"Спаси София\" използваха поредните проблеми на \"Дондуков\", за да попитам вътрешния министър Валентин Радев дали полицията е заловила \"човека, който вадеше паветата\". Според тях \"накрая може да се окаже, че същите, които вадиха павета, са тези, които поставяха асфалта\".", "date": "2018.01.08", "title": "Неправителствена организация сигнализира за нови проблеми на софийския бул. \"Дондуков\""}
{"url": "http://www.mediapool.bg/frenska-kompaniya-specheli-kontsesiyata-na-belgradskoto-letishte-news273979.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренската компания \"Ванси ерпортс\" /Vinci Airports/ спечели търга за концесия на белградското летище \"Никола Тесла\", съобщи сръбският премиер Ана Бърнабич и посочи, че цената е милиард и половина евро във финанси и инвестиции, предаде Танюг.\r\n\tБърнабич каза, че целият процес е протекъл прозрачно, че е направена огромна професионална крачка напред, което се доказва и с това, че в надпреварата са участвали най-добрите компании на света.\r\n\tКонцесията е за 25 години.\r\n\tФренската компания вече управлява осем летища по света.\r\n\tПрезидентът Александър Вучич също оцени договора за концесия като огромен успех и уточни, че общата печалба от концесията ще бъде 1 468 милиарда евро. Правителството ще получи 417 милиона евро приходи за бюджета, а 84 милиона евро ще получат дребните акционери, граждани на Сърбия.\n\n\r\n\tСпоред сръбските медии компанията е предложила 501 милиона евро за концесиятга на летището за 25 години с обещание за инвестиции за 732 милиона евро. Годишната такса ще възлиза на 5 до 16 милиона евро.\r\n\tСъгласно договора \"Ванси\" обещава, че няма да съкращава служители и поема задължението да не увеличава летищните такси.", "date": "2018.01.08", "title": "Френска компания спечели концесията на белградското летище"}
{"url": "http://www.mediapool.bg/glasovo-kontroliranite-ustroistva-sa-hit-na-izlozhenieto-za-elektronika-v-las-vegas-news273977.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-горещата новост в технологичния свят напоследък? Това е вашият глас, твърди агенция Асошиейтед прес, обобщавайки очакванията от започващото в Лас Вегас, САЩ, изложение на потребителска електроника.\r\n\tСред най-популярните джаджи през празничния сезон бяха умните тонколонки с дигиталните помощници на Амазон (Amazon) и Гугъл (Google). Тази година Епъл (Apple) ще предложи собствена тонколона, a Майкрософт (Microsoft) и Самсунг (Samsung) си партнират по собствен проект, пише агенцията.\r\n\tИзложението за потребителска електроника (Consumer Electronics Show - CES) в Лас Вегас отваря днес врати за медиите, а от утре до 12 януари - за професионалистите и широката публика. Очаква се производителите да представят още повече устройства, контролирани с глас, като Амазон и Гугъл правят дигиталните си помощници достъпни за широка гама продукти. Ако те се окажат успешни, скоро ще можете да си говорите с много по-голяма част от дома си, включително с кухненските уреди, пералните и други устройства.\r\n\tНад 170 000 души се очаква да посетят изложението, на което близо 4000 производители показват новите си стоки на площ, равняваща се на 50 футболни игрища.\r\n\tДокато гигантите като Епъл и Гугъл обикновено не правят значими представяния на салона в Лас Вегас, техните технологии ще бъдат използвани за продукти и услуги на стартъп компании и други малки фирми. Можете например да очаквате нови джаджи, които използват операционните системи на Гугъл и Андроид и цифровия помощник на Гугъл, пише АП.\n\n\r\n\t\r\n\tКомпютри, които научават предпочитанията ви и предвиждат от какво ще се нуждаете, вече не са част от научната фантастика. Потребителите виждат практическо приложение на тонколони с гласов асистент като Амазон Ехо (Amazon Echo) и Гугъл Хоум (Google Home). Тези продукти ще станат още по-полезни, тъй като производителите откриват нови начини да контролират устройствата си с гласови команди.\r\n\tПосетителите ще могат да видят и накъде върви изкуственият интелект.\r\n\tТъй като повече хора използват тези интелигентни системи, компаниите разполагат с повече данни, за да тренират по-добре машините, посочва пред АП експерт.\r\n\tАвтомобилостроителите ще представят самоуправляващи се автомобили, задвижвани с глас - тази година изложението увеличава с над една трета площта за самоуправляващи се технологии.\r\n\tОчаква се стартъп компании да представят слушалки, даващи възможност за превод в реално време на разговори от различни езици. Планирани са и панели, посветени на високотехнологичната търговия на дребно, включително важността на събирането и анализа на потребителски данни.\r\n\t\r\n\tКоли, лампи, перални и предмети от всекидневието се свързват с интернет. Това може да означава възможност да проверявате от разстояние съдържанието на хладилника си.\r\n\tСъс свързването на повече устройства със световната мрежа обаче се засилват опасенията за сигурността. Вероятно ще ни бъдат представени повече продукти и услуги, разработени за защита на тези устройства от хакване.\r\n\tИзвън домашната сфера компаниите ще покажат потенциала за \"поумняване\" на цели градове, така че екипите по поддръжка да могат от разстояние да установяват кои улици се нуждаят от ремонт, а шофьорите да могат предварително да виждат къде има свободни паркоместа.\r\n\tЗа първи път на изложението в Лас Вегас има зона, посветена на умните градове, където ще се представят над 40 компании.\r\n\t\r\n\tСалонът в Лас Вегас обикновено е мястото, където Самсунг, Ел Джи (LG) и други производители представят продуктовите си линии телевизори за годината. Много продукти вече ще бъдат с гласов контрол, макар че до тях ще бъдат разположени и основни модели, на които можете прекрасно просто да гледате телевизия.\r\n\tОчакват се и технологии за виртуална и допълнена реалност, някои насочени към спортни фенове, които искат да се почувстват част от играта.\r\n\tНяма да липсват също дронове, летящи над посетителите, и роботи, препускащи между краката им, включително робот, който сгъва прането, макар и с ленивата скорост от една риза за две минути.", "date": "2018.01.08", "title": "Гласово контролираните устройства са хит на Изложението за електроника в Лас Вегас"}
{"url": "http://www.mediapool.bg/taim-velikobritaniya-pozvoli-istinskata-makmafiya-da-raztsafti-news273983.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНезависимо от блясъка, преследванията и политическите интриги, новият трилър на БиБиСи \"Макмафия\" е неприятна гледка. Едновременно с вълнението, филмът предизвиква истинска ярост. Той може да бъде сравняван с други класни телевизионни продукции за супербогати международни мошеници, в които обаче има няколко честни хора, които работят срещу организираната престъпност и корумпираното правителство, докато посланието на \"Макмафия\" е, че честните хора странят от тази битка, пише британският в. \"Таймс\" в пространен коментар за сериала на БиБиСи, направен по документалната книга на журналиста Миша Глени \"Макмафия. Престъпност без граници\".\r\n\t  е разследване за глобалната организирана престъпност и нейните връзки с тайните комунистически служби от съветско време. Според книгата хаосът и политическите промени, които са последвали след падането на комунизма в Източна Европа, заедно с нарастващото търсене на Запад и лесното движение на пари и хора създават перфектната възможност за организираната престъпност да се укрепи от тъмната страна на глобализиращата се икономика.\r\n\tКакто пише в. \"Таймс\", Великобритания дълго време почиташе и посрещаше с отворени обятия супербогати хора, почти без да се интересува от произхода на капитала им.\r\n\tФилмът на БиБиСи отразява реалността с безволевите, подлизурковски държави, сред които Великобритания, които решиха, че цената за доходоносната глобализация ще е приемът на тези бездушни копелета. Пийте шампанското им, не обръщайте внимание на сделките им, представяйки си, че присъствието им в британската столица е някакво украшение, доказващо нейното могъщество, пише коментаторката Либи Първис.\r\n\tСпоред нея едно от най-шокиращите откровения в книгата на Миша Глени са думите на сътрудник на агенцията за борба с организираната престъпност, която просъществува само няколко години. Той твърди, че при управлението на Тони Блеър на агенцията са дадени стриктни указания да не обръща особено внимание на парите от руски произход, които влизат и излизат от Лондон.\n\n\r\n\tПо данни на Миша Глени, организираната престъпност съставлява около 15% от световната икономика. Тя купува правителства. В статията се посочват примери със световни лидери като Путин, Тръмп, Ердоган, които са замесени във възмутителни финансови сделки, но това се приема като разбиращо се от само себе си.\r\n\tОпортюнизмът, прането на пари и жестоката експлоатация на бедните, понякога достигаща условията на робството, започнаха да стават по-обичайни явления след падането на Съветския съюз, хаоса в Близкия Изток, огромните печалби от продажби на наркотици от Мексико до Индия и многобройните международни пътувания, зад които се прикрива търговията с хора с цел сексуална експлоатация.\r\n\tНесъмнено, тези проблеми са характерни не само за нашия относително тих остров. Но ние станахме уютен пристан, а в нашия списък относно противодействието на корупцията има още много какво да се желае, пише \"Таймс\". Визата \"златен билет\" позволява на тези, които инвестират във Великобритания 2 млн. паунда, да живеят безпрепятствено в страната, да купуват собственост, да доведат семействата си и да се занимават с бизнеса си без излишни въпроси за произхода на милионите им.\r\n\tПо информация на \"Трансперанси интернешънъл\", от 2008 до 2015 г. около 60% от всички визи в категорията \"инвеститор\" са получили граждани на Русия и Китай, независимо че спрямо всички, идващи от бившия Съветски съюз и от комунистически Китай, възникват въпроси, отбелязва изданието, което по-нататък се спира на продажбата на британски земи и имоти на подобни \"инвеститори\".\r\n\tЦитирани са данни на сп. \"Private Eye\" за 2015 г., според които близо 100 000 удостоверения за право на собственост в страната принадлежат на офшорни компании.\r\n\tНационалната агенция за борба с престъпността разказа колко хубаво нашите банкери, счетоводители, адвокати и пиар специалисти умеят да перат пари и репутация.\r\n\tТе помагат, съзнателно или не, замазвайки следите чрез създаване на корпоративни структури, придобиване на активи за влагане на незаконни средства и предоставяне на анонимност на престъпници. Ние се специализираме в създаването на имидж на порядъчност, ако хората са богати, отбелязва \"Таймс\".\r\n\tЕдно от средствата за инвестиране на пари са недвижимите имоти. В резултат на това много къщи и жилища дълго време пустеят, независимо от недостига на жилища в британската столица.\r\n\tРазбира се, не всички супербогати чужденци са гангстери. Но всяко правителство би трябвало първо щателно да проучи, след това да интервюира и в крайна сметка да изключи онези, които може да са свързани с престъпния свят. Също така правителството е длъжно да защити собствените си граждани и да не се надява, че богатството на върхушката постепенно ще се спусне надолу. Ние почитаме и благоговеем пред високомерните богаташи, но също така трябва да се интересуваме и това как са забогатели, пише в заключение \"Таймс\".\r\n\t\r\n\tРазобличаването на мафиотския ъндърграунд в новия филм на БиБиСи намери своя противник в лицето на руското посолство в Лондон, което твърди, че \"Макмафия\", знаменитата драма с Джеймс Нортън в главната роля, е \"престъпление срещу истината\".\r\n\tТова бе написано в туитър акаунта на руското посолство в Лондон, според което филмът клиширано и подвеждащо представя Великобритания като \"средище на руски гангстери\".\r\n\tТуитър акаунтът на посолството, спечелил си популярност благодарение на провокативни коментари, пита читателите си могат ли да отгатнат колко руснаци са осъдени на затвор във Великобритания. В анкетата са гласували 900 човека, от които 59% са дали \"правилен отговор\", че броят им е по-малко от 10.\r\n\t\"Равнището на престъпност сред руснаците във Великобритания е много по-ниско от средностатистическия показател за страната. Прекрасно е, че нашите последователи (в Туитър-бил.ред.) не се подвеждат по щампи, разпространявани от БиБиСи\", се казва в съобщението на посолството.", "date": "2018.01.08", "title": "\"Тайм\": Великобритания позволи истинската Макмафия да разцъфти"}
{"url": "http://www.mediapool.bg/badeshtata-koalitsiya-v-germaniya-iska-da-oblekchi-danachnoto-breme-na-horata-s-nai-visoki-dohodi-news273978.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманските консерватори и социалдемократите искат да вдигнат прага за максимална данъчна ставка до годишен доход от 60 000 евро. Това съобщил източник, запознат с хода на коалиционните преговори в Берлин, предаде Ройтерс.\r\n\tМярката, която бе сред предизборните обещания на консерваторите, има за цел да намали данъчното бреме за хората с високи доходи. Тя дава сигнал за компромис със социалдемократите, които искаха вдигане на данъците за тази категория граждани и разширяване на социалните плащания.\r\n\tМаксимална данъчна ставка от 42 процента в момента плащат германците, които печелят минимум 53 700 евро годишно.", "date": "2018.01.08", "title": "Бъдещата коалиция в Германия иска да облекчи данъчното бреме на хората с най-високи доходи"}
{"url": "http://www.mediapool.bg/makron-kaza-na-pekin-che-kitaiskiyat-pat-na-koprinata-ne-mozhe-da-bade-ednoposochen-news273973.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕманюел Макрон каза, че Китай и Европа трябва да работят заедно по инициативата на Пекин \"Един пояс - един път\". Целта й е да изгради съвременен \"път на коприната\", който обаче не може да бъде \"еднопосочен\" според френския президент, предаде Ройтерс.\r\n\t\"Древните пътища на коприната никога не са били само китайски\", заяви Макрон в реч пред университетски преподаватели, студенти и търговци в град Сиан - източна отправна точка на древния Път на коприната.\r\n\t\"По дефиниция тези пътища могат да бъдат единствено общи. Ако са пътища, не може да са еднопосочни\", заяви френският държавен глава.\r\n\tЗапочнат през 2013 г., проектът цели да свърже Китай по суша и море с Югоизточна Азия, Пакистан и Централна Азия, след това с Близкия изток, Европа и Африка. На среща през май 2017 г. Си обеща да вложи в проекта 124 милиарда долара, но западните столици подозират, че инициативата има за цел да наложи китайско влияние в чужбина, а не толкова да допринесе за благоденствието.\r\n\tФренският президент предложи на Китай да дадат нов тласък на климатичната битка и да се подготви за поемане на още повече ангажименти срещу глобалното затопляне на следващата конференция за климата, която ще се състои в края на годината в Полша, предаде Франс прес.\n\n\r\n\tВ речта си, продължила час и петнайсет минути, Макрон призова за съюз между Франция и Китай в името на \"бъдещето на света\" и обеща да посещава азиатската страна \"поне веднъж годишно\", за да влязат двустранните отношения \"в нова ера\".\r\n\tМакрон, който е привърженик на меката дипломация и на символиката, подари на китайския си колега Си Цзинпин 8-годишен кафяв скопен кон от президентския кавалерийски корпус на име Везувий. Изборът на подарък е \"безпрецедентен дипломатически жест\", каза Елисейският дворец и заяви, че Си е бил силно впечатлен от 104-мата ездачи, които са го съпроводили по време на последната му визита в Париж през 2014 година.\r\n\tПодаръкът е и в отговор на китайската \"дипломация на пандите\" - първата дама Брижит Макрон стана кръстница на китайска панда, подарена от Пекин на зоопарк край Париж.\r\n\t\r\n\t\r\n\tФренският президент е на първото си посещение в Китай, откакто бе избран миналата година. Утре и вдругиден ще води преговори със Си Цзинпин и други китайски лидери по теми като Северна Корея, климата, борбата срещу финансирането на тероризма.\r\n\tФренският президент, който пътува с бизнес делегация, иска да осигури споразумения по време на визитата си, включително френски компании да получат същия достъп до китайските пазари, какъвто китайските компании получават в чужбина.\r\n\tДвете правителства се очаква да обявят френско-китайски инвестиционен фонд за над 1 милиард евро. Китай е най-големият азиатски търговски партньор на Франция, но френската страна отчете 30 милиарда евро търговски дефицит миналата година.\r\n\tПекинпрехвърля вниманието си от Великобритания върху Франция\r\n\tТридневната визита, първа на лидер на страна от ЕС, след като като Си Цзинпин укрепи властта си на конгреса на компартията през октомври, идва след призива на Макрон в новогодишното му послание за по-силна Европа, \"за да противостои на Китай и Съединените щати\", отбелязва британския вестник „Гардиън“.\r\n\tИ Пекин, и Париж описват визитата на Макрон като възможност за трансформиране на двустранните връзки и установяване на по-силно партньорство между Китай и ЕС. Президентът Си ще се надява на френското - а оттам и на европейското - одобрение за неговата експанзионистична инициатива \"Един пояс - един път\" и на мълчаливо съгласие с амбициите на Китай да се наложи като алтернатива на САЩ в новия световен ред. Макрон се стреми да разшири своето - а оттам и френското - международно влияние във вакуума, създаден от Брекзита и избирането на Доналд Тръмп, продължава изданието.\r\n\tМногозначителен е фактът, че Пекин ще приеме Макрон преди Тереза Мей, която се очаква да посети Китай в края на януари. Тя неколкократно отлагаше своето пътуване, предвидено за миналото лято. Преди вота за Брекзита в Обединеното кралство Пекин тачеше Лондон като свой ключов съюзник в ЕС и тръбеше за \"златна ера\" в британско-китайските връзки. Оттогава неговият фокус се пренасочи към френската столица.\r\n\tБартелеми Курмон, високопоставен сътрудник във Френския институт за международни отношения и специалист по китайска политика, казва пред „Гардиън“, че сега Пекин възприема Макрон като свой канал към Европа. \"Китайците знаят, че Франция представлява политически Европа\", казва Курмон. По думите му \"Китай смята Германия за свой икономически партньор в Европа, а Франция - за партньор в отбраната и дипломацията\". \"Преди Брекзита Китай гледаше на Великобритания като на главен посредник за Европа, но сега Обединеното кралство представлява по-малък интерес\", казва той.\r\n\tЧжао Чън, експерт по китайско-европейските отношения в Китайската академия за обществени науки, казва, че не бива да се преувеличава значенето на факта, че Макрон отива в Пекин преди Мей, но добавя: \"Откак Великобритания реши да напусне ЕС, Германия и Франция са приоритетни за Китай. Сега Франция е по-важен партньор в Европа, а също на световната арена. Тя е сила от средна величина с международно влияние\".\r\n\tКато ядрени сили и постоянни членове на Съвета за сигурност на ООН с право на вето, Франция и Китай имат много теми за разговор, вкл. Сирия, израелско-палестинския конфликт, Северна Корея и климатичните промени.\r\n\tГоворителят на китайското външно министерство Гън Шуан заяви в петък, че двете страни ще разменят \"задълбочено възгледите си за китайско-френските отношения и по въпроси от общ интерес\", при което ще издигнат \"на нови висоти близкото и трайно китайско-френско всестранно стратегическо партньорство\". Той потвърди, че дискусиите няма да се ограничават до двустранните въпроси, а ще засегнат и \"основни международни и регионални въпроси\" и ще се разговаря за това \"как да се засили сътрудничеството, да се поддържа многостранността, да се издига многополярността, да се изгражда отворена световна икономика, да се подобрява глобалното управление за съвместно справяне с глобалните предизвикателства и да се изградят нов тип международни отношения и общност със споделени виждания за бъдещето на човечеството\".\r\n\tСпоред Алис Екман, шеф на китайските изследвания във Френския институт за международни отношения, прокарването на мултилатеризма и преструктурирането на глобалното управление са сред основните точки от дневния ред на Париж и Пекин. \"Двете страни обаче имат много различни възгледи и амбиции в тези сфери\", казва тя. \"Под ръководството на Си Цзинпин Китай цели да наложи в света нов модел на развитие и управление, съвместим с това, което Китай досега налага у дома, тоест модел, който е доста различен от либералните демокрации\".\r\n\tКурмон е убеден, че Макрон почти със сигурност ще изрази загриженост за спазването на правата на човека от Пекин, но Китай едва ли ще се вслуша. Всъщност надеждите на Китай са да чуе одобрението на Макрон за своята инициатива \"Един пояс, един път\", казва той.\r\n\tКурмон казва, че засега Европа праща смесени сигнали за тази масирана експанзия на китайското икономическо, стратегическо и политическо влияние. \"Много по-важно от всякакви декларации за добри намерения ще бъде това какво ще каже Макрон за инициативата \"Един пояс, един път\" и дали Европа ще се противопостави, или ще съдейства на проекта. Според моите контакти той ще изпрати позитивно послание\", добавя Курмон.", "date": "2018.01.08", "title": "Макрон каза на Пекин, че китайският \"път на коприната\" не може да бъде еднопосочен"}
{"url": "http://www.mediapool.bg/dali-iranskite-protesti-shte-ukrepyat-pozitsiite-na-hardlainerite-news273982.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез юли 2003 г. отразявах протест край общежитията на Техеранския университет. Демонстрантите изглеждаха непобедими: броят им растеше с всяка изминала нощ въпреки заповедите на властите да се приберат. Те скандираха лозунги с искане за повече свобода. \"Смърт за диктатора\" - върховния лидер аятолах Али Хаменей, който все още има последната дума по всички държавни въпроси; и \"Забравете за Палестина, помислете за нас\".\r\n\t \r\n\tТака демонстрантите изразяваха гнева си от външната политика на страната, водена за сметка на инвестиции в Иран, които можеха да създадат работни места за безработната младеж.\r\n\t \r\n\tПо-късно същата нощ демонстрантите бяха смазани. Наблюдавах как членове на \"Басидж\" - паравоенното крило на Корпуса на гвардейците на ислямската революция бият и намушкват с ножове цивилни. Никога няма да забравя как двама войници от \"Басидж\" хвърлиха безжизненото тяло на млад мъж в багажника на кола. Към 3 часа след полунощ блюстителите на реда барабаняха победоносно по камионите си. Стотици протестиращи бяха арестувани и изтезавани.\n\n\r\n\t \r\n\tДокато следях новините за протестите в Иран миналата седмица, си спомних онази юлска нощ.\r\n\t \r\n\tНовите протести и реакцията на тях много напомнят протестите от началото на века, дори повече от Зеленото движение през 2009 година. Както сега, така и тогава президентството и парламента на Иран бяха под контрола на умерените сили. И в двата случая консерваторите използваха заплахи, насилие и коварство, за да подлеят вода на умерените.\r\n\t \r\n\tВъпросът сега е дали консерваторите ще успеят да вземат политически превес и да смажат стремежа на иранския народ за реформа. Този път народът има известна подкрепа на световната сцена - от един американски президент, непрестанно произвеждащ туитове. Консерваторите са изправени пред трудно предизвикателство, защото хората изглеждат по-решени от всякога.\r\n\t \r\n\tСлед онази нощ през юли 2003 г. консерваторите старателно започнаха да спъват президента реформатор Мохамад Хатами. Някои от съюзниците и поддръжниците му бяха вкарани в затвора. Той бе лишен от политическата сила, която щеше да му позволи да въведе обещаните социални, политически и икономически реформи. Избирателите му бяха горчиво разочаровани. Две години по-късно на неговия пост бе избран твърдолинейният консерватор Махмуд Ахмадинеджад. Реформаторското движение замря за няколко години. \r\n\t \r\n\tСега може би се случва нещо подобно. Сегашните протести изглежда бяха започнати в град Машхад от консервативни опоненти на президента реформатор Хасан Рохани, за да подкопаят правителството му. Само че събитията бързо се изплъзнаха от контрола на консерваторите.\r\n\t \r\n\tРохани вече ядоса средната класа и бедните иранци през декември, когато публикува подробности за бюджета за 2018 г., от които стана ясно, че огромен дял от държавните финанси отиват за религиозни и военни структури. Хора от по-бедните обществени слоеве превърнаха протестите срещу Рохани в демонстрации, насочени към управляващия строй в Иран, които се разпространиха в цялата страна.\r\n\t \r\n\tДемонстрациите сега като че ли поутихват, но вече може да са постигнали целта на консерваторите: да дискредитират Рохани, умерените му съюзници и да ги изхвърлят от политиката. Правителството на Рохани договори през 2015 г. със световните сили споразумението, което сложи край на програмата за ядрени оръжия на страната и избави Иран от някои международни санкции. Това споразумение бе много популярно сред иранците, които не искаха страната им да бъде в изолация. Рохани спечели втори мандат през 2017 г., по време на който избирателите искат от него да оправи икономическите проблеми и да либерализира страната.\r\n\t \r\n\tПрез последните години иранците изразиха многократно надежди за по-демократично и прозрачно правителство. Само че неправилно оказана подкрепа може да бъде разрушителна. Туитовете на Тръмп, в които американският президент уверява, че иранските протестиращи ще получат \"голяма подкрепа от САЩ\", дадоха на консерваторите повод да смажат протеста и да отвлекат вниманието от реалните проблеми, довели до надигането.\r\n\t \r\n\tЗа консерваторите залозите са големи. Аятолах Хаменей е на 78 и здравето му от години е повод за спекулации. Президентът Рохани ще бъде част от ръководния съвет, който ще замени върховния лидер, докато не бъде избран негов приемник. Освен това президентът може да използва влиянието си, в зависимост от политическата си принадлежност, при избирането на нов лидер. Именно тези два поста искат да контролират консерваторите. Следващите избори са насрочени за 2021 г.\r\n\t \r\n\tПропагандната машина вече започна да бълва критики срещу Рохани и съюзниците му, което кара много иранци да се страхуват от повторение на вота през 2005 година. Ежедневникът \"Кайхан\", който е близък до аятолах Али Хаменей, обвини правителството на Рохани, че не е пресякло злоупотребите и с това е настроило хората срещу режима. Някои анализатори дори смятат, че консерваторите са разпалили протестите, за да навредят, от една страна, на президента в момент, когато икономиката е слаба, цените на продукти от първа необходимост са много високи, а безработицата е ендемична, както и да покажат, от друга страна, че ядрената сделка не е подобрила състоянието на икономиката.\r\n\t \r\n\tИма няколко стъпки, които Тръмп може да предприеме, ако наистина иска да помогне на иранския народ да промени страната си. Може да държи Иран отговорен за нарушаване на човешките права. Още по-важно е да запази ядреното споразумение, за да не позволи връщане на санкциите. Излизане от сделката ще е подарък за иранските консерватори, които могат да използват това, за да подклаждат националистически чувства срещу външния враг - важен елемент за тяхното съществуване. Накрая, САЩ могат да предоставят на Иран сателитен достъп до интернет, така че активистите да могат да информират хората и да комуникират, когато режимът спре достъпа до интернет.\r\n\t \r\n\tТези протести са признак за събуждане, дори в селските райони, и показват, че нещата са се обърнали срещу ислямския режим, дори сред най-верните му привърженици. Хората в тези затънтени населени места изразяват гнева си заради вътрешната и външната политика на Иран. Те също така искат да бъдат приети за свободни, отговорни членове на международната общност.\r\n\t \r\n\tРежимът може да успее да сложи край на тези протести, както направи през 2003 и 2009 г., но няма да може да спре гнева, който кипи под повърхността.", "date": "2018.01.08", "title": "Дали иранските протести ще укрепят позициите на хардлайнерите?"}
{"url": "http://www.mediapool.bg/gerb-opravda-absurda-s-otteglyaneto-na-othvarlenata-ostavka-na-delyan-dobrev-news273980.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатът от ГЕРБ Делян Добрев бил поставен под силен натиск и затова било логично да подаде оставката си пред парламента, но сега имал възможност да направи нова преценка. Това каза шефът на правната комисия в НС и народен представител от ГЕРБ Данаил Кирилов в понеделник пред БНР по повод новия прецедент, който се създаде около скандала, станал известен като КУМгейт.\r\n\tВ петък стана ясно, че депутатът от ГЕРБ Делян Добрев е оттеглил подадената оставка от Народното събрание, която бе обаче отхвърлена от мнозинството в парламента. Заради решението на ГЕРБ оставката да се гласува БСП атакува акта на парламента пред Конституционния съд.\r\n\tДобрев, който декларираше, че ако искането му за напускане не бъде уважено, ще го подаде пак така и не стори това. А с оттеглянето на документа създаде втори прецедент в Народното събрание, след като с мощната подкрепа на съпартийците му и коалиционните партньори на ГЕРБ оставката му бе отхвърлена. Това не се беше случвало в парламента, където обикновено желанието за напускане се уважава без дебат.\r\n\tОставката на Добрев бе подадена след разкритията, че е кадрувал в община Хасково, откъдето е родом и на ключови позиции са назначени негови роднини и близки.\r\n\tОсвен зигзагообразните ходове на депутата, съпартиецът му и шеф на правната комисия Данаил Кирилов коментира още и ветото на президента върху антикорупционния закон.\n\n\r\n\tОт думите му стана ясно, че ветото на Радев влиза в дневния ред на Народното събрание още през тази седмица със старта на новия политически сезон. И очакванията са мнозинството на ГЕРБ и \"Обединените патриоти\" да го отхвърли.\r\n\tВетото първо ще мине през комисията в сряда, а до края на седмицата се очакват и дебатите в залата. Държавният глава върна закона в първия работен ден на 2018 г.\r\n\tЗаконът предвижда създаване на мегаорган - бюро за противодействие на корупцията, чийто председател ще се избира от Народното събрание. Органът ще има право да използва специални разузнавателни средства (СРС) и именно това е един от най-спорните моменти. Той фигурира в мотивите на Румен Радев да наложи вето.\r\n\tПо думите на Кирилов мотивите на президента \"не са новост\", същите били и аргументите на БСП против приемането на анкикорупциония закон.\r\n\t\"Има политически мотиви, които са маскирани с правни аргументи. Иначе бих казал, че доминират правно-техническите съображения, но да не забравяме все пак, че Народното събрание е политически орган\", обясни юристът от ГЕРБ. Кирилов заяви, че според него ветото ще бъде отхвърлено.\r\n\tКирилов коментира и двата основни аргумента \"против\" текстовете в закона - за това, че начинът, по който се конституира антикорупционният орган, може да го направи политически зависим и че се открива поле за злоупотреба със СРС.\r\n\t“Много органи създава Народното събрание - това, което гарантира обществения интерес, е публичната процедура за подбор на кандидатите и тук подчертавам, че това е най-прозрачната процедура досега, която се практикува в подбора на кадри, които да заемат ръководни длъжности в държавни органи“, каза Кирилов.\r\n\t\"Народното събрание е колективен орган, в който дори да има управляващи, дори да има мнозинство, което управлява, има и опозиция - точно дебатът и сблъсъкът между мнозинството и малцинството - опозицията, гарантират, че в тези процедури по подбор излизат наяве всички съществени качества и характеристики на отделните кандидати, така че да не се стигне до грешен, до неправилен избор“, смята Кирилов.\r\n\tСпоред него и прилагането на СРС не давало основания за съмнения в злоупотреба.", "date": "2018.01.08", "title": "ГЕРБ оправда абсурда с оттеглянето на отхвърлената оставка на Делян Добрев"}
{"url": "http://www.mediapool.bg/minyori-ot-zatvoreni-prez-2017-g-rudnitsi-shte-mogat-da-se-pensionirat-po-rano-news273974.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМиньори, които са останали през миналата година без работа заради ликвидирането на рудници, а през 2018 г. навършват години и имат стаж за ранно пенсиониране, ще могат да се възползват от тази възможност, независимо че тя отпадна. За това са се разбрали представители на потърпевшите на среща в понеделник при премиера Бойко Борисов, в който са участвали и финансовият министър Владислав Горанов и националният омбудсман Мая Манолова.\r\n\tДо края на 2017 г. всеки миньор от закрит рудник можеше да се пенсионира, ако има 90 точки, възраст 45 години и 6 месеца и ако е работил под земята 10 години. С поправка в Кодекса за социалното осигуряване текстът бе премахнат и така са били засегнати 169 души, които навършват необходимите години за ранно пенсиониране през 2018 г., но ще трябва да работят още 10 години, тъй като вече не отговарят на новите условия.\r\n\tНа Националния осигурителен институт обаче ще бъдат дадени указания новото изискване да не важи за заварените случаи от миналата година.\r\n\t \"Г-н Борисов, г-н Горанов, шефът на НОИ, социалният министър, проявиха разбиране, така че проблемът на хората, които през миналата година са от закрити рудници, да бъде решен\", каза Мая Манолова на брифинг след срещата в Министерския съвет.\r\n\t\"169 души, но всеки български гражданин, който има осигурителни права, е важен. Защото виждате, че понякога с 20 души се защитават далеч по-маловажни каузи. В случая тези 169 български граждани са достатъчно голяма група хора, за да стигнат до вниманието на правителството и на премиера. Нашето разбиране е, че те трябва да запазят правата си такива, каквито са\", заяви финансовият министър..\r\n\tМая Манолова допълни, че е подготвила вече нужните законодателни промени, които ще внесе в парламента, за да може да се разреши този проблем и за бъдещите миньори, които ще бъдат тепърва съкратени от други закриващи се рудници през тази година. Горанов обаче заяви, че темата ще се дискутира тепърва, тъй като проблемите на преструктуриращите се предприятия не трябва да се решават през осигуряването.", "date": "2018.01.08", "title": "Миньори от затворени през 2017 г. рудници ще могат да се пенсионират по-рано"}
{"url": "http://www.mediapool.bg/dvama-dushi-postradaha-pri-pozhar-v-tramp-tauar-news273984.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\t \r\n\t\r\n\t\tПожар избухна в \"Тръмп Тауър\" в Манхатън, собственост на американския президент Доналд Тръмп, съобщиха световните информационни агенции в понеделник.\r\n\t\r\n\t\t \r\n\t\r\n\t\tОт пожарната съобщиха, че са пострадали двама души. Единият от тях, цивилен, е в тежко състояние, с опасност за живота. Другият - пожарникар, е пострадал леко.\r\n\t\r\n\t\t \r\n\t\r\n\t\tМалкият пожар е тръгнал от електрическата инсталация на охладителната кула на Тръмп тауър, съобщи в Туитър един от синовете на Тръмп, Ерик.\r\n\t\r\n\t\t \r\n\t\r\n\t\tПожарът бе изгасен за около час.\r\n\t\r\n\t\t \r\n\t\r\n\t\tКадри, заснети от произшествието, показаха около дузина пожарникари на покрива на кулата, докато от единия ѝ край се издига бял дим.\r\n\t\r\n\t\t \r\n\t\r\n\t\tТръмп е бил във Вашингтон по време на инцидента.\r\n\t\r\n\t\t \r\n\t\r\n\t\tВ \"Тръмп Тауър\" се помещават бизнес и луксозни апартаменти, включително триетажния пентхаус на американския президент, който заема първите три етажа от кулата.", "date": "2018.01.08", "title": "Двама души пострадаха при пожар в \"Тръмп Тауър\""}
{"url": "http://www.mediapool.bg/spored-iranskiya-prezident-protestite-ne-sa-bili-samo-ikonomicheski-news273987.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПротестите, които разтърсиха Иран, не бяха свързани само с икономиката, каза президентът Хасан Рохани, намеквайки, че истинските мишени са били влиятелните консерватори, които се противопоставят на неговите планове за разширяване на личните свободи и насърчаване на разведряването в чужбина, предаде Ройтерс.\r\n\t\"Би било погрешно тълкуване (на събитията), а също обида към иранците да се говори, че те са имали само икономически искания\", каза Рохани. \"Хората имаха икономически, политически и социални искания\", заяви той.\r\n\tРохани призова за премахване на ограниченията върху социалните медии, използвани от антиправителствените демонстранти.\r\n\tТой отхвърли призивите на твърдолинейни духовници за постоянно блокиране на достъпа до социалните медии и приложенията за съобщения. \"Достъпът на хората до социалните медии не би трябвало да бъде постоянно ограничен. Не можем да бъдем безразлични към живота и работата на хората\", заяви президентът.\r\n\tСпоред него на хората трябва да се позволи да критикуват всички ирански официални лица без изключение. \"Никой не е невинен и хората могат да критикуват всеки\", каза Рохани.", "date": "2018.01.08", "title": "Според иранския президент протестите не са били само икономически"}
{"url": "http://www.mediapool.bg/shefat-na-tsru-rusiya-se-opitva-da-sabotira-sledvashtite-izbori-v-sasht-news273952.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tДиректорът на ЦРУ Майк Помпейо каза, че Русия и други се опитват да саботират изборите в САЩ, като следващия важен вот е през ноември, когато републиканците ще се опитат да запазят контрола си в Конгреса, съобщи Ройтерс.\r\n\t\r\n\t\t \r\n\t\r\n\t\tАмериканските разузнавателни служби заключиха, че Русия се е намесила в президентските избори през 2016 г., за да се опита да помогне на президента Доналд Тръмп за спечели, отчасти чрез хакване и публикуване на имейли, поставящи в неудобно положение кандидатката на демократите Хилари Клинтън, а също разпространявайки пропаганда в социалните медии.\r\n\t\r\n\t\t \r\n\t\r\n\t\tПред телевизия Си Би Ес Помпейо каза, че руската намеса е започнала отдавна и продължава. Запитан дали Москва в момента се опитва да повлияе на американските избори той отговори утвърдително и добави, че е така от десетилетия.\n\n\r\n\t\r\n\t\t \r\n\t\r\n\t\t\"Продължавам да се безпокоя, не само от руснаците, а и от усилията на други\", призна Помпейо, без да съобщи подробности. \r\n\t\r\n\t\t \r\n\t\r\n\t\t\"Имаме много врагове, които искат да подкопаят западната демокрация\", допълни той.\r\n\t\r\n\t\t \r\n\t\r\n\t\tПред телевизията шефът на ЦРУ заяви, че като част от екипа за национална сигурност агенцията му изпълнява важната функция да гарантира сигурността и демократичността на американските избори.\r\n\t\r\n\t\t \r\n\t\r\n\t\tОчаквано говорителката на руското външно министерство Мария Захарова обвини Помпейо, че лъже. \r\n\t\r\n\t\t \r\n\t\r\n\t\t\"Най-силното доказателство, че това е чиста лъжа, е това, че през всички тези десетилетия американските специални служби и официални лица нито веднъж не са направили подобно твърдение, нито са поставили подобни въпроси пред Русия\", написа Захарова във Фейсбук.\r\n\t\r\n\t\t \r\n\t\r\n\t\t\"Нямаше нито една история за това . . . докато американската избирателна система не направи Тръмп президент. Именно тогава започна всичко това, безпочвените обвинения, търсенето на външен враг, оплакването от \"ръката на Кремъл\", каза тя.", "date": "2018.01.08", "title": "Шефът на ЦРУ: Русия се опитва да саботира следващите избори в САЩ"}
{"url": "http://www.mediapool.bg/shofyor-zvanna-na-politsiyata-za-da-dokladva-che-e-karal-pil-news273953.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t39-годишен шофьор звънна на полицията, за да съобщи, че кара пил. Майкъл Лестър от Уинтър Хевън, Флорида, се е обадил на 911 в нощта на Нова Година, казвайки на оператора, че е пиян и кара в това състояние \"цяла нощ”, съобщава Ай Ти Ви, цитирана от Дарик.\r\n\t \r\n\tКогато операторът го пита къде се намира в момента, мъжът казва \"нямам идея, много съм пиян”. Когато операторът поискал от пияния мъж да каже фамилното си име, той отговорил „смятам да си взема нещо за ядене”.\r\n\t \r\n\tПопитан отново за името си, той отвърнал, че в момента не му се струва \"подходящо да каже това”. Освен това, мъжът добавил, че кара в грешната лента.\n\n\r\n\t \r\n\tОт полицията потвърдиха, че никой не е пострадал при инцидента. Когато органите на реда заловили шофьора, мъжът твърдял, че е изпил само две бири, но накрая си признал, че е погълнал много повече, а освен това е взел и метамфетамин.\r\n\t \r\n\tМестната полиция в Полк Каунти написа на Facebook страницата си следното съобщение за случая:\r\n\t \r\n\t\"В новогодишната нощ Майкъл реши да докладва за пиян шофьор. Себе си. Шерифството в Полк Каунти направи 30 ареста на шофьори през декември. Специални благодарности на Майкъл Лестър, който се жертва, за да стане номер 30 (обичаме кръглите числа). Поне Майкъл не стана причина за катастрофа и е жив”.", "date": "2018.01.08", "title": "Шофьор звънна на полицията, за да докладва, че е карал пил"}
{"url": "http://www.mediapool.bg/tragva-redovna-bus-liniya-ot-sofiya-do-ikonomicheskata-zona-v-bozhurishte-news273985.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРедовна транспортна линия ще свързва София и още няколко населени места с икономическата зона в Божурище, съобщиха от Националната компания \"Индустриални зони\", която притежава терена, върху който се реализират редица производствени и други бизнес дейности.\r\n\tТри микробуса ще започнат да изпълняват разписанието като в делнични дни ще пътуват по-често в сутрешните и вечерните часове, а в празничните дни – спорадично. При нужда обаче графикът на пътуване ще бъде разширен.\r\n\tОт София те ще тръгват от метростанция \"Сливница\" и така работещите в икономическата зона столичани и жителите на близките села ще могат да пътуват по-удобно и по-бързо. Бусчетата ще влизат вътре в зоната като спирката ще е на второто кръгово кръстовище.\r\n\tМикробусите са модел от 2017 г. и отговарят на стандарта Евро 6. Автомобилите са оборудвани с постоянен GPS и видео контрол, както и с климатична и отоплителна система в пътническите помещения. Отличителен знак на автомобилите е логото на Община Божурище.", "date": "2018.01.08", "title": "Тръгва редовна бус линия от София до икономическата зона в Божурище"}
{"url": "http://www.mediapool.bg/tri-bilborda-izvan-ebing-misuri-specheli-zlaten-globus-za-nai-dobar-film-news273954.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият филм на Мартин Макдона спечели \"Златен глобус\" за най-добър филм, а мексиканският режисьор бе удостоен с наградата за най-добър режисьор с филма \"Формата на водата\". \r\n\t \r\n\tТова е 75-ото издание на наградите, които се присъждат от Асоциацията на чуждестранната преса в Холивуд. Звездите на киното и телевизията откликнаха масово на призива да бъдат облечени в черно на церемонията в знак на протест срещу сексуалното насилие и солидарност с жертвите.\r\n\t \r\n\tЗа най-добър актьор във филмова драма беше избран  за ролята си на Уинстън Чърчил в”Най-тъмният час”, а за най-добра актрисаза изпълнението й в ”Три билборда извън Ебинг, Мисури\". Статуетката за най-добър поддържащ актьор отиде при Сам Рокуел от ”Три билборда извън Ебинг, Мисури\".\n\n\r\n\t \r\n\t\r\n\t\tФилмът \"Лейди Бърд\" печели \"Златен глобус\" за най-добра кинокомедия.\r\n\t\r\n\t\t \r\n\r\n\tНай-добър актьор в мюзикъл или комедия е Джеймс Франко от \"Катастрофалният артист\" (The Disaster Artist), а най-добра актривя Сирша Ронан в \"Лейди Бърд\".\r\n\t \r\n\t\r\n\t\tФилмът  печели \"Златен глобус\" за най-добра телевизионна драма. \r\n\t\r\n\t\t \r\n\r\n\tНай-добра анимация е , Най-добър филм на чужд език е германският ”Aus dem Nichts” на германеца от турски произход Фатих Акин.\r\n\t \r\n\tЗвездите на киното и телевизията бяха облечени в черно в знак на протест срещу сексуалното насилие и солидарност с жертвите след скандала, който бе отприщен от аферата \"Уайнстийн\" и все още тресе Холивуд.\r\n\t \r\n\tЧас преди началото на телевизионното предаване на церемонията от хотел \"Бевърли Хилтън\" в Бевърли Хилс нямаше актриса или актьор, който да пренебрегне апела на няколкостотин актриси, сред които Натали Портман и Рийз Уидърспун, основали организацията \"Тайм'з ъп\" (Time's Up - \"Времето изтече\") за финансиране на защитата на жертви на сексуална агресия на работното място, посочва Франс прес.\r\n\t \r\n\tОблечени в черно за церемонията дойдоха Ема Стоун, Джесика Бийл, Кери Уошингтън, Кристина Хендрикс, Октейвия Спенсър, Джесика Частейн, Лора Дърн, Клеър Фой и много други, отбелязва Ройтерс.\r\n\t \r\n\t\"Тук сме за движението \"Тайм'з ъп\", солидарни сме\", заяви Частейн.\r\n\t \r\n\t\"Целта е да дадем възможност да се чуе гласът на онези, които са лишени от тази възможност\", каза Вайола Дейвис, кандидатка за награда за поддържаща роля във филма \"Формата на водата\", който има най-много номинации - седем.\r\n\t \r\n\tНякои звезди като Мерил Стрийп дойдоха придружени от активистки на каузата за защита на жените.\r\n\t \r\n\tЗаедно с известни актриси като Мишел Уилямс, Ема Уотсън и Сюзан Сарандън на червения килим се появиха участнички в движението против сексуалното насилие, обединени под хаштага#MeToo, включително основателката на движението Тарана Бърк.\r\n\t \r\n\tВ израз на подкрепа в черно дойдоха облечени и мъже като Гари Олдман, Джеймс Франко, Джъстин Тимбърлейк и Рики Мартин.\r\n\t \r\n\tВодещ на 75-ите награди \"Златен глобус\" е комикът Сет Майерс", "date": "2018.01.08", "title": "\"Три билборда извън Ебинг, Мисури\" спечели \"Златен глобус\" за най-добър филм"}
{"url": "http://www.mediapool.bg/speis-eks-izstrelya-kosmicheski-aparat-v-ramkite-na-sekretna-amerikanska-misiya-news273955.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед неколкократно отлагане американската частна компания \"Спейс Екс\" снощи изстреля \"космически апарат\" в рамките на секретна мисия на американското правителство, за която се знае единствено, че се нарича \"Зума\", съобщи Франс прес.\r\n\t \r\n\tРакетата \"Фалкон 9\" беше изстреляна от Кейп Канаверал във Флорида в 20 часа местно време, както показаха кадри, предавани пряко от \"Спейс Екс\".\r\n\t\"Спейс Екс\" и Пентагонът не отговориха на журналистическите въпроси за естеството на мисията.\r\n\t \n\n\r\n\tКомпания \"Нортроп Груман\", изработила апарата, посочи само, че клиентът е американското правителство, а \"товарът\" ще бъде изведен на ниска орбита, без да прави повече уточнения.\r\n\t \r\n\tТова е първото изстрелване за \"Спейс Екс\" през 2018 г. след рекордните 18 през 2017 г.", "date": "2018.01.08", "title": "\"Спейс Екс\" изстреля космически апарат в рамките на секретна американска мисия"}
{"url": "http://www.mediapool.bg/izrael-vazstanovyava-elektrosnabdyavaneto-v-ivitsata-gaza-news273957.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел съобщи вчера, че от днес възстановява изцяло електроснабдяването в управляваната от Хамас ивица Газа, след като преди месеци го прекъсна по настояване на палестинското правителство на Западния бряг, съобщиха информационните агенции.\r\n\t \r\n\tИзраелското министерство на енергетиката посочи, че до сутринта електроснабдяването ще бъде възстановено.\r\n\t \r\n\tМиналото лято палестинското правителство поиска от Израел да спре да доставя електричество в Газа, за да се окаже натиск върху ислямистката въоръжена организация Хамас, която през 2007 г. завзе властта там, прогонвайки силите, предани на палестинския президента Махмуд Абас.\n\n\r\n\t \r\n\tТази стъпка на Абас засегна училища, производствени предприятия, болници и домакинства. На фона на помирителния процес между палестинските фракции миналата седмица правителството на Абас поиска доставките на ток да бъдат възстановени и заяви, че ще поднови плащанията.\r\n\t \r\n\tИзраел е основният доставчик на електроенергия в Газа, припомня АП.\r\n\t \r\n\tПоради прекъснатото електроснабдяване хората в палестинския анклав имаха ток само по четири часа дневно, а с настъпването на зимата положението стана още по-тежко. Хамас осъди прекъсването на доставките, определяйки го като колективно наказание.", "date": "2018.01.08", "title": "Израел възстановява електроснабдяването в ивицата Газа"}
{"url": "http://www.mediapool.bg/rosen-angelov-se-zakanval-na-mazha-na-pokoinata-keti-kyuhova-news273958.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОткритият мъртъв Росен Ангелов, който в последните дни беше издирван за тежкото шесторно убийство в Нови Искър, се заканвал на мъжа на една от жертвите Кети Кюхова – Неделчо. Дъщерята на Кети, която също е сред жертвите, знаела за връзката на майка ѝ с престъпника.\r\n\t \r\n\tТова разказа пред бТВ последният работодател на Росен Ангелов.\r\n\t \r\n\tАнгелов и Кети Кюхова се запознали на спирка в Нови Искър. Любовта им продължила до ноември, но след това се скарали. \n\n\r\n\t \r\n\t”Стана особен, съвсем различен човек”, казва последният работодател на Росен Ангелов, който е представен само с малкото си име Драгомир.\r\n\t \r\n\tПо думите му Ангелов е бил лудо влюбен в жертвата си Кети Кюхова. \r\n\t \r\n\tТой се заканвал на мъжа ѝ Неделчо, с което живеели на семейни начала. \r\n\t \r\n\t”Говореше, че мъжът ѝ я тормозел, напивал се всеки ден. Заканваше се, че ще се разправя с него”, спомня си Драгомир.\r\n\t \r\n\tАнгелов бил изключително добре подготвен физически – всеки ден изминавал 20 км пеша от вилата си в Луково до мястото, на което работел. Ходел с голяма раница и малка чанта и винаги въоръжен.\r\n\t \r\n\tЧесто стрелял във въздуха. Според Драгомир бил добър, подготвен стрелец.\r\n\t \r\n\tСпоред Драгомир е възможно Росен Ангелов да е убил шестима души.", "date": "2018.01.08", "title": "Росен Ангелов се заканвал на мъжа на покойната Кети Кюхова"}
{"url": "http://www.mediapool.bg/atanas-atanasov-sluchayat-s-rosen-angelov-e-zaradi-tezhki-problemi-v-mvr-i-mestnata-vlast-news273959.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t”Случаят с Росен Ангелов е заради тежки проблеми в МВР и местната власт”, коментира лидерът на ДСБ и бивш шеф на контраразузнаването ген. Атанас Атанасов. \r\n\t \r\n\tПо думите му характерното в случая е, че Ангелов е трябвало да влезе в затвора в годината, в която Бойко Борисов е дошъл на власт.\r\n\t \r\n\tРосен Ангелов е осъждан три пъти, но се укрива успешно от правосъдието през последните 8 години. Той е в неизвестност от 2009 г., когато влиза в сила 8-годишната му присъда за блудство с 12-годишно момиче, извършено в софийското село Луково. \n\n\r\n\t \r\n\t”Полицаите протестират повече от една година. Никой не се заема да реши тежките проблеми там. Хората са недоволни и вие очаквате да издирват престъпници”, допълни още Атанасов пред бТВ.\r\n\t \r\n\tТой добави, че в системата на МВР върви тежка кадрова търговия и посочи, че директорът на СДВР е назначен без конкурс, защото бил приближен на главния секретар.\r\n\t \r\n\t”Всичко това е в резултат на системна корупция на всички нива и никакви мерки срещу нея”, допълни още Атанасов.\r\n\t \r\n\tПо повод европредседателството Атанасов каза, че се създава впечатление, че това ще реши всичките ни проблеми.\r\n\t \r\n\t”В това председателство трябва да защитаваме българските интереси и не ги виждам къде са”, допълни Атанасов.", "date": "2018.01.08", "title": "Атанас Атанасов: Случаят с Росен Ангелов е заради тежки проблеми в МВР и местната власт"}
{"url": "http://www.mediapool.bg/iran-zabrani-prepodavaneto-na-angliyski-ezik-v-nachalnite-uchilishta-news273960.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИран забрани преподаването на английски в началните училища, след като иранският върховен водач аятолах Али Хаменей заяви, че ранното изучаване на този език създава условия за западно \"културно нашествие\", съобщи Ройтерс.\r\n\t \r\n\t\"Преподаването на английски език в официалния курс на обучение на държавните и частните начални училища е против законите и правилниците\", заяви по иранската държавна телевизия ръководителят на държавния Висш съвет за образованието Мехди Навид-Адхам.", "date": "2018.01.08", "title": "Иран забрани преподаването на английски език в началните училища"}
{"url": "http://www.mediapool.bg/6000-balgarski-studenti-zaminavat-na-brigadi-v-sasht-tazi-godina-news273961.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t6000 български студенти се очаква да заминат на студентски бригади в САЩ през тази година, съобщи БНР.\r\n\t \r\n\tНай-предпочитаните позиции са за сервитьори и бармани, тъй като те остават добре платени, коментират специалисти.\r\n\t \r\n\tЗаплащането варира от 9 до 15 долара на час. То е най-високо в щатите Масачузетс, Калифорния и Аляска.", "date": "2018.01.08", "title": "6000 български студенти заминават на бригади в САЩ тази година"}
{"url": "http://www.mediapool.bg/zapochva-izplashtaneto-na-po-visokite-pensii-news273956.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзплащането на по - високите пенсии започва днес и ще завърши по график на 22 януари. От началото на годината минималните пенсии станаха 200 лева. Ново увеличение до 207, 60 лева се предвижда от 1 юли.\r\n\t \r\n\t\r\n\t\tЗаради повишението на минималната пенсия останалите се преизчисляват с 1.169% за всяка година осигурителен стаж. Разходите за пенсии в бюджета надхвърлят 8 милиарда и 350 милиона лева, припомня БНТ.\r\n\t\r\n\t\t \r\n\t\r\n\t\tЛицата, върху чиито пенсии са наложени запори, ще имат промяна в размера на удръжката заради новия размер на минималната работна заплата, който вече е 510 лева, напомнят от НОИ.", "date": "2018.01.08", "title": "Започва изплащането на по-високите пенсии"}
{"url": "http://www.mediapool.bg/ozonovata-dupka-se-e-svila-news273962.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОзоновата дупка се е свила благодарение на забраната на вредни химикали. Това е станало ясно от изследване на НАСА, съобщи Нова телевизия.\r\n\t \r\n\tСпътникови снимки от миналата година показват, че озоновата дупка е започнала да се затваря и напълно ще изчезне до 2060 г.\r\n\t \r\n\tДосега не беше ясно дали намаляването на озоновата дупка е пряк резултат от протокола от Монреал, подписан от всички държави през 1985 г.\n\n\r\n\t \r\n\tС него бяха забранени вещества, които изчерпват озона от земната атмосфера. Той предпазва повърхността от ултравиолетовите лъчи, които предизвикват рак и увреждат посевите.", "date": "2018.01.08", "title": "Озоновата дупка се е свила"}
{"url": "http://www.mediapool.bg/nad-sto-hilyadi-dushi-sa-potarsili-ubezhishte-vav-frantsiya-prez-2017-g-news273963.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2017 г. във Франция са регистрирани малко над 100 000 молби за убежище - \"исторически\" резултат, за който допринася по-специално повишеният брой кандидати от Албания и Западна Африка. Това заяви пред Франс прес директорът на френската служба за защита на бежанците и лицата без гражданство Паскал Брис.\r\n\t \r\n\tБроят на молбите, подадени във ведомството, е скочил миналата година със 17 на сто - на общо 100 412, при ръст от 6,5 процента за 2016 г.\r\n\t \r\n\tСиреч тенденцията към растеж \"се поддържа\", при все че не става дума за масивен приток отвън, добави Брис. По думите му данните \"потвърждават, че Франция е сред най-първите страни, където се търси убежище в Европа\", но след Германия, която очаква тази година почти 200 000 кандидати.\n\n\r\n\t \r\n\tЗа по-пълна представа обаче е необходимо да се сложат в сметката и мигрантите, които още не са подали молби в службата. На първия етап от процедурата местните власти проверяват по силата на Дъблинския регламент дали съответните лица не трябва да подадат молби в друга европейска страна.\r\n\t \r\n\tБроят на удовлетворените молби във Франция е намалял от 38 на сто през 2016 на 36 процента миналата година.\r\n\t \r\n\tПрез 2018 г. убежище са искали най-вече жители на Албания, макар и държава от списъка на \"сигурните страни на произход\" - 7630 молби от пълнолетни лица, от които френската бежанска служба е удовлетворила само 6,5 процента.\r\n\t \r\n\tНа второ място е Афганистан с 5987 молби. Следват Хаити с 4934, Судан с 4486, Гвинея с 3780.\r\n\t \r\n\tПрез 2017 г. във Франция са пристигнали много повече търсачи на убежище от страни в Западна Африка, по-специално от Кот д'Ивоар, чийто брой е нараснал почти двойно - на 3243 души, ДР Конго - 2941, и Алжир - 2456.\r\n\tСредното време за изчакване на резултат след подадена молба за убежище е \"намаляло на около три месеца\", а службата ще се стреми от тази година да дава отговор в двумесечен срок, както разпореди президентът Еманюел Макрон, добави Паскал Брис.", "date": "2018.01.08", "title": "Над сто хиляди души  са потърсили убежище във Франция  през 2017 г."}
{"url": "http://www.mediapool.bg/belgiya-e-na-praga-na-nova-pravitelstvena-kriza-news273964.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелгия се изправя на ръба на нова правителствена криза, след като зачестяват призивите за оставка на държавния секретар по убежището и миграцията Тео Франкен, съобщи БТА. \r\n\t \r\n\tМиналата есен Франкен сключи от името на правителството споразумение със Судан за обратно приемане на незаконно пребиваващите в Белгия граждани на африканската държава. Местни медии тогава уточниха, че става дума за 158 суданци, задържани в Брюксел и отведени в център за мигранти от закрит вид. През декември се появиха непроверени съобщения, че част от върнатите суданци били подложени на мъчения.\r\n\t \r\n\tБелгийското правителство възложи външна независима проверка и спря временно връщанията към Судан. Опозицията поиска оставката на Франкен, а от началото на януари представители на партии от управляващото мнозинство започнаха да се присъединяват към виждането, че държавният секретар следва да се оттегли.\n\n\r\n\t \r\n\tСнощи председателят на партията мандатоносител Нов фламандски алианс (НФА) Барт де Вевер предупреди, че ако управляващото мнозинство поиска официално оставка от Франкен, това ще доведе до оттеглянето на НФА от правителството. В случай, че се стигне дотам, вероятно ще се наложат преговори за нова коалиция или нови избори.\r\n\t \r\n\tТази сутрин премиерът Шарл Мишел, който представлява малката партия Реформаторско движение, изрази нежелание да се съобразява със заплахи и шантаж. По неговите думи Белгия трябва да защитава границите си с човешки средства, да приема подлежащите на прием и да действа твърдо срещу незаконно пристигналите в страната. Премиерът уточни, че независимата проверка по случая не цели да определи дали Франкен трябва да подаде оставка, а да помогне за извличането на поуки. \r\n\t \r\n\tЗаплахата от правителствена криза в Белгия се наблюдава с опасения, след като преди седем години страната счупи рекордите на Гинес за продължителност на преговорите за съставяне на управляваща коалиция. През 2011 г. поредното белгийско правителство положи клетва след договорки, продължили 541 дни.", "date": "2018.01.08", "title": "Белгия е на прага на нова правителствена криза"}
{"url": "http://www.mediapool.bg/blizak-do-gerb-biznesmen-pokazno-be-zastrelyan-v-sofiya-news273965.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tБизнесменът Петър Христов, известен с близкото си приятелство с шефа на парламентарната група на ГЕРБ и бивш вътрешен министър Цветан Цветанов, показно бе застрелян пред офиса му в София. Покушението бе извършено минути след 10.00 часа в понеделник, когато 49-годишният мъж излизал от дома си на ул. \"Ралевица\", която се намира близо до мола на бул. \"България\".\r\n\tОчевидец на стрелбата е станал личният му шофьор, който впоследствие го е откарал във Военно-медицинска академия (ВМА). Въпреки усилията на лекарите да го реанимират, Христов е починал от раните си около половин час по-късно.\r\n\tКато една от основните версии за убийството му шефът на СДВР Ивайло Иванов изведе информацията, че в миналото бизнесменът е съдействал на полицията и прокуратурата за разкриване на тежко престъпление. Той обаче отказа повече подробности. Разследващите проверяват и възможността ликвидирането му да е свързано с някой от многобройните му бизнеси или с личния му живот.\r\n\t49-годишният Петър Христов е един от големите бизнесмени в българския млечен бранш, има сериозни интереси и в строителството. Освен с близкото си познанство с Цветанов, той е известен и като приятел на бившия шеф на ГДБОП Станимир Флоров.\r\n\tСамо преди няколко месеца бившият главен секретар на МВР Калин Георгиев индиректно посочи Христов, като човека, допринесъл най-много за разкриването на т.нар. банда за отвличания \"Наглите\", която бе разбита по време на първия мандат на кабинета \"Борисов\".\r\n\t\"Не съм го казвал досега, но сега ще кажа, че благодарение на Цветан Цветанов хванахме \"Наглите\", каза през септември Георгиев в интервю за Нова телевизия.\r\n\t\"Тогава МВР получи информация благодарение на Цветан Цветанов, който беше министър. Той ни запозна с един човек, който после направи контакт с друг, от когото получихме информация. Не мога и нямам право да кажа кой е този човек\", допълни Георгиев.\r\n\tНа въпроса на водещата дали това е \"вътрешен човек\" за \"Наглите\", той отговори положително и допълни, че по това време е установено изтичане на информация от МВР, за което няма наказани.\r\n\tОще тогава започна да циркулира неофициалната информация, че става дума именно за Петър Христов, за когото има множество публикации, че е бил част от силовата групировка СИК през 90-те години. Първият му голям бизнес след напускането на армията е като шеф на охранителната фирма \"Дито\".\r\n\tЗа близките контакти на Христов с ГЕРБ свидетелства и фактът, че през 2007 г. тогавашната му фирма \"Пи ейч финанс\" ЕООД дарява на партията 30 000 лева за евроизборите, което представлява най-крупното дарение в кампанията на формацията.\r\n\t\r\n\tИмето на Петър Христов се появи и по делото срещу бившия ръководител на антимафиотите във Велико Търново Орлин Тодоров, който през 2015 г. получи 3-годишна условна присъда за изнасяне на класифицирана информация именно към бизнесмена.\r\n\tСпоред обвинението срещу Тодоров, по което той бе признат за виновен, бившият антимафиот системно информирал Христов за хода на знакови разследвания като \"Килърите\", \"Фалшификаторите\" и делото за смъртта на бебето в горнооряховската болница, което в крайна сметка се оказа мъртвородено. Според обвинителния акт Петър Христов знаел подробно за реплики, чути от подслушването на телефона на директора на въпросната болница – Миролюб Кожухаров.\r\n\tБизнесменът, когото Тодоров наричал \"шефе\", уредил и журналист от вестник \"Стандарт\" да получи информация от антимафиота. Самият той представил на репортера информацията, като \"пикантна\", след което бил публикуван материал със заглавието – \"Бебе във фризера\".\r\n\tВъв Великотърновско Петър Христов е известен като изключително влиятелен бизнесмен с интереси в редица среди, включително пътното строителство и футбола. През средата на 90-те години той бе собственик на втородивизионния Локомотив Горна Оряховица.\r\n\t\r\n\tОт хранителната промишленост и селското стопанство, през строителство, управление на недвижими имоти и хотелиерство, до инвестиционна, застрахователна, охранителна и дори издателска дейност се разпрострира бизнесът на убития Христов.\r\n\tТой е бил управител, съдружник или собственик в над 52 фирми, показва справка в информационната система \"Дакси\". Към момента е едноличен собственик на компаниите \"Велико Търново Хилс\" ЕООД и \"Ай Би Пи Минеджмънт\" ЕООД. Има дял в \"Дито\" (40%) и \"Болкан тръст интернешънъл\" (50%).\r\n\tРазнопосочният му бизнес е събран в холдинговата структура PMG – , чийто едноличен собственик е дъщеря му Михаела. Компанията е основана в края на 2006 г. Има инвестиции в 17 дъщерни фирми, 6 асоциирани предприятия и една инвестиция с неконтролиращо участие към края на 2016 г., показва финансовият отчет на дружеството.\r\n\tОсновната дейност на PMG е свързана с недвижимите имоти. Общо приходите на дружеството възлизат на 936 хил. лв. за 2016 г. и намаляват с над 800 хил. лв. спрямо година по-рано. Приходите идват основно от лихви и дивиденти.\r\n\tПрез последните години Петър Христов действаше като дивелопър в съдружие с партньори от Израел. Така бяха реализирани няколко проекта в столицата сред които \"Люлин Гардън\", \"Ай Би Резидънс\", \"Витоша Гардън\", както и други, развивани във Велико Търново – \"Велико Търново Хилс\" и \"Бизнес парк Велико Търново\". Лентата на първия етап от комплекса \"Велико Търново Хилс\" през септември 2009 г. беше прерязана лично от тогавашния строителен министър , който по-късно стана президент.\r\n\tПетър Христов има участия в още редица проекти свързани с изграждането на ваканционни имоти, сред които \"Лагуна бийч\" в Созопол, в Разлог и Арбанаси. Чрез строителните си компании е участвал в консорциуми в реализацията на проекти в общини във Великотърновска област, финансирани по европрограми.\r\n\tПрез 2010 г. Петър Христов беше кандидат за шеф на Камарата на строителите, но загуби надпреварата срещу Светослав Глосов, който в момента е член на Управителния съвет на Агенция \"Пътна инфраструктура\". Година по-късно беше номиниран и за бизнесмен на 2011 г. от списание \"Мениджър\", но не спечели приза.\r\n\tХолдингът PMG е собственик и на млекопреработвателното предприятие \"Лактима\" във Велико Търново. Според публикации в местната преса е зареждал детските градини в региона. Дружеството е теглило заеми от Българска Банка за развитие, които е погасило. Приходите му възлизат на 13.5 млн. лв. за 2016 г. и се увеличават с над 2 млн. лв. Печалбата му е била 693 хил. лв.\r\n\tПетър Христов участва активно и в набирането на средствата за лечението на Мануела Горсова, която пострада тежко и остана на легло, след катастрофа, причинена от световния шампион по фигурно пързаляне Максим Стависки.", "date": "2018.01.08", "title": "Близък до ГЕРБ бизнесмен показно бе застрелян в София"}
{"url": "http://www.mediapool.bg/mozhe-da-se-sastoi-sreshta-es---turtsiya-po-vreme-na-evropredsedatelstvoto-news273966.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНезависимо че не е предвидена среща за отношенията Европейски съюз-Турция по време на българското европредседателство, такава може и да се състои, съобщи министърът на външните работи Екатерина Захариева.\r\n\t \r\n\tПо думите ѝ диалогът с южните ни съседи трябва да е честен, не през медиите и да се фокусира върху добрите отношения. \r\n\t \r\n\tПреди ден премиерът Бойко Борисов се срещна с турския президент Реджеп Тайип Ердоган и пое ангажимент да посредничи за нормализиране на отношенията Турция-ЕС.\n\n\r\n\t \r\n\tПо думите на Захариева Турция е един от най-важните външно-икономически партньори на България и на ЕС. \r\n\t \r\n\tЗа около пет-шест години с около 50 на сто е нараснал стокообменът между двете държави с позитивно салдо за България. Винаги има и още повече възможност, т.е. възможност за българските производители да имат добър достъп до огромния турски пазар. Обсъждахме и през Турция да минават източници на диверсификация на доставки на газ за България, транспортните коридори. Имаме много теми, по които да работим, каза още външният министър в понеделник пред БНТ. \r\n\t \r\n\tНяма как да се случва борбата с тероризма, охраната на външните граници на ЕС, без Турция - съюзник в НАТО, без това Турция да бъде близък партньор на ЕС, добави Захариева.\r\n\t \r\n\tТя коментира, че европредседателството \"не е само фанфари, а много работа\" и посочи като предизвикателство промените в Дъблинския регламент и старта на разговорите по бъдещата бюджетна рамка на съюза.\r\n\t \r\n\tДепутатът от ГЕРБ Вежди Рашидов, който също бе част от българската делегация в Истанбул, посочи от своя страна, че премиерът Бойко Борисов е поставил пред Ердоган въпроса за арестуваните журналисти и свободата на словото в Турция.\r\n\t \r\n\t\"Това малко задържа разговора. Бойко застана зад свободата на словото и журналистите”, допълни той, като по думите му отсрещната страна е разбрала посланието.\r\n\t \r\n\tБорисов обяснил на турския президент, че задържането на журналистите не е добър знак за Европа.\r\n\t \r\n\tРашидов допълни пред бТВ, че ако журналистите в Турция бъдат освободени, това би било успех на Бойко Борисов.\r\n\t \r\n\tВ Турция над 50 000 души бяха арестувани, а над 150 000 бяха уволнени или отстранени от работа при чистките, предприети след опита за преврат. Сред тях са журналисти, учители, държавни служители, магистрати, военни и други. \r\n\t \r\n\tСпоред бившия културен министър Борисов има уникалната възможност да бъде един от важните лидери в ЕС и да балансира Балканите.\r\n\t \r\n\t\"Тази дипломация, която води Бойко Борисов, дразни сигурно много наши хора, но е много полезна за света”, посочи Рашидов.\r\n\t \r\n\tОбръщението на Борисов към Ердоган \"Тайпи” се породи от това, че имаме много добра дипломация и комуникация с турското правителство и сърдечно усещане за приятелство. Когато има приятелство между хората, те могат да си казват и малките имена и по-умалителни, обясни бившият министър на културата и днешен депутат от ГЕРБ.", "date": "2018.01.08", "title": "Може да се състои среща ЕС - Турция по време на европредседателството"}
{"url": "http://www.mediapool.bg/frantsiya-se-kolebae-kakvo-da-pravi-s-repatriraneto-na-frenski-dzhihadisti-news273967.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренското правителство получи първите молби за репатриране на френски жени и деца на джихадисти, задържани в Сирия и Ирак, и заяви, че ще се произнесе, разглеждайки всеки случай поотделно.\r\n\t \r\n\tНай-малко две французойки, държани в Сирия, искат от френските власти те да бъдат съдени и ако трябва осъдени заради присъединяването си към групировката Ислямска държава, но във Франция и децата им да бъдат с тях. \r\n\t \r\n\tТридесет и три годишната Емили Кьониг, пропагандистка и известен вербовчик на ИД, заяви миналата сряда чрез адвоката си, че е \"на разположение на френското правосъдие\", което я издирва от 2015 г.\n\n\r\n\tЗадържана в началото на декември, тя се намира в лагер на кюрдските сили в Сирия заедно с момченцето си на 4 годинки и близначките си на 1 годинка.\r\n\t \r\n\tЕдна от французойките, задържани заедно с нея, поиска от президента Еманюел Макрон да бъде прехвърлена във Франция заедно с двете си деца, за да \"отговаря за действията си\", твърди нейният адвокат.\r\n\t \r\n\tПравителството каза, че проучва тези послания. \"Искаме да сме сигурни, че те идват действително от хората, които казват, че са ги изпратили\", заяви в четвъртък министърката на правосъдието Никол Белубе.\r\n\t \r\n\tСпоред източник във Франция, запознат с въпроса, тридесетина пълнолетни френски джихадисти, мъже и жени, придружавани от няколко десетки деца, са били арестувани в Сирия и Ирак, като голяма част от тях са били задържани от кюрдските сили в Сирия.\r\n\t \r\n\tСред тях има известни фигури на френското джихадистко движение, като например 36-годишният Тома Барнуен, ветеран на джихадистка мрежа в Югозападна Франция, към която гравитираха между впрочем и Мохамед Мера, братята Клен и Емили Кьониг.\r\n\t \r\n\tСлед атентатите от 2015 г., извършени отчасти от френски джихадисти, завърнали се от Сирия, тези хора са кошмарът на френските власти.\r\n\t \r\n\tПравителството досега смяташе, че онези, които са задържани в Ирак, трябва да бъдат съдени в Ирак, където може да получат смъртна присъда. По-неясна и условна е позицията за тези, които са задържани в Сирия, където кюрдите контролират част от северните и североизточните райони, които си върнаха от Ислямска държава с помощна на западните страни, но нямат призната държава. \r\n\t \r\n\t\"Ако в сирийски Кюрдистан има съдебни институции, способни да осигурят справедлив процес, френските джихадистки ще бъдат съдени там\", заяви в четвъртък френският правителствен говорител Бенжамен Гриво.\r\n\tХалед Иса, представител на сирийската кюрдска федерация (Рожава) в Париж, от своя страна заяви за Франс прес, че сирийските кюрди са готови \"да се договорят с Париж\" за съдбата на тези затворници.\r\n\t \r\n\tЕдно от решенията е затворниците да бъдат прехвърлени във Франция, както Рожава постъпи преди няколко месеца в отношенията си с Чечения, допълва Иса.\r\n\t \r\n\t\"Кюрдските сили се обръщат към Франция. Ние ще трябва следователно да вземем определен брой решения, по-специално свързани с децата на джихадистите\", каза миналия вторник министърът на правосъдието Жерар Колон.\r\n\t \r\n\tКазусът с жените и техните деца е много деликатен и през ноември Макрон увери, че тяхната съдба ще бъде разглеждана \"случай по случай\". Това изявление бе разкритикувано от адвокати и от семействата на засегнатите жени, които смятат, че това означава излизане от рамките на закона.\r\n\t \r\n\tНадигат се гласове, които са против завръщането на тези хора на френска територия.\r\n\t \r\n\t\"Не трябва да бъдат поемани никакви рискове със сигурността на французите\" и \"френските джихадистки трябва да бъдат съдени там, където се намират\", подчертава Лидия Гиру, говорителка на дясната партия Републиканците.\r\n\t \r\n\tСпоред френските власти около 1700 французи са заминали от 2014 г. към джихадистките зони в Ирак и Сирия. Смята се, че около 450 от тях вече са загинали, а 302 са се върнали във Франция. Пълнолетните биват системно подлагани на съдебни проверки, децата - най-малкото на съдебен или образователен надзор.", "date": "2018.01.08", "title": "Франция се колебае какво да прави  с репатрирането  на френски джихадисти"}
{"url": "http://www.mediapool.bg/sled-snega-i-navodnenie-na-nyuyorkskoto-letishte-kenedi-zabavi-oshte-poveche-poletite-news273968.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпукан водопровод на нюйоркското летище \"Дж. Ф. Кенеди\" стана причина за още повече забавени полети след закъсненията в резултат на снежната буря в района, с които летището полага усилия да преодолее, предаде Асошиейтед прес.\r\n\tОколо полунощ българско време снощи (17 ч. местно време) управата на летищата в Ню Йорк и Ню Джърси съобщи, че работата по обработката на полетите от чужбина на терминал 4 е спряна, а вече пристигналите пътници се прехвърлят на другите терминали. Заминаващите не са засегнати.\r\n\tЗасега не е ясно какво е причинило проблема с водопровода.\r\n\tЗакъсненията при пристигащите полети стигат до два часа и половина.\r\n\tЗаради бурята пасажерите бяха принудени да останат в самолетите и да чакат с часове пристигането на багажа си заради забавени и отменени полети.", "date": "2018.01.08", "title": "След снега и наводнение на нюйоркското летище \"Кенеди\" забави още повече полетите"}
{"url": "http://www.mediapool.bg/pochina-pevetsat-na-mudi-blus-rei-tomas-news273969.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 76 години почина инструменталистът и певец Рей Томас, един от основателите на английската рокгрупа\"Муди блус\", съобщи неговата звукозаписна компания, цитирана от Франс прес.\r\n\tТомас, флейтист и вокалист, почина в четвъртък в дома си в Съри, Англия, посочва в комюнике компанията \"Чери ред рекърдс - Есоутерик рикордингс\".\r\n\t\"Дълбоко опечалени сме от смъртта му. Ще ни липсват неговата човешка топлота, хуморът и добротата му. За нас бе привилегия да го познаваме и да работим с него\", отбеляза компанията.\r\n\tПрез 2014 г. Рей Томас призна в своя интернет сайт, че страда от рак на простатата.\r\n\tТомас става световно известен през 60-те и 70-те години, след като създава  заедно с Майк Пиндър, Дени Лейн, Греъм Едж и Клинт Уоруик. Успех имат и самостоятелните му албуми.", "date": "2018.01.08", "title": "Почина певецът на \"Муди блус\" Рей Томас"}
{"url": "http://www.mediapool.bg/falshiviyat-skandal-s-istanbulskata-konventsiya-news273970.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШумотевицата, която предизвика както в правителствените, така и във фейсбук-средите решението да се внесе за ратифициране от Парламента ни т. нар. \"Истанбулска конвенция\" от 11.05.2011 г. (подписана от България), ме предизвика да се запозная сериозно с нейното съдържание. Още повече, че в дискусията по него се намеси и човек, към когото храня най-добри приятелски чувства (бившият здравен министър д-р Петър Москов).\r\n\tКакво установих?\r\n\tПърво – бях удивен как един толкова ясен документ може да породи многобройни \"конспиративни\" подозрения в посока, нямаща буквално нищо общо с него. С Конвенцията се бил правел опит да се \"узакони\" понятието \"трети пол\" (или най-малкото да се релативизира пола като \"природно детерминирана характеристика на индивида\", като се превърне в \"наименование за различни медицински или социални отклонения\" и в \"модерна ролева игра\" за \"извратено забавление\")[1].\r\n\tВъобще – това пък бе внушението на фейсбук-писачите – \"Истанбулската конвенция\" нямала друга цел освен (скритата, непризната, \"дяволска\" цел) под претекст от защита от домашно насилие, да \"принуди\" \"нормалните\" ни общества да признаят законодателно правата на хомосексуални, транссексуални и други \"отклонения\" от \"традиционното\" и така – постепенно, с още една подмолна крачка – да ускори приближаването на човека към неговото \"раз-човечаване\", към превръщането му в \"пост-човек\".\r\n\tНякои (а именно националистите в настоящото ни правителство) дори видяха опасност, при ратифицирането на Конвенцията страната ни да бъде, на основание на текстовете в нея, принудена да промени конституционното си определение за брака като \"доброволен съюз между мъж и жена\". Накрай, бях удивен също колко лесно широки кръгове (претендиращи да принадлежат към художествената, академичната и т. н.) интелигенция са способни да се \"самооблъчат\" от априорните си убеждения в съществуването на \"световна конспирация\", съзирана от тях практически навсякъде.\n\n\r\n\tКакво обаче ни свидетелства текстът на самата \"Истанбулска конвенция\"?\r\n\tПърво – той е озаглавен \"За превенция и борба с насилието  и \" (курсивът мой) и в него – ако си направим труда да го прочетем открай докрай (а това е възможно: документът е публикуван на български в https://rm.coe.int/168046246f ) – , буквално в нито един пасаж, на нито един ред няма да срещнем понятия като \"трети пол\", \"еднополови бракове\", LGBT и т. под. Напротив: в член 1: \"Цели на Конвенцията\" експлицитно ни се казва, че \"настоящата Конвенция има следните цели: а) да защитава  от всички форми на насилие и да предотвратява, преследва и премахва насилието  и домашното насилие; б) да допринася за премахване на всички форми на дискриминация  и да насърчава действителна равнопоставеност между , включително чрез овластяване ; в) да създаде цялостна рамка, политики и мерки за защита и помощ на всички жертви на насилието  и домашното насилие; г) да насърчава международното сътрудничество за премахване на насилието  и домашното насилие; д) да осигури подкрепа и помощ на организации и правоприлагащи органи за ефективно сътрудничество с цел да се възприеме интегриран подход за премахване на насилието  и домашното насилие.\" (курсивът мой).\r\n\tКакто се вижда,  декларирани цели на Конвенцията се говори за борба с насилието над жени, което се допълва и с понятието \"домашно насилие\", за което пък в чл. 2, 1 (справедливо) е отбелязано, че \"\".\r\n\tПо-нататък в текста на Конвенцията (чл. 4) се осъждат всички форми на \"дискриминация срещу жени\", а в чл. 12 (\"общи задължения\") се казва, че \"Страните предприемат необходимите мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на идеята  или на .\" (курсивът мой – т.е. за промени в идеята, че например \"ролята\" на жената е да се подчинява, а на мъжа да \"господства\", \"ролята\" на жената е да си седи в къщи и да се грижи за дома, а на мъжа – да поддържа \"социални контакти\" с приятели, колеги и т.н.). В същия член специално е отбелязано (и това намирам за изключително важно), че \"позоваванията на култура, обичаи, религия, традиция или така наречената \"чест\" няма да бъдат приемани като основания за актовете на насилие, обхванати от настоящата Конвенция\". С други думи, няма да бъдат приемани като оправдание за насилието нормативните например в определени  традиции (ислямската) или  \"правосъзнания\" (напр. ромската) убеждения, че жената  на мъжа (баща или съпруг), че е част от неговото домашно , с което той може да сключва сделки, да я продава, залага и т.н. А с това по същество се издигат в ранг на върховно право  идеи за равноправието на половете (\"Няма  иудеин, ни елин; няма роб, ни свободник; няма мъжки пол, ни женски; защото всички вие едно сте в Христа Иисуса\", Гал. 3:28).\r\n\tВ чл. 32 на Конвенцията по-нататък се залагат мерки срещу насилствено сключване на бракове (\"Страните предприемат необходимите законодателни или други мерки, така че сключените насилствено бракове да могат да бъдат признавани за недействителни, анулирани или разтрогвани\"). Което впрочем също ограничава – поне на територията на ЕС и на страните, които биха приели да подкрепят тази Конвенция – възможността да се практикуват като легални, присъщи на други култури и религиозни традиции форми на брак (напр. т.нар. \"имамски бракове\", уговаряни още в малолетството на жената, бракове, решавани не от брачущите се, а от техните родители, религиозни водачи и т.н.). А с това се ограничават определени крайни следствия, можещи да се извлекат от идеологиите на т.нар. \"мултикултурализъм\". От това, мисля си, \"консерваторите\" у нас и в Европа трябва да са напълно доволни.\r\n\tКато актове на насилие в чл. 38 специално са описани \"осакатяванията на  гениталии\" (курсивът мой): \"а) обрязване, инфибулация или извършване на всякакво друго цялостно или частично осакатяване на големите срамни устни, малките срамни устни или клитора ; б) принуждаване  да понесе някой от изброените в буква а) актове или предоставяне на такава възможност; в) подбуждане, принуждаване или предоставяне на възможност момиче да понесе някой от изброените в буква а) актове (курс. мой)\". Мисля, че би трябвало да се досещаме в кои религиозни и най-вече културни \"традиции\" тези осакатяващи актове се смятат за \"нормални\". Е, Конвенцията предписва те да се криминализират за всички, които живеят на територията на Европа – дефинира ги именно като \"насилие\" и \"осакатяване\" (на жените), а не като \"обосновани от културната традиция\", на която са присъщи \"специфичности\".\r\n\tНакрай, в членове 44 и 59-61 се гарантира неприемливостта на екстрадицията на жени, жертви на насилие, в страни, в които това насилие над тях би могло да бъде продължено или тепърва извършено, т.е. гарантира се, че жени с неуреден (бежански) статут в Европа няма да бъдат връщани там, където са станали (или биха могли да станат) жертва на насилие.\r\n\tНаправих този по-подробен преглед на съдържащото се в \"Конвенцията\", за да се убедят онези, които все пак няма да си направят труда да прочетат нейния не тъй обширен текст, какво  тя съдържа и към какво е насочена (какво  и на какво ). Сега ще се обърна към онези нейни текстове, които станаха повод за шумотевицата около нея и за развихрянето на \"конспирологичните\" теории по неин адрес.\r\n\tСобствено, доколкото успях да се ориентирам, текстовете, които \"притесняват\" са (точно) три.\r\n\tПървият, цитиран в публикацията на моя приятел Петър Москов (и заслужил пълното съгласие с неговото тълкуване на консервативния ни, уважаван колега Огнян Минчев, а оттам и съгласието на сума фейсбук-\"специалисти\") е текстът на член 3, в, в който се дават определения на употребяваните в Конвенцията основни понятия. \"\"Пол\" – цитира П. Москов едно от ключовите \"определения\" – означава социално изградени роли, поведения, дейности и характеристики, които определено общество смята за подходящи за жените и за мъжете\". \"Искам да припомня обаче – възразява тук Москов – че \"пол\" е биологично детерминирана характеристика на индивида (фабрично така сме направени)… Полът е норма, а не наименование за различни медицински или социални отклонения\"… И да – той би бил съвсем прав с това си възражение, ако не си затваряше очите първо – , в който въпросната \"дефиниция\" е дадена в Конвенцията, и второ – не се заблуждаваше (не искам да мисля, че ни заблуждава) по отношение на  текст на цитираната и както ще покажа .\r\n\tА контекстът е следният: целият член 3 от Конвенцията е озаглавен \"Определения\", направени \"\", т.е. не изобщо, а за  цели. Оказионално сиреч под употребяваните понятия в Конвенцията ще се има пред вид: \"а) \"насилие над жени\" се разбира като нарушение на правата на човека и форма на дискриминация срещу жените и означава всички актове на насилие, основано на пола, които водят или е вероятно да доведат до физически, сексуални, психологически или икономически увреждания или страдание за жените, включително заплахи за такива актове, принуда или произволно лишаване от свобода, независимо дали това се случва в обществения или в личния живот; б) \"домашно насилие\" означава всички актове на физическо, сексуално, психологическо или икономическо насилие, които се случват в семейството или в домакинството, или между бивши или настоящи съпрузи или партньори, независимо дали извършителят живее или е живял заедно с жертвата\". И ето в подточка в) е казано, че (пък) под \"пол\" за целите на Конвенцията (която е срещу насилието  пол) се има предвид \"социално изградени роли, поведения, дейности и характеристики, които  за подходящи за жените и за мъжете\" (курсивът мой).\r\n\tВеднага трябва да ни направи впечатления, че така цитираното определение звучи нелогично. \"Пол\", казва се в него – са определени \"социално изградени роли, поведения, дейности и характеристики, които определено общество смята за подходящи за…(!) жените и за мъжете\". Но нали \"мъжете и жените\" са именно (двата) пола. Как така \"пол\" ще са техните \"социално изградени роли, поведения, дейности и характеристики\", при това – които \"определено общество смята за подходящи за тях\"? Нещата веднага стават ясни, ако текстът, от който П. Москов е направил \"обезпокоеното\" си заключение, се прочете в оригинал – т.е.  текст на Конвенцията. А там е казано – цитирам буквално – \"gender\" shall mean the socially constructed roles, behaviours, activities and attributes that a given society considers appropriate for women and men\". Както се вижда \"определението\", което цитира Москов, съвсем не е – както си мисли той – определение за \"пол\" (на англ. думата е \"sex\"), а за… \"\". И сега нека открия на моя приятел (а и на всички, които до захлипване препубликуваха коментара му), че с понятието \"gender\", , повтарям, собствено се дефинира в Конвенцията – въобще не се определя \"биологично детерминираната характеристика на индивида\" (мъж или жена). За тази биологично-детерминирана характеристика, пак казвам, в английския език се употребява друга дума – думата \"sex\". Но следователно, напрежението, възникващо около дефиницията, се дължи на елементарна подмяна (дошла с нейния български превод или умишлено, не зная). Понятието \"gender\" на английски език означава  социалната, традиционна и културна роля, която дадено общество приписва на… определения \"пол\" (\"sex\"). Може да се каже: Gender-ът, това е съвкупността от определените \"мъжествености\" или \"женствености\", които дадено общество смята за подобаващо присъщи на съответния пол (sex) – на мъжкия или женския. За сведение – на български (макар и неточно и описателно) gender се превежда напоследък като \"социален пол\" (впрочем така е и в член 4 от Конвенцията).\r\n\tРазясненото току що значение на gender – нека уверя – е утвърдено в научната (медицинска и социална) мисъл и тук \"определението\" в Конвенцията просто го повтаря. Виж например как го разяснява страницата на Medicine, Nursing and Health Sciences (Monash) University в Австралия: \"По същество:\r\n\tсе отнася до биологическите различия; хромозомите, хормоналните профили, вътрешните и външните полови органи.\r\n\t описва характеристиките, които едно общество или култура свързва с присъщото на жената или на мъжа, с мъжественото и женственото.\r\n\tТъй че докато полът като мъжки и женски е биологичен факт, , онова, което означава полът от гледна точка на gender ролята като \"мъж\" и като \"жена\" в обществото,  (курсивът мой).\r\n\tОт гледна точка на социологията \"gender ролята\" се отнася до характеристиките и поведенията, които различните култури атрибутират на половете. Онова, което означава да си \"истински мъж\" във всяка една култура, изисква мъжки пол плюс онова, което нашите различни култури определят като мъжествени характеристики и поведения; по същия начин една \"истинска жена\" се нуждае от женски пол и женствени характеристики.\"[2]\r\n\tДа, факт е, LGBT-движенията също са усвоили \"gender\" като свое основно понятие (и дори са придали академична валидност на своите занимания като \"Gender Studies\"). Това е довело до внедряването на  (именно LGBT) конотация в самия термин. Според LGBT дейците \"мъжкостта\" и \"женскостта\" могат да бъдат и социално  от индивидите с определен sex (полови) \"роли\". Та ето, акцентирането на (или подвеждането по) тази разпространила се конотация при прочита на Истанбулската конвенция е подвеждащо и по същество представлява подмяна, която се състои в това, че при една очевидно базисна (в документа) употреба на понятието gender от неразбиране или злонамереност вниманието се фокусира именно върху тази LGBT конотация, а с това се привижда \"разчовечаващ\" стратегически смисъл. В документа обаче – пак ще кажа – \"социално изградена роля, поведение, дейност и характеристики, които определено общество смята за подходящо да се приписват на индивидите\", е не \"полът\" (sex) – ако бе така действително биологичният пол би се релативизирал и разтварял в социално-изградилите се роли, поведения и дейности, които индивидът избира или обществото му приписва. В документа като социално изградената роля, поведение, дейност и характеристики, които определено общество смята за подобаващи за мъжа и жената, се определя , а той е различен от \"sex\"-a.\r\n\tНе разбираме ли, следователно, какво се казва тук? Казва ни се, че  свързват с пола (изрично е казано – ) определени \"социално изградени роли, поведения, дейности и характеристики\", които \"се смятат за подходящи за тях\" и следователно не се смятат за \"подходящи\" за противоположния пол. Така например – \"определени общества\" (патриархалното, някои религиозни и т.н.) смятат за \"подходящо\" за жените поведение подчинението от мъжа и за \"неподходящо\" заемането на ръководни функции в бизнеса и държавното управление. Смятат за \"подходящо\" за жените да покриват лицата си и за \"неподходящо\" да се показват публично с открито лице. В някои среди в България смятат за \"неподходяща\" за жената \"роля\" дори тази да шофира (която \"роля\" е подходяща само за мъжа). И ето: целта на Конвенцията е да предупреди, че Съветът на Европа (европейското човечество) не приема за никакво основание  визия за gender-а на (по-специално) женския пол (sex) да оправдава описаните в членовете на документа актове на дискриминации, насилия, осакатявания и принуждавания. Казва, че: да – gender е съвкупността от \"социално изградени (т.е. от определения социум изградени) роли, поведения, дейности и характеристики\", които определеният социум смята за подходящи за жените и мъжете, но че определени роли, поведения, дейности и характеристики, които  общества смятат за подобаващи за (по-специално) женския пол, Конвенцията смята  и тяхното налагане пряко волята (или непозволяване) на жените определя като \"насилие\".\r\n\tТова е. А че е тъкмо това, става вече неоспоримо ясно от обяснителния доклад към Конвенцията, който ще цитирам сега и за който нямам обяснение защо отсъства от публикувания български превод на документа. Ето неговите пояснения: (43) Терминът \"gender\" под тази дефиниция … (44) Терминът \"насилие над жените, основаващо се на социалния пол (gender)\", е употребен (на различни места) в Конвенцията и се отнася до насилието, което е насочено  или засяга жените непропорционално… Този израз следва да се разбира като целящ закрила на жените от насилие, което е резултат  и специфично обхваща  (курсивът мой).[3]\r\n\tВторият текст, който ни е привел Петър Москов (и който, видите ли, трябва да ни докаже, че в документа се прави подмолен опит на децата ни да бъдат внушени в училище определени идеи, свързани с \"нормалността\" на \"нетрадиционни  ориентации\"), е следният. Цитирам го първо по начина, по който ни го поднася Москов – т.е. с изпуснатите от него думи (отбелязани с многоточия, което трябва да ни осведоми, че изпуснатото е маловажно или не казва нищо по-различно от цитираното). И тъй: \"Страните – цитира Москов чл. 14 \"Образование\" на Конвенцията – предприемат където е подходящо стъпки за включване… на нестереотипни форми на пола… в официалните учебни програми и на всички образователни равнища\".\r\n\tОт цитата на Москов излиза, че ратифициращите Конвенцията страни се задължават да предприемат стъпки за включване на учебен материал за \"нестереотипните форми \". И ето – моят приятел разгорещено заявява, че искрено се развълнувал от \"перспективата синът ми да бъде просветен в училище за дебрите на възможните \"нестереотипни роли\" на баща му\" (подразбира се, да бъде просвещаван за различните \"нестандартни  ориентации на мъжкия пол\"). Което – възклицава той в заключение е същинско отваряне на \"вратата за узаконената лудост\".\r\n\tВижте обаче, какъв е пълният текст на член 14 от Конвенцията (в болд отбелязвам пропуснатото в цитата на Петър Москов): \"Страните предприемат, където е подходящо, необходимите стъпки за включване на , нестереотипни роли на пола (англ. – gender),, в официалните учебни програми и на всички образователни равнища.\" Сравнете сега двата цитата и си дайте сметка за манипулацията, която (волно или неволно, не мога да съдя) извършва с нас П. Москов. От неговия цитат на чл. 14 излиза, че Конвенцията препоръчва учащите се да бъдат запознавани с нестереотипните роли  (т.е. на \"sex\"-а, на биологичния пол), като навежда мисълта към нестереотипните му  роли. От оригиналния текст на Конвенцията обаче става ясно, че отново се имат предвид нестереотипните роли на gender-а, т.е. на онези \"роли\", които  за \"нестереотипни\", \"неподходящи\" за мъжкия или женския пол. Например – ролята на жената да бъде самостоятелен субект, да решава самостоятелно своя брак, и т.н. И които \"роли\" безспорно се смятат за \"нестандартни\" за gender-а ѝ от редица \"общества\", с чиито практики Конвенцията се бори. Именно  в текста на член 14 е казано, че учебен материал, свързан с тези \"нестандартни роли\", е добре да се включва в програмите на учащите се \"където е подходящо\" (с цел сиреч, да се променят в благоприятна посока вижданията на учениците за тези \"нестандартни роли\"). Съвсем безспорно е, че прочетен изцяло и този чл. 14 говори за  върху социалните \"роли\" на жените и мъжете, а не за (нестандартните) сексуални роли на всеки един от тези два биологични пола.\r\n\tНакрая от Конвенцията бива цитиран (най-вече от фейсбук-диспутантите) и чл. 4 – единственият, в който се споменава за (различна) \"сексуална ориентация\" и се употребява понятието \"социален пол\" (редом с просто \"пол\"). Само че в този член въпросните понятия са споменати в контекст, нямащ абсолютно нищо общо с някакво (евентуално) \"узаконяване\" на \"различната сексуална ориентация\". Ето целият разискван текст на чл. 4: \"Страните осъждат всички форми на дискриминация срещу жени и предприемат без забавяне необходимите законодателни и други мерки за неговото предотвратяване, по-специално като: – включват в националните си конституции или в друго подходящо законодателство принципа за равнопоставеност между жените и мъжете и осигуряват практическото прилагане на този принцип; – забраняват дискриминацията срещу жени, включително чрез използване на санкции, когато е уместно; – отменят закони и практики, които дискриминират жени. Прилагането на разпоредбите на настоящата Конвенция от страните, по-специално мерките за защита на правата на жертвите, трябва да бъде осигурено без всякаква дискриминация, основана на пол, социален пол, раса, цвят на кожата, език, религия, политически или други убеждения, национален или социален произход, принадлежност към национално малцинство, имуществено състояние, рождение, сексуална ориентация, идентичност, основана на пола, възраст, здравословно състояние, увреждания, семейно положение, статут на мигрант или на бежанец, или друг статут.\"\r\n\tПрочитайки текста, следователно, ние научаваме, че Конвенцията предписва мерките за защита правата  да се прилагат без всякаква  на някое от изброените основания. Сиреч, казва, че жертвата на насилието не бива да бъде третирана по друг начин освен като жертва, ако примерно има – \"нестандартна\" сексуална ориентация. С две думи, ако жената, жертва на насилие, се окаже примерно хомосексуална, мерките за защита на нейните права не бива да бъдат (дискриминативно) по-различни от тези по отношения на хетеросексуалната. На което, струва ми се, не би могъл да възрази дори и най-страстният хомофоб.\r\n\tНе мога да не отбележа и появяващото се в българския превод на чл. 4 словосъчетание \"социален пол\", с което този път е преведено английското gender. За мен остава неясно защо в чл. 4 то е преведено по този (относително по-адекватен) начин, а в предишния чл. 3, който цитираше П. Москов, е преведено (подвеждащо) като \"пол\". Не е сериозно, а както виждаме може да доведе до далеч отиващи недоразумения – в официален документ  понятие от оригиналния текст да бъде превеждано по два различни начина.\r\n\tВ заключение: и в трите текста, върху които се \"зацепват\" конспиролозите, при внимателното и коректното им прочитане не може да се открие нищо от приписваното на документа като цяло. Би могло убедено да се заяви дори, че Конвенцията е по-скоро  по дух. Тя, бих казал, отговаря по някакъв начин на страховете на редица люде, че с изпълването на европейското пространство с представители на общества, принадлежащи на други (не-европейски, не-християнски) религиозни и културни традиции, в които отношението към жените и нормите за позволено по отношение на тях е различно и противоречащо на европейското, техните практики биха могли да се разпрострат на континента ни. Е, Конвенцията показва, че Съветът на Европа не е склонен да допусне това и не се поддава на определени крайности, изводими от идеологията на \"мултикултурализма\".\r\n\tЧак се чудя как определени хора (като уважавания ми колега Огнян Минчев и други мои близки), които в изтеклите месеци ни занимаваха с далеч отиващите свои опасения от \"проблема с мигрантите\", прочетоха в текста на документа не все пак един удовлетворителен за тях отговор на тревогите им, а нещо съвсем, съвсем друго. На представителите на \"коалиционните партньори\" на ГЕРБ в парламента и правителството, на представителите на БСП не се учудвам. Те чисто и просто изпълняват своята задача да всяват недоверие към Европа въобще, да промъкват (при всеки удобен и неудобен случай) идеите за \"евразийска алтернатива\" за страната ни. Защо други обаче вдигнаха този шум? Защо въобще в България всичко, идващо \"от Запад\", се чете през \"конспиративни очила\" и затова се чете по този абсурден начин: през фейсбук, избирателно, с фиксация върху три от 81 члена на съответния документ?\r\n\tЗа всичко това си заслужава да се помисли по-сериозно. И аз възнамерявам да го направя в Портала.\r\n\t \r\n\t_____________________________________________________________\r\n\t[1] Вж. П. Москов, \r\n\t[2] \r\n\t[3] Explanatory Report to the Council of Europe Convention on preventing and combating violence against women and domestic violence, Istanbul, 11.V.2011, p.8,", "date": "2018.01.08", "title": "Фалшивият скандал с Истанбулската конвенция"}
{"url": "http://www.mediapool.bg/v-chetvartak-shte-ima-mirna-demonstratsiya-za-istanbulskata-konventsiya-news273971.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМирна демонстрация в подкрепа на ратификацията на т. нар. Истанбулска конвенция се организира в четвъртък от 11 до 14 ч. пред Народното събрание.\r\n\tТ. нар.  на Съвета на Европа срещу домашното насилие и насилието срещу жени стана обект на политически спорове у нас през последните седмици след разпространена позиция от ВМРО, че въпросният договор създава предпоставки за легализиране на хомосексуалните бракове, изучаване на травестизъм в училище и предоставяне на бежански статут на \"травестити от Иран\".\r\n\tВпоследствие срещу конвенцията се обявиха БСП и СДС с аргумент, че конвенцията съдържа спорни текстове. 8 министри гласуваха против конвенцията на заседанието на правителството, като основното им притеснение е определението за пол в конвенцията, според което определящи за пола са не биологичните характеристики на човека, а социално изградените роли, които се считат за подходящи за мъжете и жените. Министрите на външните работи и правосъдието Екатерина Захариева и Цецка Цачева пък обясниха, че конвенцията не противоречи на конституцията, а по част от текстовете, които са \"несъвместими\" с българското законодателство, ще се направят резерви. \r\n\tДемонстрацията пред НС в четвъртък - денят, в който у нас пристигат всички еврокомисари заради откриването на българското председателство на Съвета на ЕС, се организира от \"Алианс за защита от насилие, основано на пола\" - обединение на организации, работещи за правата на жените и за защитата им от насилие, основано на пола, заедно с фондация \"Асоциация Анимус\".\r\n\t\"Ще изразим подкрепата си за ратификацията на Конвенцията, насочена към борба с насилието над жени и домашното насилие. Ще възразим срещу народните представители и партии, които подменят смисъла и текстовете на Конвенцията, както и отклоняват вниманието на хората от проблема с насилието над жени, който има огромни размери. Искаме България без насилие\", коментират организаторите.\r\n\tПредстои разглеждането на ратификацията на конвенцията в Народното събрание.", "date": "2018.01.08", "title": "В четвъртък ще има мирна демонстрация \"за\" Истанбулската конвенция"}
{"url": "http://www.mediapool.bg/goryashtiyat-vtori-den-tanker-krai-shanhai-mozhe-da-se-vzrivi-news273972.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИма страхове за екологична катастрофа в Източно китайско море, след като от горящия втори ден петролен танкер, който в събота вечерта се сблъска с товарен кораб близо до Шанхай, продължава да изтича гориво. Китайските власти заявиха за опасност от експлозия и потъване на плавателния съд, предаде ББС в понеделник.\r\n\tСпасители са се опитали да стигнат до танкера, но се наложило да се върнат заради токсичните облаци, каза транспортният министър на Китай.\r\n\tЕкипажът от 30 иранци и двама бангладешци продължава да се издирва, но международната акция засега няма успех.\r\n\t \r\n\tОткрито е било една тяло, за което се смята, че може да е на член на екипажа на иранския танкер, който превозваше 136 хил. т суров петрол, когато се удари с регистриран в Хонконг товарен кораб, превозващ зърно.\r\n\tВторият плавателен съд няма много щети, а неговият 21-членен екипаж е бил спасен бързо след инцидента..\r\n\tПричината за удара остава неясна.\r\n\tОткритото тяло е изпратено за идентифициране в Шанхай, съобщи Мохамад Растад, ръководител на иранската пристанищна и морска администрация.\r\n\tПротивопожарни и спасителни екипи се опитват да установят контрол над пожара и да открият 32-амата членове на екипажа.\r\n\tСамолет от американските ВМС \"Боинг П-8A Посейдон\" се е присъединил към операцията за издирване и спасяване на моряците от танкера, плаващ под панамски флаг, предаде ДПА.\r\n\tСлед сблъсъка, станал на около 300 км източно край Шанхай,, в издирването на екипажа на иранския танкер се включват осем китайски плавателни съда, един южнокорейски кораб и хеликоптер. Американският военен самолет е обследвал безрезултатно площ от около 3600 квадратни морски мили и се е завърнал в базата си на японския остров Окинава.", "date": "2018.01.08", "title": "Горящият втори ден танкер край Шанхай може да се взриви"}
{"url": "http://www.mediapool.bg/dnes-e-denyat-na-razvodite-news273988.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият работен понеделник от новата година е наричан от адвокатите Ден на разводите, тъй като тогава се подават най-много молби за разтрогване на брака, пише в. \"Дейли експрес\".\r\n\tДопитване, направено във Великобритания сред близо 2100 души по поръчка на адвокатската кантора \"Слейтър и Гордън\" показва, че 22 процента от участниците са обмисляли идеята за развод.\r\n\tНай-честите причини за напрежение между семейните двойки и последвало решение за разтрогване на брака са изневяра, финансови проблеми, липса на интимност и внимание.\r\n\t\"Хората, които се свързват с нас, от месеци и дори от години обмислят идеята за развод, но много често мисълта, че ще разстроят близките си, както и че ще останат сами и финансово затруднени, ги кара да изчакват\", казва Лорейн Харви от адвокатската кантора.\r\n\tОт анкетираните близо 2100 души 12 процента споделят че финансовите проблеми са ги подтикнали да се разделят с партньорите си. Около 16 процента не крият, че последният им скандал на тема пари е бил съвсем скоро. Други 26 признават, че поделянето на финансовите отговорности е най-честата причина за брачни кавги.\n\n\r\n\tЧаст от участниците в допитването споделят, че липсата на интимност внася сериозно напрежение в отношенията им с брачния партньор. Над една пета от анкетираните (23 процента) казват, че с половинките си спят в отделни стаи. Близо 10 на сто признават, че не са правили секс с партньора си от над една година.\r\n\tБлизо половината от участниците в анкетата споделят, че са готови да подадат молба за развод, ако открият изневяра от страна на партньора.\r\n\tСпоред данни на Националния статистически институт във Великобритания разводите между хетеросексуални двойки през 2016 г. са се увеличили с 5,8 процента спрямо предходната година. Данните сочат също, че като цяло 42 процента от браковете в Англия и Уелс завършват с развод. Според статистиката средната продължителност на брака е 12 години.", "date": "2018.01.08", "title": "Днес е Денят на разводите"}
{"url": "http://www.mediapool.bg/gratski-sad-zamrazi-reshenieto-za-predostavyane-na-ubezhishte-na-turski-voenen-news273989.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГръцки съд временно замрази убежището, предоставено на турски военен, избягал в Гърция със седем свои колеги след неуспешния опит за преврат в Турция през 2016 г., предаде Ройтерс.\r\n\tАпелативен съд в Атина прие искане на гръцкото правителство да замрази бежанския статут, предоставен на военния на 29 декември от независима комисия по предоставянето на убежище.\r\n\tСъщата комисия отхвърли молбите за убежище на останалите седем турски военнослужещи.\r\n\tСъдът обяви, че разпорежда това \"от съображения от обществен интерес\" до официалното съдебно заседание срещу решението на комисията за предоставяне на убежище, планирано за 15 февруари.\r\n\tТурция настоява за екстрадицията на военните, които разглежда като изменници.", "date": "2018.01.08", "title": "Гръцки съд замрази решението за предоставяне на убежище на турски военен"}
{"url": "http://www.mediapool.bg/zhurnalistka-ot-bibisi-podade-ostavka-zaradi-neravnostoino-zaplashtane-news273990.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖурналистката от БиБиСи Кари Грейси - редактор за Китай в регионалното бюро на телевизията в Пекин - обяви, че напуска поста си в знак на протест срещу разликата в заплатите на мъжете и жените в телевизията, съобщи Асошиейтед прес.\r\n\tВетеран с 30-годишна кариера в БиБиСи, Грейси написа в изявление на уебсайта си, адресирано до зрителите на телевизията, че не може повече да върши работата си на високо ниво, докато се бори с шефовете за равенство в заплащането.\r\n\tТя дава за пример четирима международни редактори в БиБиСи, от които двамата мъже имат с поне 50 процента по-високи заплати от тези на колегите си от женски пол.\r\n\tГрейси казва, че ще се върне на старата си позиция в нюзрума на БиБиСи, където се надява да й плащат наравно с останалите.", "date": "2018.01.08", "title": "Журналистка от БиБиСи подаде оставка заради неравностойно заплащане"}
{"url": "http://www.mediapool.bg/lidl-osadi-pik-za-10-100-lv-zaradi-neverni-tvardeniya-news273991.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският районен съд осъди ПИК да плати на \"Лидл България\" обезщетение от 10 100 лв заради две публикации, които съдържат неверни твърдения за търговската верига.\r\n\t \r\n\tДве статии на ПИК са от 2015 г., в които се твърди, че \"Лидл\" мами клиентите с фалшиви промоции, се казва в съдебното решение, цитирано от \"Офнюз\".\r\n\t \r\n\tОт търговската верига твърдят, че в първата статия авторите на ПИК са използвали \"груб и провокативен език\" срещу веригата. В публикацията се казва, че \"Лидл продължава да лъже \"нагло\" клиентите си с промоциите.\n\n\r\n\t \r\n\tСтатията представя мнението на недоволна потребителка, взето от страницата на магазина във Фейсбук. ПИК прави и свой коментар, че това е една от поредните злоупотреби във веригата, които заблуждават хора с измислени промоции и кресливи реклами, които имат за цел да прилапат българския потребител и после да опразнят джоба му докато се усети.\r\n\t \r\n\tОт \"Лидл\" посочват пред съда, че втората публикация също съдържа непрофесионални и обидни квалификации, вменяващи противоправни действия и вина на фирмата, които вредят на търговската репутация на веригата.\r\n\t \r\n\tРешението на Софийски районен съд не е обжалвано от ПИК.", "date": "2018.01.08", "title": "\"Лидл\" осъди ПИК за 10 100 лв заради неверни твърдения"}
{"url": "http://www.mediapool.bg/sedem-neshta-koito-da-ochakvame-v-mrezhata-prez-2018-g-news273992.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВиртуална реалност, мислещи машини, нови изразни средства и достъпни технологии. Това можем да очакваме през 2018 г. на технологичния фронт. През новата година потребителите ще навлизат постепенно в дигитален свят, който се развива и живее собствен живот. Новите технологии ще променят представите ни за работа и забавление в мрежата, предвиждат от българската уеб агенция .\r\n\t\r\n\tПрез 2018 г. ще ползваме все по-опростени уеб сайтове, достъпни еднакво лесно през настолни компютри и през различните мобилни устройства. \"Дизайнът ще е по-изчистен и минималистичен, но това не означава че сайтовете ще са по-малко функционални. Всичко се свежда до по-добрата ползваемост, фокусирането върху важните елементи в даден уеб проект, изчистените цветове и дизайнерски елементи\" - казва Ивайло Кармазов, съосновател на Грайнд Уеб Студио. Според него това прави браузването по-бързо, лесно и удобно. Сайтовете ще се оптимизират по-лесно за онлайн търсачки и в крайна сметка ще са много по-приятни за посетителите.\r\n\t\r\n\tДизайнът на сайтовете ще бъде семпъл и изчистен, а разработчиците и дизайнерите ще влагат повече идеи в типографията. Водещият принцип, че с правилния шрифт  ще развива онлайн съдържанието. \"Шрифтът ще става все по-важен и за разпознаваемостта и маркетинга като цяло. Днес има примери за световно известни компании, чиито шрифт позволява една единствена буква от името им да се разпознава от потребителите достатъчно ясно, за да си създават асоциация с марката\" - добавя Кармазов.\n\n\r\n\t\r\n\tВидео съдържанието отдавна се е наложило като основен елемент от модерните уеб сайтове. 360-градусовите клипове и виртуалната реалност обаче тепърва трябва да извървят дълъг път, за да заемат подобаващо място. През 2018 г. тази тенденция ще бъде водеща, въпреки по-високата цена на тези платформи. Ще се появят и първите приложения за по-лесно и достъпно изработване на съдържание за виртуална реалност.\r\n\t\r\n\tНенатрапващата се анимация в контекста на съдържанието ще бъде един от елементите на мрежата през 2018 година. Няма значение дали за целта се използва GIF изображение или друга технология, вниманието на потребителите се привлича много по-силно от такива елементи и се задържа по-дълго върху тях.\r\n\t\r\n\tПрез последните години софтуерните роботи се развиват постоянно. Дори е възможно вече да сте \"общували\" с такъв, при някой от последните си чатове с банка или телекомуникационен оператор. Те стават все по-интелигентни и способни да решават елементарни проблеми. През следващите месеци тази технология да продължи да се развива и да навлиза различни уеб услуги и приложения.\r\n\t\r\n\tБлагодарение на технологии като чат ботовете, гласовия интерфейс и другите елементи от дизайна, сайтовете ще се настройват според предпочитанията на посетителите и ще комуникират с тях, без нуждата от човешка намеса. Те ще изглеждат по-добре, ще бъдат по-функционални и по-достъпни. Потребителите ще получават повече, и ще влагат по-малко усилия при работата в мрежата.\r\n\t\r\n\tТова е мрежата на устройствата и предметите от ежедневието. Освен че ще можете да управлявате дистанционно все повече от своите домакински уреди, те ще комуникират в своя собствена мрежа. През 2018 г. технологията ще продължи да навлиза в домове, офиси, автомобили и в цялата градска инфраструктура, за да достигне дори до дрехите, бижутата и четките за зъби.\r\n\tОчакванията са през 2018 г. \"Интернетът на нещата\" да навлезе по-сериозно в уеб дизайна, позволявайки на уеб сайтовете да взаимодействат с \"умни\" устройства, а те от своя страна да се превърнат също в \"потребители\" на мрежата.", "date": "2018.01.08", "title": "Седем неща, които да очакваме в мрежата през 2018 г."}
{"url": "http://www.mediapool.bg/prokuraturata-e-sezirana-za-koruptsiya-v-detskite-gradini-v-sofiya-news273993.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеправителствената организация \"Антикорупционен фонд\" сезира в понеделник прокуратурата по повод изнесените в медиите данни за натиск върху директора на общинската детска градина в Горна баня за нерегламентиран прием на деца. В сигнала се напомнят твърденията на уволнената директорка на градината Мариана Иванова, че върху нея е оказван натиск от общински служители за допълнителен прием на деца. Публичните й разкрития засилиха съмнения, че подобни практики има в много детски градини в столицата.\r\n\t\"В изнесеното в медиите има данни, които пораждат съмнения за корупционни практики като злоупотреба със служебно положение, както и за престъпления по служба, в които са замесени директори на дирекции и експерти в Столична община, както и от районни кметове и служители в районни кметства”, се казва в изпратения до Софийска районна прокуратура сигнал на \"Антикорупционния фонд\".\r\n\tОрганизацията допълва, че Иванова е изнесла в публично достатъчно примери \"за устен и писмен натиск от страна на служители в общинската и районната администрации\" върху нея. \"Антикорупционният фонд\" смята, че прокуратурата трябва да извърши проверка дали децата в градината в Горна баня не се приемат с неверни медицински документи.\r\n\t\"И по-специално дали издадените документи от лекарски комисии не са създадени за да послужат в производството по допускане на надпланов прием в детските градини по реда на допълнителния прием по реда на Наредбата за прием на деца в общинските детски градини на територията на Столична община\", се казва в искането на неправителствената организация.\r\n\tСпоред нея подобна проверка трябва да се извърши във всички детски заведения в София, включително и дали е осъществяван натиск над директори, което би било престъпление по служба.\n\n\r\n\tМариана Иванова разкри пред медиите, че е получавала текстови съобщения от експерти на Столична община и лично от кмета на район \"Овча Купел\" за допълнителен прием на деца. Тя започна да говори, след като бе уволнена от директорската позиция.\r\n\tЕто и разкритата от нея схема:\r\n\t\"Първо се провежда разговор по телефон или лично, след това се праща SMS с името на детето и ЕГН-то му. И дететo трябва да бъде прието. Но това става по правила – чл. 7 ал. 5, т.е. като допълнителен прием, аргументиран с медицински документи, защото без тях не може. И детето се отразява в системата като прието с хронични заболявания“, каза Иванова преди няколко дни пред бТВ. Тя уточни, че заради този натиск много нейни колега са били принудени да нарушат общинската квота.\r\n\t\"SMS-ите се изпращат от експертите на Столична община под ръководството на г-жа Минчева – директор \"Образование“ към Столична община, като имам лично SMS и от г-жа Семерджиева – кметът на район \"Овча Купел“. Други хора, от които имам SMS-и, са например Петър Хаджигеоргиев – бивш експерт на Столична община, Биляна Стефанова - счетоводител на район \"Овча купел\", Благовеста Михайлова – приятелка на г-н Хаджигеоргиев, Ирен Николова – експерт на Столична община и др. Зад тях стои г-жа Минчева, която дава своите нареждания, но тя никога не поема риска да изпрати SMS\", обясни още Иванова.\r\n\tТя признава, че има вина, че не се е съпротивлявала и не е изнесла фактите по-рано.\r\n\t\"Бях упрекната от г-н Чобанов (зам.-кмета Тодор Чобанов), че не съм сезирала съответните институции, но кого е трябвало да сезирам? Ние сме атакувани лично и най-вече от експерти, които се използват като бушони. Ето, аз примерно бях уволнена заради това и излизам с лицето си, тъй като искам да се знае истината\", обясни Иванова преди няколко дни. Тя допълни, че от началото на септември се опитва да осъществи среща с кметa на Столична община Йорданка Фандъкова, но досега такава не е имало.\r\n\tПризив за разследване на скандала бе отправен и от \"Да, България\".", "date": "2018.01.08", "title": "Прокуратурата е сезирана за корупция в детските градини в София"}
{"url": "http://www.mediapool.bg/elena-yoncheva-otkri-nov-propadnal-uchastak-na-ogradata-po-granitsata-s-turtsiya-news273994.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатката от БСП Елена Йончева продължава зорката си мисия да следи за проблеми около оградата по границата с Турция. В понеделник тя разпространи през личния си профил във Фейсбук снимка на нов участък от съоръжението, който е пропаднал.\r\n\t\"Днес, 8 януари, в района на Малко Търново - паднала ограда. Налага се да документирам събитието с днешни вестници, за да удостоверя достоверността му\", обясни Йончева.\r\n\tПо думите й \"преградното съоръжение е не само неефективно, но продължава да пропада\".\r\n\tТя обяснява още, че съоръжението не е построено според заданието на МВР, тъй като Гранична полиция дава правото на областните управители на Ямбол, Хасково и Бургас да променят проекта за ограда.\r\n\t\"Предоставеното право на областните управители да променят техническите параметри е направено с една единствена цел – корупция\", смята Йончева.\n\n\r\n\tЗа това възпрепятстващо съоръжение, заедно с прилежащия обслужващ път, са дадени около 1 млн. лева на линеен километър.\r\n\t\"Докладът на Главния инспекторат на МС от април 2017 г., изготвен във връзка с проектирането и изграждането на временното възпрепятстващо съоръжение на българо-турската граница, констатира фрапиращи нарушения. В доклада се казва, че даденото указание на Гранична полиция не кореспондира с утвърденото от министъра на вътрешните работи задание за проектирането на съоръжението, по което областните управители вече са сключили договори за изграждането на съоръжението и обслужващия път. Нещо повече – съгласно утвърдените проекти от представените документи и наличната в тях информация, проверяващият екип не е могъл да установи, на редица места, типа на изграденото съоръжение – едноредово или двуредово\", разказва Йончева.\r\n\t\"Абсурдно е проверяващият екип на Главния инспекторат на МС да отиде със специална задача да провери дали има изградена ограда и от какъв тип е – и да не може, след проверка, да отговори на този въпрос\", завършва тя.\r\n\tТемата за евентуални нередности около строителството на оградата бе повдигната първо от президента Румен Радев. Той публично заяви, че \"държавата плаща за два реда ограда по границата с Турция, а реално се строи само един\", но засега няма доказателства за нарушения около проекта.\r\n\tПрокуратурата започна проверка, а управляващите бяха категорични, че няма данни за корупция.\r\n\tСтроителството на оградата излезе над 180 млн. лева.\r\n\tНа този фон обаче има и съмнения за ефективността на оградата заради случаите на заловени мигранти на българо-сръбската граница.", "date": "2018.01.08", "title": "Елена Йончева откри нов пропаднал участък на оградата по границата с Турция"}
{"url": "http://www.mediapool.bg/protestat-na-sofiyskiya-universitet-potushen-s-10-mln-lv-i-nova-sgrada-news273995.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството потуши в зародиш планирания за след 22 януари протест на Софийския университет \"Св. Климент Охридски\". Това стана ясно след среща на министрите на образованието Красимир Вълчев и на финансите Владислав Горанов с деканския съвет на университета.\r\n\tНа нея представителите на кабинета са обещали още в сряда правителството да отпусне 10 млн. лв. за ремонти на сградите на университета при поискани първоначално 15 млн. лв. Висшето училище ще получи и бившата сграда на Професионалната гимназия по облекло на софийския булевард \"Черни връх\". Тя трябва да се използва за обучението на студентите от Медицинския факултет.\r\n\tРекторът проф. Анастас Герджиков обяви, че ръководството на СУ е доволно от постигнатото и предстои Академичният съвет да отмени решението си за протести.\r\n\t\"От самото начало бяхме сигурни, че ще се разберем и че става въпрос за лоша комуникация\", обясни Герджиков.\r\n\tПо другите искания на университета – за средства за издръжка на библиотеката и за капиталови разходи всяка година, разговорите ще продължат, тъй като решение не можело да се вземе в момента.\r\n\tОбразователният министър Вълчев обеща, че ведомството му ще промени методиката за оценка на научната дейност, която също беше сред мотивите за обявените протести.  през 2016 г., за която Mediapool първа писа, трябваше да се използва за разпределяне на държавното финансиране за наука.\n\n\r\n\tВълчев каза още, че ще бъде обявена обществена поръчка за осигуряване на абонамент за международните научни бази данни.\r\n\tДо срещата на министрите с ръководството на СУ се стигна, след като в края на миналата година ректорът на висшето училище проф. Анастас Герджиков обяви, че се подготвят протести заради решение на правителството да отнеме поради \"отпаднала необходимост\" сграда, предназначена за обучение на студентите по медицина,  на Специализираните съд и прокуратура.\r\n\tОще на 3 януари Академичният съвет на университета се събра на извънредно заседание и реши, че започва протестни действия след 22 януари, ако правителството не изпълни няколко конкретни . Като причина за протестите беше посочено негативното отношение на правителствата в последните години към най-стария университет в страната.\r\n\tСпоред представителите на ръководството на университета правителството е показало, че управленските решения се взимат след натиск и заплаха от протести. Като пример беше посочено решението на правителството да отпусне допълнително 15 млн. лева на БАН. То беше взето извънредно, след като учените заплашиха с протести по време на европредседателството. Тези пари бяха поискани и при обсъждането на бюджета за тази година, но депутатите отказаха да ги дадат.\r\n\tПри обявяването на решението си за протести ръководството на СУ поиска от правителството да бъде компенсирано с друга сграда заради отнетото здание на столичния бул. \"Александър Стамболийски\". Другото искане беше всяка година да се осигурява адекватно финансиране за поддържане на сградния фонд на университета, а още през тази година да бъдат отпуснати 15 млн. лева за ремонти и достойно отбелязване на . Поискаха се и целеви средства за университетската библиотека, чиято издръжка е около 2 млн. лева на година. Академичният съвет настоя да се отмени и \"карикатурната\" класация на научната дейност и да се сключи договор за достъп до международните научни бази данни.\r\n\tПри неизпълнение на исканията Академичният съвет обяви протестни действия от 22 януари. Конкретни такива не бяха гласувани, но сред обсъжданите мерки бяха спиране на обучението на студентите, протестни шествия, опаковане на университета в черно. Предложи се и забрана представители на правителството да влизат в сградите на висшето училище. \"Това ще е забавно в периода на европредседателството, тъй като в ректората на университета се правят много събития\", коментира ректорът проф. Анастас Герджиков, но вече е бунтът е туришан.", "date": "2018.01.08", "title": "Протестът на Софийския университет потушен с 10 млн. лв. и нова сграда"}
{"url": "http://www.mediapool.bg/ulitsi-v-parizh-sa-zatvoreni-zaradi-opasnost-ot-navodnenie-news273996.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУлици и тротоари в крайбрежната част на Париж бяха отцепени заради повишаващото се равнище на водата на река Сена и създалата се в резултат на това опасност от наводнение. Затворени бяха и кафенета, магазини и барове, предаде ДПА.\r\n\tКъм днешния ден водите на Сена наближаваха равнище от 4 метра - все още далеч от измерените 6,1 метра през 2016 г. или 8,62 метра през 2010 г., но достатъчно за да накарат властите да издадат предупреждения към местните жители и стопански обекти.\r\n\tМестни медии съобщиха, че през следващите дни равнището на реката може да се повиши още повече. Полицията потвърди, че парк, простиращ се на 1 км по протежение на двата бряга на Сена, ще бъде затворен за посещение.\r\n\tМестните жители бяха посъветвани да премахнат от мазетата си всякакви ценни вещи поради опасността от наводнение, а местните власти поискаха от социалните служби да се погрижат по бреговете на реката да няма бездомни хора.\r\n\tПродължава и издирването на служителка на полицията, изчезнала безследно по време на учения в Сена близо до катедралата Нотр Дам в петък. Засега не е ясно какво се е случило с нея.", "date": "2018.01.08", "title": "Улици в Париж са затворени заради опасност от наводнение"}
{"url": "http://www.mediapool.bg/izpadnal-v-nemilost-i-lishen-ot-kesh-banan-se-razkaya-za-dumite-si-sreshtu-tramp-news273997.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПривържениците на президента Донлад Тръмп предприеха агресивни действия в неделя срещу разкритията в нова книга, в която някои от най-близките съветници на Тръмп твърдят, че той е нестабилен и неподготвен за заеманата длъжност. В същото време Стивън Банън, бивш стратег на Белия дом и бивш шеф на предизборния щаб на президента, който е източник на едни от най-взривоопасните разкрития в книгата, излезе с поразително разкаяние, съобщи \"Ню Йорк таймс\".\r\n\tПрезидентският съветник Стивън Милър, който работеше съвместно с Банън, го описа саркастично като фукльо, а книгата на Майкъл Улф  (Fire and Fury: Inside the Trump White House) окачестви като измислица.\r\n\tКнигата на бившия коментатор от \"Гардиън\" е базирана на над 200 интервюта със самия Тръмп, с близкото му обкръжение, с високопоставени политици и представители на Белия дом.\r\n\tМалко след острите нападки от страна на Милър се появи и необичайно за стила на Банън покаяние във вид на дълго изявление. В последната седмица Банън се оказа в изолация от политическите си съюзници от Републиканската партия и отрязан от финансовите си покровители. Пет дни след като медии цитираха откъси от книгата, в които той критикува президента и най-големия му син, Банън се обръща на 180 градуса, заявявайки, че Доналд Тръмп младши е \"и патриот, и добър човек\".\r\n\tВ книгата той е , че смята за \"предателска\" и \"непатриотична\" скандалната среща на Доналд Тръмп младши, зетя на Тръмп Джаред Къшнър и Пол Манафорд с руснаци, предлагащи злепоставяща информация за Хилари Клинтън, през юни 2016 г. в \"Тръмп тауър\".\n\n\r\n\tВ изявлението си, направено в неделя, той пояснява, че определението му \"предателска\" се отнасяло не за сина на президента, а за Пол Манафорт, който оглавяваше предизборния щаб на Тръмп преди да бъде заменен от Банън.\r\n\tПо думите му Манафорт, като \"специалист по предизборни кампании, притежаващ опит и знания за това как действат руснаците\", е \"трябвало да е наясно, че те са двулични, коварни и не са наши приятели\".\r\n\tБанън нарече \"недоразумение\" въпросните пасажи от книгата \"Огън и ярост\", а по повод повдигнатите обвинения срещу Манафорт в рамките на разследването за руска намеса в изборите в САЩ, коментира, че \"това разследване е лов на вещици\".\r\n\tБанън изказа съжаление, че е забавил своята реакция на \"неточното съобщение относно Доналд Младши, което е отклонило вниманието от историческите постижения на президента\".\r\n\t\"Ню Йорк таймс\" отбелязва, че Банън не е известен като човек на самокритиката и възприема извиненията като признак на слабост. В писменото си изявление той всъщност никъде не казва, че съжалява. Но обратът на събитията представлява смайващ обрат на съдбата за човек, който навремето работеше като стратегически съветник толкова автономно в Белия дом, че бе подчинен единствено на президента. Сега той подчертава своята преданост към Тръмп, заявявайки: \"Моята подкрепа подкрепа за президента и програмата му е все така непоколебима\".\r\n\tМеждувременно колективният опит за защита на Тръмп допълнително привлече внимание към извода в книгата, че президентът е умствено непригоден за заеманата длъжност. Това става в момент, когато Тръмп навлиза в критичен период от мандата си и се стреми да прокара важни закони.\r\n\tВ неделя Тръмп се върна от Кемп Дейвид, където проведе срещи с лидерите на републиканците в Конгреса, с представители на правителството и висши съветници от Белия дом, на които бяха определени приоритетите за годината. След първоначалното си съобщение в Туитър, в което говори за политиките си по отношение на сигурността, за опиоидната епидемия, за инфраструктурата и статута на младите мигранти без документи, Тръмп се присъедини към офанзивата срещу книгата и медиите, които публикуват части от нея и я коментират.\r\n\t\"Трябваше да се примиря с Фалшивите новини още от първия ден, в който обявих, че ще се кандидатирам за президент\", написа той. \"Сега трябва да се примиря с Фалшива Книга, написана от напълно дискредитиран автор\", допълва той.\r\n\tСамият Банън се превърна в мишена на осмиване от страна на Тръмп, който миналата седмица го нарече \"калния Стив\" и заяви, че той е имал далеч по-маловажна роля за историческата му победа, отколкото си приписвал.\r\n\tСтаршият политически съветник на президента Стив Милър обаче заяви в неделя пред СиЕнЕн, че коментарите на Банън в книгата \"нямат връзка с реалността\", че са \"отмъстителни\" и \"гротескни\".\r\n\tВ седмицата, когато понасяше едно унижение след друго, тези думи вероятно са засегнали най-силно Банън, който се смяташе за революционер, решен да взриви статуквото в Републиканската партия.\r\n\tБелият дом обаче като че ли не прояви склонност за прости на Банън, отбелязва \"Вашингтон пост\".\r\n\tСпоред приближен на Банън вчерашното му изявление цели не само помирение с президента, но и да противостои на вълната от оттеглящи се поддръжници на Тръмп.", "date": "2018.01.08", "title": "Изпаднал в немилост и лишен от кеш, Банън се разкая за думите си срещу Тръмп"}
{"url": "http://www.mediapool.bg/dronove-i-baloni-sa-zabraneni-v-sofiya-zaradi-evropredsedatelstvoto-news273999.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолзването на дронове, балони, планери, дирижабли и скоковете с парашути ссе забраняват в някои части на столицата, заради европредседателството. Това става ясно съобщение на сайта на главна дирекция \r\n\tЗабраната влиза в сила на 10 януари и ще важи до 30 юни 2018 г. Ограничението няма да се прилага в почивни дни и официални празници. За тези дни ще се иска предварително разрешение и само ако не се провеждат събития, свързани с председателството.\r\n\tМерките се въвеждат с цел да се осигури безопасността на участниците в мероприятията по време на българското председателство на Съвета на Европейския Съюз.\r\n\tЗабранените зони за дронове до височина 1000 м са централната градска част, зоната около \"Пирогов\", хотел \"Хилтън\", Киноцентъра, кръстовището на улиците \"Секвоя\" и \"Беловодски път\" в Бояна.\r\n\tЗабрана има и за района на Лъвов мост, паметника \"Васил Левски\", зала \"Универсиада\", метростанция \"Жолио Кюри\", мола на бул. Черни връх\", болница \"Лозенец\", \"София Тех Парк\" и близкия мол.", "date": "2018.01.08", "title": "Дронове и балони са забранени в София заради европредседателството"}
{"url": "http://www.mediapool.bg/tereza-mei-zapazva-vodeshtite-si-chetirima-ministri-news273986.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей започна в понеделник да внася промени в правителството си, чиято репутация бе белязана от няколко скандала, предаде Франс прес. Промените се правят преди началото на следващата фаза на преговорите за Брекзит, отбелязва агенцията.\r\n\tМинистрите \"тежка категория\" в кабинета, които са на първа линия в преговорите между Лондон и Брюксел, запазиха постовете си, предава Ройтерс. Това са министърът на финансите Филип Хамънд, министърът на външните работи Борис Джонсън, министърът за Брекзит Дейвид Дейвис и министърката на вътрешните работи Амбър Ръд.\r\n\tПромените обаче започнаха с гаф на торите. Те обявиха в акаунта си в Туитър, че министърът на транспорта Крис Грейлинг застава начело на Консервативната партия. Впоследствие торите изтриха туита си. В действителност се оказа, че 46-годишният Брандън Луис е назначен за председател на Консервативната партия и за държавен секретар без портфейл в кабинета. Той заменя на висшия партиен пост досегашния председател Патрик Маклохлин. Брандън Луис преди това заемаше поста на държавен секретар по въпросите на имиграцията, предаде Франс прес.\r\n\tБританският министър за Северна Ирландия Джеймс Броукъншайър пък подаде оставка днес поради здравословни причини. Тази новина дойде година след падането на правителството в тази британска провинция, която оттогава не успя да сформира нов кабинет. Нов министър за Северна Ирландия все още не е обявен.\r\n\tДнес и утре се очакват нови номинации в кабинета на Мей, допълва Франс прес.\n\n\r\n\tПървите оставки в кабинета на Мей бяха направени още в края на миналата година. През декември първият вицепремиерът Деймиън Грийн бе принуден да подаде оставка, след като призна, че излъгал относно порнографски снимки, открити в компютъра му в парламента.\r\n\tГрийн стана третият министър, напуснал кабинета на Мей за няколко седмици. Първо оставка подаде министърът на отбраната Майкъл Фалън заради скандал за сексуално посегателство. На негово място бе назначен Гавин Уилямсън После остава подаде държавният секретар на международното развитие Прити Пател, водила паралелна дипломация с Израел. На нейно място трябваше да бъде назначен настоящият министър на здравеопазването Джереми Хънт, но това бе оспорено заради кризата, която сега преживява националната здравна система, не успяваща да се справи с многото пациенти   в разгара на изключително студената зима.\r\n\tНа мястото на Деймиън Грийн пък днес бе назначен Дейвид Лидингтън, който подобно на Грийн ще подпомага работата на Тереза Мей. Лидингтън ще бъде държавен секретар в офиса на кабинета, но за разлика от Грийн няма да носи титлата първи вицепремиер.\r\n\tНовото правителство трябва бързо да дефинира позицията си преди следващата фаза на преговорите с Брюксел, която ще започне още този месец. Разговорите ще засягат преходния период, а през март ще бъдат фокусирани и върху бъдещите търговски отношения на Великобритания и ЕС.\r\n\tСпоред британски медии Тереза Мей може да създаде нов пост на министър, натоварен с подготовката на Великобритания за евентуална липса на финално споразумение с Брюксел.\r\n\tВ коментар за предполагаемите промени в британското правителство лондонският \"Дейли телеграф\" пише, че премиерът Тереза Мей ще назначи министър с ресор \"без Брекзит\", сиреч ако няма споразумение с ЕС за излизането на Обединеното кралство. Според вестника новият министър вероятно ще бъде настанен в министерството за Брекзит и ще работи паралелно с министър Дейвид Дейвис. Задачата му ще бъде да осъществява подготовка за евентуалното напускане на ЕС без търговска сделка.\r\n\tСъздаването на новия пост се възприема като опит на премиерката да покаже на партньорите си от ЕС и на привържениците на Брекзит, че Лондон има сериозни намерения да напусне съюза без споразумение, ако преговорите се провалят.", "date": "2018.01.08", "title": "Тереза Мей запазва водещите си четирима министри"}
{"url": "http://www.mediapool.bg/kamping-gradina-ima-nov-sobstvenik-pak-svarzan-s-himimport-news274001.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКъмпинг \"Градина\" край Созопол има нов собственик, който е дружеството \"БСПФ Проджект 1\", притежаван от листвания в Лондон фонд \"Блек Сий Пропърти ПЛС\" (Black Sea Property PLS), който по данни на изданието \"Капитал\" индиректно отново е свързан с варненската група \"Химимпорт\".\r\n\tСделката е станала на 19 декември 2017 г., когато е сключен договор за покупко-продажба с досегашния собственик \"Сънрайз клуб\". Цената й в документите в Търговския регистър е заличена, но същия ден купувачът \"БСПФ Проджект 1\" вдига капитала на \"Къмпинг Градина\", който в онзи момент е 100 лв. с 6.6 млн. лв. Също на 19 декември \"Блек Сий Пропърти\"  с 3.528 млн. евро. Това е станало със записване на акции от част от досегашните собственици във фонда и нов акционер. Така вече капиталът се разделя между \"Мамферей Холдингс\" с 29.76%, \"Нео Лондон\" с 29.31 на сто, \"Компас Кепитъл\" със 17.17 процента, а \"Капман АМ\" влиза като нов акционер с 8.27%.\r\n\tВ съобщението за успешното вдигане на капитала на \"Блек Сий Пропърти\" само се посочва, че следващият актив за инвестиции вече е избран.\r\n\t\"Къмпинг Градина\" обаче и досега се считаше за собственост на \"Химимпорт\" по няколко линии. Едната е през притежаваната от групата Централна кооперативна банка, която е кредитор на дружеството с предоставен през декември 2013 г. заем за 5.030 млн. лв.\r\n\tНай-големият в България къмпинг \"Градина\" беше приватизиран през 2000 г. от контролираната от Николай Банев \"Хелио тур-с\". Заради ненапълно платена цена и глоби Агенцията за приватизация завежда дело, което като крайно през 2012 г. печели и го продава чрез съдебен изпълнител. Така къмпингът е придобит от близкия до \"Химимпорт\" \"Холдинг Нов век\" срещу 1.7 млн. лв., припомня \"Капитал\".\r\n\tВ края на 2013 г. той е прехвърлен на \"Сънрайз клуб\", което от 2009 г. е наемател на едноименния ваканционен комплекс, собственост на \"Болкан енд сий\" АДСИЦ. Цената на сделката тогава е 5 млн. лв., като тя е финансирана с десетгодишен кредит от ЦКБ при 5% лихва. В добавка банката отпуска на \"Сънрайз клуб\" и овърдрафт за оборотни средства с лимит до 16.8 млн. лв. А двете дружества са заложени в банката, като са оценени на 1.2 млн. лв. (\"Сънрайз\") и 3.36 млн. лв. (\"Градина\").\r\n\tСобственик на \"Сънрайз клуб\" по време на сделката е варненския социално слаб гражданин Галиан Терзийски, а през май 2014 г. дружеството (заедно къмпинга и заемите) е прехвърлено при цена 5 хил. лв. на Гълъбин Борисов. Тогава справка на \"Капитал\" в LinkedIn профила му показа, че от 2009 до 2013 г. е началник на охраната на \"Проучване и добив на нефт и газ\" - дъщерна компания на \"Химимпорт\". А преди това от април 2004 г. до май 2009 г. е бил началник на мобилните охранителни групи на \"Тим\" ЕООД. Охранителната фирма сега е пререгистрирана в ЕАД, което е собственост на \"Инвест кепитал мениджмънт\" (с предишно име \"Тим клуб\"). В него съдружници са изпълнителните директори на \"Химимпорт\" Иво Каменов и Марин Митев, пише изданието.\r\n\tСлед вдигането на капитала в \"Блек Сий Пропърти\" най-голям акционер остава регистрираната в Кипър компания \"Мамферей Холдингс\", която е на имотния консултант на фонда \"Феникс капитал холдинг\". Вписванията при \"Феникс\" се правят от Велислава Балтова, която също е съдружник в \"Прайм лега консулт\", член на борда на \"ЦКБ риъл истейт фонд\", и прави вписвания и на редица компании от групата, включително на самата \"Химимпорт\". А в управлението на компанията влизат дългогодишни служители на \"Прайм лизинг\" – бившата \"Имморент\", която беше купена със заем от ЦКБ от близка до холдинга компания.\r\n\tС увеличението от 19 декември \"Нео Лондон\" вдига капитала си от 17.5% до 29.31%. Компанията наскоро излезе на фондовия пазар в България, като набра близо 10 млн. лв. при борсовия си дебют, а като големи инвеститори влязоха близки до \"Химимпорт\" компании и фондове.\r\n\tТъй като \"Компас\" не е записало нови акции, делът му пада от 23.78% до 17.17%. Компанията няма формални връзки с \"Химимпорт\", но сред най-големите инвеститори във взаимните й фондове са пенсионните фондове от групата – \"Съгласие\" и \"ЦКБ-Сила\".\r\n\tДоскорошният най-голям акционер в листвания в Лондон фонд – \"Номоканон 2000\", не е участвал и в това увеличение на капитала, като от \"Блек Сий Пропърти\" съобщават, че след него компанията вече не е пряк инвеститор, но има непряко участие от 2.56% чрез дела си от 8.76% в \"Нео Лондон капитал\". \"Номоканон 2000\" е собственост на Владислав Донев, но името му периодично се появява в сделки около \"Химимпорт\".\r\n\tИнвестиционната стратегия на \"Блек Сий Пропърти\" включва интерес към проблемни жилищни проекти в големите български градове (София, Пловдив, Варна и Бургас), които са завършени или са през завършване и могат да генерират приходи в рамките на 12 месеца от първоначалната инвестиция; към търговски сгради, главно в София.\r\n\tПрез октомври 2017 г. фондът придоби атрактивната стара сграда на някогашната централа на ТБ \"Биохим\" в центъра на София от \"Уникредит Булбанк\" срещу 10.5 млн. евро чрез дъщерното си дружество \"БСПФ България\". Покупката и тогава отчасти бе финансирана с увеличение на капитала на \"Блек Сий Пропърти\" и със заем от банката продавач на имота.", "date": "2018.01.08", "title": "Къмпинг \"Градина\" има нов собственик – пак свързан с \"Химимпорт\""}
{"url": "http://www.mediapool.bg/siriyskite-pravitelstveni-sili-napredvat-v-posledniya-golyam-bastion-na-buntovnitsite-news274000.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСирийските правителствени сили напредват в северозападната провинция Идлиб - най-големия бастион на бунтовниците в страната, предаде Асошиейтед прес, като се позова на държавни медии и опозиционни активисти.\r\n\tВ понеделник те са превзели, подпомагани с въздушни удари, 14 села.\r\n\tВ края на октомври сирийските правителствени сили и техни съюзници започнаха офанзива в централната провинция Хама и граничещата с нея на север Идлиб, припомня АП. Оттогава те си върнаха близо 100 села от бунтовнически групировки, включително свързани с Ал Каида джихадисти.\r\n\tОфанзивата набра скорост след Коледа, когато сирийските правителствени сили получиха подкрепления от други части на страната. Тя има две главни цели - превземане на контролираната от бунтовници военновъздушна база Абу Зухур и обезопасяване на пътя между столицата Дамаск и най-многолюдния сирийски град, Алепо.\r\n\t21 души са били убити в провинция Идлиб при интензивни въздушни удари и артилерийски обстрел от вчера, съобщи Сирийският център за наблюдение на правата на човека - базирана във Великобритания неправителствена мониторингова организация, която разполага с широка мрежа от информатори в Сирия.", "date": "2018.01.08", "title": "Сирийските правителствени сили напредват в последния голям бастион на бунтовниците"}
