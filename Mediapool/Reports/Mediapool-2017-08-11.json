 {"url": "http://www.mediapool.bg/na-stotniya-den-ot-mandata-si-gerb-otchete-zulumi-na-bsp-koito-y-precheli-news267824.html", "text": "Точно на стотния ден от началото на третия мандат на ГЕРБ и премиера Бойко Борисов управляваща партия вместо да обяви какво е свършила за това време, предпочете да обясни какво е можело да се случи, ако не са били мегаломанските енергийни проекти за строежа на хидровъзела \"Цанков камък\" и АЕЦ \"Белене\" на правителството на Тройната коалиция. Като възможности за използване на похарчените за двата проекта общо 4 млрд. лв. бяха посочени построяването на магистрала \"Хемус\" и реализацията на редица инфарструктурни проекти във Варна, откъдето дойде атаката на депутатите на ГЕРБ Александър Ненков и Десислава Атанасова и зам.-енергийния миинстър Жечо Станков. Те обявиха още, че идната седмица парламентарната група на ГЕРБ ще внесе сигнал до главния прокурор Сотир Цацаров да разследва \"Цанков камък\" от проектирането до изграждането му.\r\n\tОстро бе нападната опозиционната партия БСП и персонално лидера й Корнелия Нинова, че нямала право да критикува управляващите, тъй като именно левицата била загробила данъкоплатците с дългове и затова сега нямало пари за заплати, пенсии и социални дейности, а и самата Нинова, заради корупция, била уволнена като зам.-министър на икономиката и енергетиката от собственото си правителство.\r\n\t\r\n\tОтчетът-атака на ГЕРБ явно бе провокиран от публикация във вестник \"24 часа\", че се е напукала чашката на язовир \"Цанков камък\" от едноименния хидровъзел, който още от първото правителство е даван от Борисов като пример за корупционен и неефективен проект. С напуканата язовирна чашка тръгнаха нападките на Жечо Станков, но крайна сметка обясни, че става въпрос за това, че е започнала да пропуска положената при строежа на хидровъзела мембрана на коритото на река Гашня, която реално пълни язовира.\n\n\r\n\tНе стана много ясно защо точно сега ГЕРБ реши да обръща специално внимание на проблема, при положение, че от два месеца язовирът е пресушен за смяна на тази изолационна покривка, която на места била напукана и се оказало, че вода се губи в карстовите скали на коритото на реката. От НЕК обявиха за ремонта в края на юли, а на среща при екоминистъра Нено Димов и екоорганизации електрическата компания, която стопанисва държавните ВЕЦ-ове, се ангажира да ускори смяната на въпросната мембрана.\r\n\t\"Седем години след откриването на проекта са налице първите дефекти в чашката на язовира и изтичане на вода и това създава проблеми на НЕК. Прави се пълно обследване на какво се дължи това, как са поставени мембраните на дъното и укрепването на карстовите скали. Било е ясно, че на всеки пет години ще се прави обследване\", възмути се Жечо Станков на специално посветена на злоупотребите в енергетиката пресконференция във Варна.\r\n\t\r\n\tТой обяви, че ВЕЦ-а на хидровъзела реално работи не повече от 45-50 дни сумарно. \"Ако трябва да говорим за изплащане ще трябват сто години, за да върне проектът стойността си, като тук не са включени разходите за ремонти и загубите на води\", посочи зам.-министърът на енергетиката. Според него не е нормално, след като 1 млрд. лв. са изхарчени за такъв грандиозен проект, да се налага държавата да се занимава отново с него при положение, че и няма достатъчно води, които да преработва.\r\n\tСтанков обяви, че ефектът от \"Цанков камък\" е нищожен за енергетиката и не само не носел позитиви на отрасъла, но и на всеки пет години трябвало да се плаща за ремонт.\r\n\tСпоред НЕК обаче обследването на язовирните стени е задължително на всеки пет години и това се прави на всеки един от енергийните водоеми, като при нужда се извършват ремонти. От сайта на компанията става ясно, че за ремонта на фугите по облицовката на коритото на река Гашня е  с \"Черноморски водолазен център\" за сумата от близо 212 хил. лв.\r\n\tАко наистина подобни ремонти на хидроязовирите са практика, а и предвид, че поръчката за ремонта на облицовката на река Гашня е обявена още през 2015 г., острата реакция на ГЕРБ е най-малкото странна и пресилена. Освен това управляващите дори и не повдигнаха темата, след като хидровъзелът \"Цанков камък\" е толкова неефективен и гълта само разходи, защо въобще се експлоатира.\r\n\t\r\n\tОтделен е въпросът, че още през 2010 г. по време на първото си правителство Бойко Борисов сезира прокуратурата за оскъпяването на проекта \"Цанков камък\", който от първоначалните планирани 440 млн. лв. набъбна до 1 млрд. лв. Седем години по-късно държавното обвинение не е дало знак, че е направило нещо по това разследване. Отделно по депутатски сигнали прокуратурата провери почетния днес председател на ДПС Ахмед Доган дали е бил в конфликт на интереси заради получения от него хонорар от 1.5 млн. лв. за консултации по проекта за хидровъзела. Конфликт обаче не бе открит.\r\n\tТримата представители на управляващите обаче използваха злободневната тема с \"Цанков камък\", за да открият огън по БСП, в който в последните дни си разменят остри реплики по всевъзможни политически и икономически теми\r\n\t\"Днес трябваше да отчетем първите сто дни на правителството, но отново мегаломанските проекти на Тройната коалиция след години дават отражение не само върху държавния бюджет, но и върху дължимото от данъкоплатците\", заяви Десислава Атанасова на пресконференцията.\r\n\t\r\n\t\"Тогава министър на енергетиката беше Румен Овчаров, а Нинова – негов зам.-министър – същата тази, която от вчера с особен плам говори за стоте дни управление на третото правителство на ГЕРБ и говори за паралелната държава. Сега е време да кажем кой живее в паралелна държава – дали Нинова, която бе уволнена заради корупция и заради тези мегаломански проекти\", каза Атанасова.\r\n\t\"Преди дни коментирахме бомбата \"Калиакра\", заложена от същото правителство. Днес отново коментираме теми, които отдавна трябваше да са забравени, но не са и като данъкоплатци ще платим сметката. Когато БСП говорят за конфликти на интереси и с особен драматизъм говорят за общински съветници от ГЕРБ (визира случката с взетата от съветничка на ГЕРБ в Перник част от общинска детска градина, за да направи своя частна – б. ред.) и ред други неща, да помислят за купуването на гласове и повдигнатите обвинения и да помислят защо настоящият им лидер би уволнен за корупция\", продължи депутатката от ГЕРБ.\r\n\t\"Третото правителство на Борисов се справя с добри темпове и колкото да се опитва опозицията да представя нещата през цялото общество – всичко е видимо, строи се работи се и ако предните два мандат може да се определят като характерни със строителство, вече се виждат плодовете\", добави Атанасова.\r\n\t\r\n\tПо думите й било важно да се дават такива пресконференции, защото: \"Има странно съвпадение, че когато се говори за изтичане на средства става въпрос за правителството, което зарови 3 млрд. лв. в АЕЦ \"Белене\". Не може да е рентабилен проект, който ще се изплаща сто години (има предвид \"Цанков камък\" – б.ред.). Когато говорим, че парите не достигат за пенсии и заплати, а отиват в такива проекти, които държавата трябва да довърши, заради взети от някой престъпни решения, няма как да се очаква, че парите ще стигат за социални проекти\".\r\n\t\"Проекти като \"Белене\" и \"Цанков камък+ не са паралелна държава, а пладнешки обир и няма кой да ни убеди, че не става въпрос за огромна корупционна сделка. В опозиция е лесно да се говори за повече пари за пенсии и за заплати, но когато си на власт и имаш възможността да управляваш публичния ресурс по най-добрия начин, ти да ги пропиляваш. Ако за това беше отговорно правителството на ГЕРБ щеше да има и магистрала \"Хемус\" и за проекти във Варна\", обяви на свой ред Александър Нанков.\r\n\tТой призова \"колегите от БСП да имат по-добро възпитание, защото при всяко тяхно управление се поличават такива рецидиви и фактите показват един и същи терпит на работа\". \"Цанков камък\" от 440 млн. лв стигна 1 млрд. Пътят от 10 км до там стана 120 млн. лв, с които можеше да се подобри значително пътната инфраструктура. Ще съберем надлежно цялата информация за \"Цанков камък\" и ще внесем до главния прокурор, защото с тези хора така трябва да се постъпва – да не забравят какви зулуми са правили\", обясни Нанков.\r\n\t\"Главният прокурор да види как се е оскъпил проекта, да се стигне до цялата истина и хората да знаят и да не забравят, като отидат да гласувал, кой се отнася отговорно към публичните ресурси и кой ги е пропилявал\", завърши Нанков.", "date": "2017.08.11", "title": "На стотния ден от мандата си ГЕРБ отчете \"зулуми\" на БСП, които й пречели"}
{"url": "http://www.mediapool.bg/chetirima-romi-sa-zadarzhani-za-poboi-nad-dvama-mladezhi-v-selo-pobeda-news267801.html", "text": "Добричката полиция е задържала четирима роми за побой над двама млади мъже в село Победа, съобщиха от МВР в петък.\r\n\tСигнал за инцидента е подаден около 23.00 часа на 9 август. Пострадалите са мъже на 25 и 23 години, които след преглед са освободени за домашно лечение.\r\n\tЗадържаните нападатели са на 30, 25, 18 и 17 години. Според първоначалните данни причината за побоя бил личен конфликт на 30-годишния арестант с 25-годишния пострадал.\r\n\tКадри от охранителни камери, заснели побоя, бяха разпространени във Фейсбук, като на тях се вижда, че двамата потърпевши изведнъж са нападнати от няколко души, докато просто си стоят на пейка.", "date": "2017.08.11", "title": "Четирима роми са задържани за побой над двама младежи в село Победа"}
{"url": "http://www.mediapool.bg/grigor-dimitrov-otpadna-ot-turnira-v-monreal-news267802.html", "text": "Григор Димитров отпадна от \"Мастърс\"-а в Монреал след загуба от холандеца Робин Хаазе 6:7 (3), 6:4, 1:6. Това е първата загуба на българина от този съперник.\r\n\tПървият сет вървеше гейм за гейм, но бяха очевидни колебанията на Димитров при негов сервис. В крайна сметка двамата тенисисти не успяха да се пробият и стигнаха до тайбрек. Там Григор Димитров допусна две двойни грешки и загуби със 7:3 точки.\r\n\tПо време на втория сет българинът показа по-активна и атрактивна игра. В петия гейм той успя да пробие Хаазе, но веднага след това холандецът върна пробива и изравни за 3:3. Последва размяна на геймове за 4:4.\r\n\tДеветият гейм бе най-оспорваният в мача, след като Димитров на три пъти стигаше до възможност за пробив, но и в трите случая не успяваше да постигне целта си. При четвъртата точка за пробив Хаазе направи двойна грешка и така се стигна до 5:4 за Димитров. След това той успя да затвори сета с 6:4.\r\n\tВ решаващия трети сет Григор Димитров допусна ранен пробив за 1:3 и след това се срина. Той загуби следващите три гейма и съответно сета с 1:6. Така отпадна и от турнира.", "date": "2017.08.11", "title": "Григор Димитров отпадна от турнира в Монреал"}
{"url": "http://www.mediapool.bg/prokuraturata-kat-pishe-poveche-i-po-nekachestveni-aktove-news267814.html", "text": "Пътната полиция е започнала да издава повече актове и електронни фишове за нарушения на шофьори през 2017 г., но те стават все по-некачествени.\r\n\tТова заключава Върховната административна прокуратура (ВАП) след проверка на дейността на КАТ, извършена по повод тежката верижна катастрофа на 5 юли на магистрала \"Тракия\".\r\n\tДържавното обвинение констатира, че пътните полицаи са започнали да пишат повече актове след предходната проверка на ВАП, извършена през 2016 г., която установила \"негативни резултати и пропуски в административно-наказателната дейност на контролните органи\" спрямо данните за 2013 и 2014 г.\r\n\tТогава до шефа на Главна дирекция \"Национална полиция\" в МВР Христо Терзийски са отправени препоръки за \"предприемане на организационни мерки с цел подобряване качеството на работата им и активизиране на дейността на полицейските органи по контролиране спазването на правилата за движение по пътищата\".\r\n\tТова очевидно е оказало въздействие и броят на издадените междувременно актове и електронни фишове е \"нараснал значително\", констатират прокурорите, направили последната проверка.\r\n\t\"Същевременно ВАП констатира, че не може да се отчете положителна тенденция по отношение на качеството на административно-наказателната дейност в по-голяма част от структурите на МВР, видно от броя на отменените наказателни постановления. Ето защо ВАП прецени, че следва отново да сезира директора на ГДНП за необходимостта от подобряване качеството на работата при осъществяване на административно-наказателната дейност\", съобщават от прокуратурата.", "date": "2017.08.11", "title": "Прокуратурата: КАТ пише повече и по-некачествени актове"}
{"url": "http://www.mediapool.bg/islyamska-darzhava-finansirala-deinostta-si-v-sasht-s-fiktivni-pokupki-v-ebay-news267803.html", "text": "Бойци от \"Ислямска държава\" (ИД) са сключвали фиктивни сделки на интернет платформата за търговия eBay, за да финансират престъпната си дейност в САЩ. Това съобщи вчера \"Уолстрийт джърнъл\", като се позова на разсекретени неотдавна документи на ФБР.\r\n\tПолучател на парите бил Мохамед ал Шинауи, арестуван през 2016 г. в щата Мериленд по подозрение във връзки с ИД. Той пускал в eBay оферти за продажба на принтери, а негови съучастници превеждали пари за фиктивна покупка, които после се изразходвали за финансиране на терористични дейност или, по думите на Шинауи, за \"оперативни цели\" на ИД на територията на САЩ.\r\n\tВестникът пише, че подобни схеми са използвани и в други страни. Документите на ФБР сочат, че Шинауи е бил част от глобална мрежа, простираща се от Великобритания до Бангладеш, която използвала подобни схеми за финансиране на ИД. Мрежата била ръководена от вече покойния Сифул Суджен, ключова фигура в терористичната групировка. Суджен имал фирма за компютърни технологии, регистрирана във Великобритания и с филиали в Турция и Бангладеш.\r\n\tПовечето членове на тази мрежа за финансиране на ИД са били арестувани или ликвидирани при координирана операция на западни специални служби през декември 2015 г. Тогава е бил убит и Суджен с въздушен удар от дрон, съобщи \"Уолстрийт джърнъл\".", "date": "2017.08.11", "title": "\"Ислямска държава“ финансирала дейността си в САЩ с фиктивни покупки в eBay"}
{"url": "http://www.mediapool.bg/kitaiskite-turisti-prodalzhavat-da-priizhdat-v-severna-koreya-news267804.html", "text": "Неустрашими пред растящото напрежение между Пхенян и Вашингтон, неизменен поток туристи от Китай преминават всяка сутрин през пропускателния пункт в граничния търговски център Дандун, предаде Ройтерс.\r\n\tОт севернокорейската страна на границата ги очакват десетки туристически автобуси, които ги отвеждат по различни маршрути - от еднодневен престой в отсрещния на Дандун град Синъйджу до едноседмично посещение в най-големите градове, включително столицата Пхенян.\r\n\t\"Любопитни сме. Искаме да видим как живеят\", казва турист, тръгнал с роднини и приятели от Ханчжоу, Източен Китай.\r\n\t\"Просто искам да изпитам носталгия при вида на една бедна страна - като Китай от времето, когато бях млад\", казва 50-ина годишен турист от провинция Цзилин.\r\n\tМалцина са обезпокоени от зачестилите севернокорейски ракетни изпитания, накарали Съвета за сигурност на ООН да наложи още по-строги санкции на Пхенян.\n\n\r\n\tСеверна Корея омаловажи като \"куп глупости\" предупрежденията на американския президент Доналд Тръмп, че ще бъде подложена на \"огън и ярост\", ако застраши САЩ, и заяви, че има планове за ракетен удар срещу остров Гуам - американска територия в Тихия океан.\r\n\tВъпреки напрежението туроператорите твърдят, че бизнесът остава стабилен.\r\n\tКитайската служба по туризма не е публикувала данни за общия брой китайски туристи, посетили Северна Корея след 2012 г., когато според нея те са били 237 000. Но през втората половина на 2016 г. броят на туристите, преминали само през Дандун, е достигнал 580 000, сочат данните на Чайна нюз сървис - втората държавна информационна агенция след Синхуа.", "date": "2017.08.11", "title": "Китайските туристи продължават да прииждат в Северна Корея"}
{"url": "http://www.mediapool.bg/grazhdanin-na-kndr-izbyaga-v-yuzhna-koreya-s-pluvane-po-more-news267805.html", "text": "Жител на Северна Корея избяга тази нощ в Южна Корея с плуване, съобщи агенция Йонхап, като се позова на южнокорейски военни.\r\n\tВоенните забелязали беглеца, докато патрулирали в района на морската граница (т. нар. северна разграничителна линия) със Северна Корея в Жълто море, и му се притекли на помощ.\r\n\tСтава дума за 20-годишен младеж. Властите в Сеул проучват мотивите му. Южнокорейската агенция не уточнява какво разстояние е преплувал беглецът, но отбелязва, че това не е първият подобен случай през тази година. През юли петима севернокорейци са избягали в Южна Корея по море с лодка, а месец по-рано в Република Корея по море са пристигнали още двама беженци от КНДР - баща и син.\r\n\tОбщо от началото на годината в Република Корея са избягали 11 граждани на КНДР, припомня Йонхап. Пхенян в такива случаи обикновено обвинява Сеул в отвличане.", "date": "2017.08.11", "title": "Гражданин на КНДР избяга в Южна Корея с плуване по море"}
{"url": "http://www.mediapool.bg/nai-malko-36-zaginali-v-katastrofa-na-avtobus-v-kitai-news267806.html", "text": "Най-малко 36 души загинаха, а 13 са ранени в катастрофа на автобус в тунел в Северен Китай, съобщи агенция Синхуа, цитирана от Франс прес.\r\n\tКатастрофата се случила на автомагистрала в провинция Шенси. Автобусът се блъснал в стена на тунел.\r\n\tВ автобуса е имало 49 души. Сред загиналите има осем жени и две деца.\r\n\tТова е една от най-смъртоносните пътни катастрофи в Китай от 2008 г. насам. Тогава 51 души загинаха при пропадането на автобус в пропаст в югозападната част на страната.", "date": "2017.08.11", "title": "Най-малко 36 загинали в катастрофа на автобус в Китай"}
{"url": "http://www.mediapool.bg/tramp-prekaral-okolo-edna-chetvart-ot-mandata-si-do-momenta-v-golf-klubove-news267807.html", "text": "Доналд Тръмп е прекарал в свои голф клубове около една четвърт от времето, откакто встъпи в длъжност като президент на САЩ, съобщи телевизия Ен Би Си.\r\n\tТръмп е президент от 202 дни. 50 от тях той е прекарал в свои курорти за голф, предимно в щата Флорида. На територията на имоти на семейната си компания \"Тръмп органайзейшън\" президентът е прекарал общо 65 дни.\r\n\tАко се говори конкретно за игра на голф от 20 януари, когато положи клетва, до 1 август Тръмп е забелязан със стик за голф в ръка най-малко 21 пъти. За сравнение, предишният президент Барак Обама е играл голф 11 пъти в първите си шест месеца като държавен глава.\r\n\tВ предизборната кампания Тръмп нееднократно критикуваше Обама, че твърде често си почива, включително на игрища за голф. \"Аз ще работя за вас, няма да ми остава време за голф\", уверяваше Тръмп свои привърженици на предизборен митинг в щата Вирджиния миналата година.\r\n\tВ момента Тръмп прекарва президентския си отпуск в своя голф клуб в Бедминстър, щата Ню Джърси. При това президентът отказва да нарича това отпуск и заявява, че продължава да работи и да провежда важни срещи. По думите на Тръмп той бил принуден да напусне Белия дом, тъй като там протичали запланувани ремонтни дейности.", "date": "2017.08.11", "title": "Тръмп прекарал около една четвърт от мандата си до момента в голф клубове"}
{"url": "http://www.mediapool.bg/i-v-daniya-i-slovakiya-sa-otkriti-zarazeni-s-fipronil-yaytsa-news267808.html", "text": "Двадесет тона заразени с фипронил яйца от Белгия са били продадени в Дания, обяви националната служба за безопасност на храните, цитирана от Франс прес.\r\n\t\"Датската фирма Данаег продъктс е получила общо 20 тона яйца от белгийски доставчик. Яйцата са били продадени предимно на кафетерии, кафенета и кетърингови фирми и по всяка вероятност не са били продавани в големи количества на търговци на дребно\", уточни службата, като увери, че яйцата не представляват опасност за човешка консумация.\r\n\t\"Извършените в Холандия тестове показват следи от фипронил в яйцата, но не на вредни за човешкото здраве равнища. Тъй като тези продукти са незаконни за продажба в ЕС, Данаег продъктс се свързва с клиентите си за връщане на яйцата\", обясни датската служба.\r\n\tВластите на Словакия съобщиха, че в страната са открити заразени с фипронил яйца, внесени от Холандия и транзитирали през Германия, предаде Франс прес.\r\n\tСанитарните инспектори са открили 21 пратки заразени с фипронил яйца в склад в село Върбове, Западна Словакия, съобщи говорителка на земеделското министерство.\n\n\r\n\tИнсектицидът фипронил е забранен за ползване при животни, предназначени за хранителната верига в ЕС, но редовно се ползва срещу бълхи, въшки и кърлежи у домашните животни.\r\n\tСпоред Световната здравна организация фипронилът в големи количества е смятан за \"умерено токсичен\" за хората, като представлява опасност по-специално за бъбреците, черния дроб и щитовидната жлеза.", "date": "2017.08.11", "title": "И в Дания и Словакия са открити заразени с фипронил яйца"}
{"url": "http://www.mediapool.bg/medii-pitat-prezidenta-zashto-naznachi-petar-kichashki-v-komisiyata-za-zashtita-ot-diskriminatsiya-news267795.html", "text": "Три медии - Mediapool, \"Клуб Z\" и \"Вевести\" - отправиха официално питане до президента Румен Радев за мотивите, с които назначи Петър Кичашки за член на Комисията за защита от дискриминацията. Подобно питане са отправили вече и от бТВ.\r\n\tПовод за това са многобройни критични публикации и негативни мнения в публичното пространство, свързани с работата на Кичашки в Института за модерна политика, така и съмнителните му обвързаности при усвояване на средства чрез сайта \"Хаштаг-БГ\" при кампании за референдуми.\r\n\t\r\n\t\"Уважаеми господин Президент,\r\n\tВъв връзка с Вашето решение да назначите Петър Кичашки за член на Комисията за защита от дискриминацията, Ви молим да ни информирате за мотивите за взетото от Вас решение.\n\n\r\n\tПоводът за питането са публикации в нашите и други медии за некоректно поведение на г-н Кичашки, свързано с работата му в Института за модерна политика и съмнителните му обвързаности при усвояване на средства чрез сайта \"Хаштаг-БГ\" при кампании за референдуми.\r\n\tИмето на Кичашки беше замесено и в нерегламентирано използване на лични данни.\r\n\tНапомняме, че Петър Кичашки е пряко свързан с Вашия съветник от екипа по правни въпроси Борислав Цеков, което хвърля допълнителна сянка на съмнение относно нерегламентирани обвързаности и възможен конфликт на интереси\".", "date": "2017.08.11", "title": "Медии питат президента защо назначи Петър Кичашки в Комисията за защита от дискриминация"}
{"url": "http://www.mediapool.bg/predstavitelyat-na-diytsman-vleze-v-upravata-na-energoremont-news267799.html", "text": "След като холандската компания \"Дийтсман\" придоби 97 на сто от \"Енергоремонт Холдинг\" нейния представител Росен Христов е вписан като нов председател и член на Управителния съвет на холдинга.\r\n\tВ ръководството му остава главният изпълнителен директор Теодор Осиковски. Двамата с Христов ще представляват компанията. Местата си в борда запазват и Иван Личев и Христо Димитров.\r\n\tСъс сделката \"Дийтсман\", която е една от най-големите световни компании за поддръжка и експлоатация на съоръжения в нефтената, газовата и добивната промишленост, планира разширяване на дейността си в световен мащаб и експанзия в региона на Балканите.\r\n\tРосен Христов е завършил Международни икономически отношения в САЩ. През последните 20 години работи и ръководи проекти по придобиване и сливания на компании, включително и в областта на енергетиката в САЩ, Източна Европа, Азия и Южна Америка. До избoра му за председател на управата на \"Енергоремонт\" е регионален мениджър на \"Дийтсман\" за Източна Европа и Южна Америка и е основният двигател на сделката с българската компания.", "date": "2017.08.11", "title": "Представителят на \"Дийтсман\" влезе в управата на \"Енергоремонт\""}
{"url": "http://www.mediapool.bg/57-godishna-zhena-hvarli-10-000-lv-ot-balkona-za-da-pomogne-na-politsiyata-news267798.html", "text": "Жена на 57 години от Сливен е станала жертва на телефонни измамници, съобщиха от местната полиция в петък.\n\r\tПотърпевшата била интруктирана да хвърли крупната сума през балкона си, защото така щяла да помогне на органите на реда да заловят телефонни измамници.\n\r\tПреди ден вътрешният министър Валентин Радев изрази недоумението си как толкова хора се \"връзват\" на подобни схеми и заключи, че очевидно занимаващите се с тези престъпление са \"по-интелигентни от повечето български граждани, които успяват да излъжат\".", "date": "2017.08.11", "title": "57-годишна жена хвърли 10 000 лв. от балкона, за да \"помогне\" на полицията"}
{"url": "http://www.mediapool.bg/s-93-mln-lv-evropari-shte-se-pravyat-novi-i-remontirat-stari-ribni-fabriki-news267800.html", "text": "Девет нови нови рибопреработвателни предприятия ще бъдат изградени, а четири съществуващи фабрики ще бъдат модернизирани със средства от Програмата за морско дело и рибарство.\r\n\tПодписани са 13 договора за общо 9.3 млн. лв., които ще се инвестират в увеличаване на рибопреработвателната промишленост у нас.\r\n\tС реализацията на проектите ще се разкрият над 130 работни места. Одобрените кандидати са поели ангажимент да въведат устойчиво управление на ресурсите и да постигнат максимална енергийна ефективност на предприятията. Два от проектите ще се реализират в Панагюрище, останалите ще са в Пловдив, Каварна, Несебър, Бургас Монтана, с. Бенковски, Пирдоп, Пазарджик, София, Сливен и Шумен.\r\n\tСрокът за изпълнение на инвестициите е между една година и година и половина в зависимост от предвидените дейности, съобщиха то Министерството на земеделието, храните и горите в петък.\r\n\tСледващото отваряне на прием на проекти по мярка 5.4 \"Преработване на продуктите от риболов и аквакултури“ от Програмата за морско дело и рибарство е предвидено за октомври тази година, допълниха от ведомството.", "date": "2017.08.11", "title": "С 9.3 млн. лв. европари ще се правят нови и ремонтират стари рибни фабрики"}
{"url": "http://www.mediapool.bg/tramp-zaplashi-phenyan-s-neshta-koito-ne-sa-si-i-pomislyali-che-sa-vazmozhni-news267785.html", "text": "Ден, след като режимът в Северна Корея обяви, че разполага с готов план за ракетни удари по американския остров Гуам в Тихия океан до средата на август, президентът на САЩ Доналд Тръмп отново атакува словесно Пхенян.\r\n\tТой коментира пред журналисти, че явно предупреждението му, че ще използва срещу Северна Корея \"огън и ярост\", може би не е било достатъчно твърдо.\r\n\t\"Народът на тази страна трябва да е напълно спокоен. Казвам ви, ако Северна Корея направи каквото и да е, дори само да си помисли да нападне някого, когото обичаме и представляваме, или някой от нашите съюзници, ще трябва много, много да се притесняват. Защото ще им се случат неща, които не са си и помисляли, че са възможни\", заяви американският президент преди да се срещне със съветниците си по националната сигурност в своето имение в Бедминстър, щата Ню Джърси, където е на почивка.\r\n\tПо думите му \"крайно време е някой да застане на първата линия в името на хората в нашата страна и за хората в други страни\", предаде Ройтерс.\r\n\tТръмп не пропусна за пореден път да разкритикува и Китай, заявявайки, че може да направи много повече по отношение на Северна Корея. Той не уточни дали САЩ обмислят възможността за изпреварващ удар срещу Северна Корея, но подчерта, че е готов да преговаря.\n\n\r\n\tПо-късно в петък Тръмп отново заплаши, че ще употреби сила срещу Северна Корея, предаде Франс прес. \"Имаме напълно готови военни решения, ако Северна Корея действа неразумно\", написа президентът в Туитър. \"Надявам се, че Ким Чен-ун ще поеме по друг път!\", гласи туитът.\r\n\tДосега Тръмп се изказва уклончиво за евентуални изпреварващи удари и подчертава, че САЩ имат \"множество различни сценарии\", отбелязва АФП.\r\n\t\r\n\tСевернокорейската риторика на Тръмп достигна равнище, което разтревожи съюзниците в Азия и много американци у дома, отбелязва “Ню Йорк таймс“.\r\n\tДемократите заявиха, че президентът разпалва конфронтация и призоваха вместо това да се премине към дипломация. Над 60 членове на Камарата на представителите в Конгреса изпратиха вчера писмо до държавния секретар Рекс Тилърсън с молба да обуздае президента.\r\n\tКъм критиките се присъедини и бившият президент Джими Картър, посетил Северна Корея три пъти като частно лице. Освен че трябва да ограничат войнствената риторика, лидерите ни трябва да насърчат преговори между Северна Корея и други страни, главно Китай и Русия, посочи в изявление експрезидентът и подчерта, че всички страни трябва да убедят севернокорейците, че ще се въздържат от военни действия срещу тях, ако Северна Корея се придържа към мира, допълва \"Ню Йорк таймс\".\r\n\tВ отношенията си със Северна Корея Тръмп се нуждае от съюзници, а не от бомбастични изказвания, пише в. \"Вашингтон пост\". Президентът реши да влезе в конфронтация с вероятно най-безразсъдния и авантюристичен режим на планетата. Въпреки взривоопасните изявления на Тръмп тази седмица, по-нататъшните стъпки предполагат изключително внимателни действия - както военният, така и дипломатическият подход изискват тясно сътрудничество с регионалните партньори. САЩ не могат да се справят сами в Корея нито с война, нито с мир. Има опасност обаче риториката на Тръмп да дестабилизира повече партньорите, отколкото противниците, предупреждава вестникът.\r\n\tОнлайн изданието \"Полисифакт\" обръща внимание на друг важен въпрос. Заплахите на Доналд Тръмп срещу Северна Корея и туитовете за могъщия ядрен арсенал на САЩ възкресиха, макар и в зачатък, призрака на ядрената война. Някои конгресмени обаче допускат, че настоящата процедура, с която американският президент може да нареди ядрен удар, е незаконна, посочва то.\r\n\tКонституцията позволява на президента да използва значителна военна сила без одобрението на Конгреса в случай на самоотбрана. Би ли било конституционно обаче президентът за отговори на конвенционална бомбардировка с ядрен удар? А какво би било положението при държавен терористичен акт. Тези въпроси нямат дефинитивен отговор, подчертава \"Полисифакт\".\r\n\tКреативната дипломация е жизненоважна за разсейването на корейската криза, отбелязва британският в. \"Файненшъл таймс\" и предупреждава, че не бива да се очаква Китай да стои със скръстени ръце, ако на Корейският полуостров се стигне до конфликт.\r\n\t\r\n\tЗаместник-помощник на президента Доналд Тръмп окачестви като \"направо нелепи\" изявленията на държавния секретар Рекс Тилърсън за военния отговор към Северна Корея, като обясни, че Тилърсън излиза от административната си роля на пръв дипломат, предаде Асошиейтед прес.\r\n\tДумите на президентския съветник Себастиан Горка в интервю за Би Би Си бяха предшествани от критики в медиите, че правителството на Тръмп - президентът, Тилърсън и министърът на отбраната Джим Матис - отправиха разнопосочни послания за растящото напрежение около ядрената програма на Пхенян, припомни агенцията.\r\n\tВъв вторник Тръмп предупреди Северна Корея да не заплашва САЩ и че над нея ще се изсипят \"огън и ярост, каквито светът не е виждал\". В сряда Тилърсън омаловажи тази контразаплаха и поясни, че Тръмп е искал да уведоми севернокорейския режим за \"несъмнената способност на САЩ да се защитят\". Държавният секретар добави, че \"американците могат да спят спокойно през нощта и да не се тревожат от тази особена реторика през последните дни\".\r\n\tПо този повод Горка заяви пред Би Би Си: \"Идеята, че държавният секретарят Тилърсън ще обсъжда военни въпроси, е направо нелепа. Работа на Матис, министъра на отбраната, е да говори за военните варианти и той го прави недвусмислено\". Впоследствие Горка каза пред \"Фокс нюз\", че е бил разбран неправилно. \"Казах на репортерите, че да карат нашия пръв дипломат, прекрасния Рекс Тилърсън, да дава подробности за военните варианти, е нелепо\". Президентският съветник разясни, че всъщност е критикувал журналистите, че искат от първия дипломат да коментира военни въпроси, което не е е в правомощията му.\r\n\tГоворителката на Държавния департамент Хедър Науърт отказа коментар по случая с мотива, че не е запозната с изявленията на Горка. Тя подчерта, че Тилърсън и Матис са в добри отношения и че нейният шеф не се е изказвал за военния потенциал на САЩ.", "date": "2017.08.11", "title": "Тръмп заплаши Пхенян с \"неща, които не са си и помисляли, че са възможни\""}
{"url": "http://www.mediapool.bg/dvama-balgarski-moryatsi-sa-zadarzhani-na-korab-s-18-tona-hashish-news267786.html", "text": "Двама български моряци са задържани край Алмерия. Те били на кораб, задържан от испанските власти, след като открили на борда 18 тона хашиш, предаде агенция ЕФЕ.\r\n\tСпоред първонаалната информация корабът „Лейди Бос“ е плавал под флага на Коморските острови и е бил прихванат около 60 км от крайбрежието на Алмерия. При акцията е задържан 13-членния екипаж, сред които са двама българи и 11 украинци.\r\n\tОтбелязва се, че операцията е започнала още преди седмица. Тогава плавателният съд е забелязан от въздуха. Сега арестуваният кораб е на пристанището на Алмерия. Арестуваните ще бъдат предадени на съд.", "date": "2017.08.11", "title": "Двама български моряци са задържани на кораб с 18 тона хашиш"}
{"url": "http://www.mediapool.bg/zapochva-remontat-na-orlov-most-v-sofiya-news267787.html", "text": "От петък започва ремонтът на Орлов мост, заради който се променят движението и маршрутите на превозните средства от градския транспорт, съобщиха от Столичната община.\r\n\tОт 11 до 20 август се закрива спирката на тролеи номер 4, 5, 8, 11 и за автобуси номер 280 и 306. Временната спирка ще бъде на бул. \"Цар Освободител\" след пл. \"Орлов мост\" в посока бул. \"Васил Левски\".\r\n\tДвижението в района няма да бъде напълно блокирано, но поне до 22 август ще е силно затруднено заради стеснените участъци. Очаква се ремонтът да продължи от 10 дни до две седмици, съобщи столичният зам.-кмет по транспорта Евгени Крусев.\r\n\tПо думите му при ремонта ще бъдат поставени няколко пласта нов асфалт и стоманена арматура, за да се избегнат вълните по настилката, с които кръстовището стана известно през последните десетина години.\r\n\t \r\n\t\r\n\tАвтобусите и тролеите от столичния градски транспорт, които минават през района, ще се движат с променен маршрут и ще спират на различно място. Спирката за тролеи 4, 5, 8 и 11, както и за автобуси 280 и 306, ще бъде изместена на бул. \"Цар Освободител\" след пл. \"Орлов мост\" в посока бул. \"Васил Левски\". Въпросните тролеи ще карат на дизелови двигатели от спирката на Полиграфическия комбинат до временната спирка.\r\n\tОт 13 до 20 август се променят маршрутите на автобусите с номера 9, 72, 75 и 213. Те ще спират по всички съществуващи спирки по променените маршрути. Алтернативни маршрути за всички шофьори ще бъдат бул. \"Ситняково\" при Румънското посолство, кръстовището на две нива при Телевизионната кула и бул. \"Васил Левски\".\r\n\tОт Столичната община очакват до началото на учебната година да завършат ремонтите и на бул. \"Овча купел\" и бул. \"Прага\". Ремонтните дейности по булевардите \"Тодор Каблешков\" и \"Монтевидео\" обаче ще продължат и през есента. Цялостна реконструкция в момента се прави на бул. \"Дондуков\", ремонти има и на булевардите \"Драган Цанков\", \"Шипченски проход\" и \"Асен Йорданов\". Ремонтът на моста \"Чавдар\" също не е приключил.", "date": "2017.08.11", "title": "Започва ремонтът на Орлов мост в София"}
{"url": "http://www.mediapool.bg/protest-vav-vratsa-zaradi-otstraneniya-politseiski-shef-news267789.html", "text": "Той беше отстранен от поста си в четвъртък във връзка с приключена проверка и незадоволително състояние на повереното му управление. Газибарски е преназначен като началник група в друго направление на дейност и в друго населено място.\r\n\tОт МВР подчертаха, че преназначаването на ст. комисар Димитър Газибарски няма връзка с резултата от дисциплинарното производство и уволнението на мл. инспектор в ОДМВР-Враца Цветан Благоев.\r\n\t“\r\n\tПо думите ѝ страхът вилнее навсякъде и Враца ще се превърне основен герой във всички крими хроники, докато за две години, отстраненото в момента ръководство е успяло да върнало доверие и се е справило с битовата престъпност.", "date": "2017.08.11", "title": "Протест във Враца заради отстранения полицейски шеф"}
{"url": "http://www.mediapool.bg/otnovo-e-v-sila-preduprezhdenie-za-opasno-visoki-temperaturi-news267788.html", "text": "Оранжев код за опасно високи температури отново е в сила за цялата страна в петък, става ясно от сайта на Националния институт по метеорология и хидрология (НИМХ) към БАН. Предупреждението е в сила и за събота, 12 август.\r\n\tВремето ще остане отново слънчево с максимални температури между 34 и 39 градуса. Ще духа слаб до умерен вятър от изток-югоизток. Атмосферното налягане е малко по-високо от средното за август, но бавно ще се понижава.\r\n\tВ планините ще бъде слънчево с незначителна купеста облачност. По билата ще духа до умерен северозападен вятър. Максималната температура на височина 1200 м ще достигне около 27 градуса, на 2000 м – около 19 градуса.\r\n\tПо Черноморието също ще бъде слънчево. Ще духа до умерен вятър от изток-югоизток. Максималните температури на въздуха ще са в интервал между 30-33 градуса. Температурата на морската вода е 25-28 градуса. Вълнението на морето ще бъде 1-2 бала.", "date": "2017.08.11", "title": "Отново е в сила предупреждение за опасно високи температури"}
{"url": "http://www.mediapool.bg/kampinguvashtite-na-koral-obviniha-angelkova-v-mutrensko-povedenie-news267792.html", "text": "В нощта срещу петък полиция отново е правила проверка на къмпингуващите на дивия плаж \"Корал“, като са претърсвани всички лични вещи на туристите. Това обяви в профила си във Фейсбук тенисистката Мануела Малеева, която почива в местността.\r\n\tМалеева обвини министърката на туризма Николина Ангелкова, че се е държала арогантно и обидно към къмпингуващите, имала \"мутренско поведение\", обвинявала хората, че са крадци.\r\n\tКъпингуващите предположиха в ефира на бТВ, че са подложени на репресии защото са подали сигнал за незаконни разрешителни за строеж.\r\n\t\"Както слушах отстрани коментарите, нападките и арогантното държание, просто не успях да се сдържа и да кажа: Престанете да ни говорите с този подигравателен тон, ние не сме хора второ качество\", коментира пред медиата най-успешната българска тенисистка Мануела Малеева.\r\n\tВчера тя сподели в профила си в социалната мрежа \"Фейсбук\" част от свой разговор с Ангелкова, с която се засекли на плажа Корал. Според Малеева министърът на няколко пъти й казала, че не й вярва, че е отседнала на море, без да ползва ток и вода. Според бившата спортистка това на практика означава, че е уличена в лъжа. Малеева коментира, че вчера съвсем случайно се е оказала на плажа и може би е изненадала министър Ангелкова с присъствието си.\n\n\r\n\t\r\n\t\"Когато някой така се държи с мен, с това високомерие на човек, който знае, че властта е зад него, понякога ми е трудно да реагирам. Госпожажа Ангелкова ме гледаше в очите и ми каза: Не ви вярвам, не ви вярвам за това, че сте тук без ток и без вода\", разказа Малеева.\r\n\t\r\n\tВчера от Министерството на туризма обявиха, че заради безстопанственост и липса на заграждение ще бъдат санкционирани собствениците на частните имоти, разположени зад плаж Корал. Причината е, че при проверката на един от трите плажа за природосъобразен туризъм е било констатирано, че има каравани, разположени в терена на частна фирма, монтирани са и тоалетни. Инспекцията е била извършена съвместно с кмета на Царево Георги Лапчев, представители на РИОСВ, РЗИ, МВР, областната управа.\r\n\tОт трустическото министерство посочват, че са открити нарушения, свързани с незаконно черпене на ток и вода. При инспекцията е констатирана незаконна постройка, разположена в имот държавна собственост, от която нерегламентирано се черпи електроенергия. По този повод Министерството на туризма ще подаде незабавно сигнали до електроразпределителното дружество ЕВН и до кмета на Община Царево Георги Лапчев, МВР и прокуратурата.\r\n\t\"Нито аз, нито колегите сме можели да си позволим подобно отношение. Ние виждаме незаконно ползване на енергия и вода. По тази причина сигнализираме на институциите, и МВР бяха там, за да може да се установи кой извършва тези незаконни действия\", заяви Ангелкова.\r\n\tОсвен това имало разположени палатки и каравани в частни имоти и на плажа, в момента се проверявало дали те не са върху дюни.\r\n\tМалеева и музикантът Васил Гюрев заявиха пред камерата на бТВ, че тогава министърката трябва да прави проверки и на незаконните строежи - общо 38 на брой в района.\r\n\t\"Например хотел \"Морско конче\", който още министър Павлова обеща да събори\", даде пример Малеева с хотела, който бе обявен за незаконен още през 2015 г., но още работи.\r\n\tГюров заяви, че е недопустимо да има 4 проверки за три дни.\r\n\t\"Това са 20 души, един репресивен начин на действие\", заяви той.\r\n\tСпоред Ангелкова обаче се проверяват всички плажове, независимо какви са.", "date": "2017.08.11", "title": "Къмпингуващите на \"Корал\" обвиниха Ангелкова в \"мутренско поведение\""}
{"url": "http://www.mediapool.bg/sadat-namali-dvoino-parichnata-garantsiya-na-sudzhuka-ot-gerb-news267793.html", "text": "Софийският градски съд намали гаранцията на бившия депутат от ГЕРБ Живко Мартинов-Суджука от 45 000 лв на 20 000 лв. Основен аргумент е имотното състояние на обвиняемия, както и занижената оценка на взетата от него пастърма.\r\n\t \r\n\tВ края на юли прокуратурата повдигна шест обвинения на Мартинов. В това число влизат оказване на незаконна принуда на няколко души, закана за убийство и опит да осуети дело срещу бившия зам.-министър на финансите от кабинета \"Сакскобургготски\" Красимир Катев.\r\n\tОсновната част от обвиненията са свързани с изнудването на бизнесмена от Добрич, който от 2012 г. насам е бил принуждаван от Мартинов да върши различни услуги, за да не бъде \"смачкан\" бизнесът му.\r\n\t \r\n\tБизнесменът е бил принуден да даде на депутата четири тона суджук и 60 кг телешка пастърма и филе \"Елена\", които уж трябвало да стигнат до Бойко Борисов. Оценката не месните продукти бе 45 000 лв. Такава бе и определената от прокуратурата парична гаранция, за да остане Мартинов на свобода.\n\n\r\n\t \r\n\tПреди ден авторът на сигнала срещу Суджука се оплаква от натиск срещу него и семейството му. Бизнесменът Кирил Костов твърди, че срещу него са започнали постоянни проверки от държавните институции, отделно е получил и заплахи за живота си.\r\n\t \r\n\t\"На 27 юли в обекта при съпругата ми сядат като клиенти служители на НАП, обслужени са, платили са си сметката с касов бон, всичко нормално. Впоследствие се представят като служите ни НАП, каквито са, и започват проверка”, разказа той пред бТВ.\r\n\t \r\n\tПо думите му проверката е приключила без констатирани нарушения. След това обаче веднага е започнала нова проверка, този път на него и съпругата му като физически лица. Костов изключа проверките да са случайност.\r\n\t \r\n\t\"Живко Мартинов твърди, че директорката на НАП-Варна е негово назначение, имат и други позиции, шефът на ревизиите има близки отношения с него и ред други високопоставени служители на НАП контактуват с тия хора\", казва бизнесменът.\r\n\t \r\n\tОт НАП казват, че проверките са по сигнал, който е получен преди Костов да стане свидетел на прокуратурата. Те отричат връзка между двете събития.", "date": "2017.08.11", "title": "Съдът намали двойно паричната гаранция на Суджука от ГЕРБ"}
{"url": "http://www.mediapool.bg/zapali-se-vlak-na-londonskoto-metro-news267794.html", "text": "Влак на лондонското метро бе обхванат от пламъци в движение по линията Бейкърлу и вагоните се напълниха с дим,съобщи в. \"Сън\".\r\n\tПушекът накарал пътниците да напуснат вагоните на метростанция \"Оксфорд съркъс\" в столичния център, където се пресичат няколко важни линии, и да изтичат по ескалаторите в горното фоайе.\r\n\tЕкипи от лондонската противопожарна служба разследват случая. Движението на влакове по линията Бейкърлу временно е спряно. Засега няма данни за пострадали при пожара във влака.", "date": "2017.08.11", "title": "Запали се влак на лондонското метро"}
{"url": "http://www.mediapool.bg/nankov-samo-edin-blok-ot-saniranite-po-pravitelstvenata-programa-e-problemen-news267790.html", "text": "Това е показала проверката на Министерството на регионалното развитие и благоустройството, започнала след разследване на медията за материалите, използвани за топлоизолация на високите сгради у нас.\r\n\tПри останалите блокове са използвани материали, които са с клас B – трудногорими, добави министър Нанков.\r\n\tВъпросният проблемен блок се намира в Бургас – това уточни той извън ефир, като посочи, че е допуснал грешка, обявявайки блока за старозагорски, допълва бТВ.\r\n\t“Проверката тече и сега. Ще направим и повторни тестове на част на материалите. Другата седмица ще сме готови с окончателните резултати”, добави министърът.\r\n\tПо думите му формата производител е декларирала съответствие с изискванията на материала и е показала сертификати за него, а пък министерството му няма компетенции и правомощия по контролните механизми.\r\n\tЗа момента не е ясно колко ще струва повторният ремонт на новоремонтирания блок, но ще се търси техническо решение за нейното обезопасяване. Според министър Нанков тук им и по-сериозна тема – за възможна търговска измама.\r\n\tТой посочи още, че в момента се санират 580 сгради, а има осигурен ресурс за 2022. През септември предстои дебат как трябва да продължи програмата.\r\n\tНа въпрос относно сигналите на граждани за некачествено извършен ремонт по нея, министърът посочи, че са проверени 70 сгради, избрани на случаен принцип, като в 64 от тях не са открити никакви проблеми.", "date": "2017.08.11", "title": "Нанков: Само един блок от санираните по правителствената програма е проблемен"}
{"url": "http://www.mediapool.bg/cheshkata-politsiya-poiska-imuniteta-na-favorita-za-premier-news267791.html", "text": "Бабиш бе уволнен от поста финансов министър по-рано тази година след спор с премиера Бохуслав Соботка заради бизнес практиките му, отбелязва Ройтерс.\r\n\tПолицията разследва дали конферентен център близо до Прага, който е бил изграден от бивша фирма на Бабиш, е нарушил закона, за да получи субсидия от ЕС в размер на 50 милиона крони (2,25 милиона долара).\r\n\tПартията АНО убедително води в допитванията за парламентарните избори на 20 и 21 октомври, което може да направи лидера й Бабиш следващия премиер на Чехия.\r\n\tПарламентарна комисия ще разгледа молбата на полицията за снемане депутатския имунитет на Бабиш на 18 август. Гласуването по този въпрос може да се състои на 5 септември.", "date": "2017.08.11", "title": "Чешката полиция поиска имунитета на фаворита за премиер"}
{"url": "http://www.mediapool.bg/nov-mezhdunaroden-doklad-potvarzhdava-tendentsiyata-za-zatoplyane-na-klimata-news267811.html", "text": "Миналата година отново е била \"черна\" за климата, отбелязани са температурни рекорди и безпрецедентни равнища на океаните и на емисиите на парникови газове. Това се казва в годишен доклад за състоянието на климата, цитиран от Франс прес.\r\n\tПланетата продължава да се затопля и няма признаци на забавяне на този процес, заявяват цитираните в доклада близо 500 учени от над 60 страни. Няколко ключови индикатори като температурите на повърхността, нивото на океаните и емисиите на парникови газове също са надминали рекордните стойности от 2015 г., отбелязва АФП.\r\n\t\"Температурните рекоди от миналата година се дължат на комбинацията от тенденции за дългосрочно затопляне на климата и на силното течение \"Ел Ниньо\" в началото на годината\", се казва в доклада на Американското управление за океанографски и атмосферни изследвания и Американското метеорологично дружество.\r\n\tВ доклада се съобщава, че ледниците по света са се свили за 37-а поредна година. Миналата година те са отстъпили със средно около 1 м, отбелязва Асошиейтед прес. Отбелязани са проливни дъждове и суша, както и тропически циклони.", "date": "2017.08.11", "title": "Нов международен доклад потвърждава тенденцията за затопляне на климата"}
{"url": "http://www.mediapool.bg/tramp-blagodaren-na-putin-za-izgonenite-diplomati---taka-shte-spesti-sredstva-news267812.html", "text": "Президентът на САЩ Доналд Тръмп заяви, че е благодарен на руския президент Владимир Путин за решението му да съкрати броя на американските дипломати в Русия, предаде Ройтерс.\r\n\t\"Искам да му благодаря (на Путин), защото се опитваме да намалим нашия фонд \"Заплати\". Много съм благодарен, че той отпрати голям брой хора, защото сега ще плащаме по-малко.\r\n\tНяма реални основания за връщането им в Русия\", каза Тръмп в разговор с журналисти в голф клуба си в Ню Джърси, където е на почивка.\r\n\tПрезидентът се радва, че ще може да намали разходите. \"Ще спестим много пари\", обобщи той.\r\n\tСлед като в Конгреса на САЩ бяха гласувани нови санкции срещу Русия, руското външно министерство нареди на САЩ до 1 септември да намали броя на дипломатическите и техническите си служители в посолството в Москва и генералните консулства в Санкт Петербург, Екатеринбург и Владивосток, за да се изравни техният брой с този на руските дипломати и технически персонал в САЩ.\n\n\r\n\tТова означава числеността на американския дипломатически персонал в Русия да се съкрати със 755 души от сегашните 1200. Много от съкратените вероятно ще са местни руски сътрудници, отбелязва Ройтерс.\r\n\tСпоред справка на Държавния департамент от 2013 г., само около една четвърт от 1200-те служители на дипломатическите мисии на САЩ в Русия са американски граждани, отбелязва ДПА.\r\n\tНе е ясно дали Тръмп се е шегувал. Това е първият му коментар на решението на Путин.\r\n\tБившият високопоставен служител на Държавния департамент Никълъс Бърнс определи изказването на Тръмп като гротескно.\r\n\t\"Ако се е шегувал, трябвало е да знае, че не бива да го прави. Ако не се е шегувал, това е нещо безпрецедентно. Никой президент не е защитавал експулсиране на наши дипломати\", заяви Бърнс, който е бил третият най-високопоставен човек в йерархията на Държавния департамент.\r\n\tИзказването на Тръмп е в противоречие с реакцията на Държавния департамент по нареждането на Путин. На 30 юли представител на американското дипломатическо ведомство определи руското решение като \"достойно за съжаление и непредизвикано\".\r\n\t\"Това показва, че Тръмп не разбира дипломацията\", разкритикува президента бившият посланик в Русия Майкъл Макфол.\r\n\tКореспондентката на \"Политико\" към Белия дом Ан Карни писа, че с това изказване Тръмп е учудил дори собствените си съветници, които \"още не бяха чували подобен аргумент\". Други поставиха под съмнение логиката на Тръмп, според която спадали разходите - та нали дипломатите не са уволнени от Държавния департамент, а само се връщат от командировка в Русия.\r\n\t\r\n\tСъщевременно руски медии твърдят, че Вашингтон вероятно ще поиска от Мэсква да съкрати едно от консулствата си в САЩ.\r\n\tРусия е \"под прицела на паритета\" и може да изгуби едно от генералните си консулства в САЩ, пише в. \"Комерсант\".\r\n\tДипломатически източници смятат, че така Вашингтон може да отвърне на руските санкции.\r\n\tПо думите на източници, близки до Държавния департамент, Вашингтон вижда в действията на Москва съвсем не огледални стъпки, а необоснована ескалация на конфликта.\r\n\tСанкционната спирала продължава да се развърта и сега Вашингтон готви отговор на последните действия на Москва. В момента Русия има четири генерални консулства в САЩ, а Щатите в Русия - три. Решението по въпроса се очаква около 1 септември, добавя \"Комерсант\".\r\n\tРуските медии извеждат друг акцент от казаното от Тръмп пред журналисти.\r\n\tДоналд \"Тръмп отново заяви, че Русия е действала срещу него на изборите\" за държавен глава на САЩ през 2016 г. Според него Русия е похарчила \"много пари\" за това, пише в. \"Известия\".\r\n\tВестникът цитира разговор на Тръмп с журналисти за разследването на предполагаемата руска намеса в американските избори.\r\n\t\"Нямаше никакъв сговор между нас и Русия. Всъщност е обратното - Русия похарчи много пари, действайки срещу мен\", заяви американският лидер, цитиран от ТАСС.", "date": "2017.08.11", "title": "Тръмп благодарен на Путин за изгонените дипломати - така ще спести средства"}
{"url": "http://www.mediapool.bg/karanikolov-dunarit-zapazva-litsenzite-si-nyama-da-pozvolim-falit-news267815.html", "text": "Министърът на икономиката Емил Караниколов отново декларира, че русенският военен завод \"Дунарит\" ще запази лицензите си за производство, съхранение и търговия с оръжейни продукти и заяви, че правителството няма да позволи предприятието да бъде затворено или докарано до фалит.\r\n\t\"Дунарит\" е изключително важно дружество за целия оръжеен сектор, включително за държавните предприятия от отбранителната промишленост – те не могат да работят без него. Държавата застава зад работниците, няма да се отнемат лицензите. Очакваше се в понеделник да започне процедурата за отнемането им (заради повдигнати срещу ръководството на дружеството обвинения за пране на пари). Това няма да се случи\", заяви икономическият министър през Нова телевизия в петък.\r\n\tТой припомни, че предишния ден директорът и двамата членове на управата на предприятието са подали оставка, което прави възможно спирането на процедурата по отнемане на лицензите.\r\n\tКараниколов не се нае да коментира повдигнатите, но необявени официално от прокуратурата, обвинения срещу изпълнителния директор на \"Дунарит\" Кръстьо Кръстев и двамата членове на управата Никола Стоянов и Тодор Трифонов, както и твърденията на работниците от завода, че разследването срещу тях е опит на депутата от ДПС Делян Пеевски да получи \"огромна хубава хапка\"\r\n\tНяма да позволим някой да докара дружеството до фалит и да затвори дружеството, което работи от 1904 г., заяви Караниколов. Впрегнати са министрите на отбраната и на икономиката, както и премиерът, да не се стига до затваряне на предприятието, каза още той.\n\n\r\n\t\"Искат да си вземат огромната хубава хапка, която през годините ръководството успя да направи от завода. Фирмичка с капитал от 500 лв., която е собственост на Делян Пеевски, води две години и половина с нас битка и иска да сложи ръка над предприятието\", заяви пред телевизията Диана Георгиева, която е синдикален лидер в завода.\r\n\tВоенният завод беше част от бизнес империята на бившия банкер и мажоритарен собственик на \"Корпоративна търговска банка\" Цветан Василев. След фалита на КТБ \"Дунарит\" бе продадено от предишния собственик \"Кемира\" на оръжейната фирма \"Емко\" на Емилиян Гебрев с опция парите от сделката да влязат в масата на несъстоятелността на КТБ. В момента обаче има съдебни спорове около вписването на акциите. То се обжалва от близкото до депутата Делян Пеевски дружество \"Виафот инвестмънт България\", което твърди, че е кредитор на \"Дунарит\", а тъй като предприятието не се плащало дълговете се задействал залогът върху акциите на военния завод.\r\n\tНетната печалбата на предприятието за 2016 г. и почти 29 млн. лв., което според работниците го превръща в наистина апетитна хапка.\r\n\tПодалият оставка директор на дружеството Кръстьо Кръстев обясни, че на 3 август е получил прокурорско постановление за повдигане на обвинение. \"Нямам материалите, за да съдя точно в какво ме обвиняват, но от написаното в постановлението мога да тълкувам, че е две направления – че изтичат пари от фирмата към Цветан Василев в Белград и че имам купуване и продаване на акции от дружеството. Това са несъстоятелни обвинения. Те се публикуват в издания на определена медийна група”, заяви Кръстев.\r\n\tНовината за повдигнатите обвинения срещу тримата шефове и собственика на \"Дунарит\" първо бяха тиражирани от вестник \"Монитор\", който се издава от \"Нова медийна група\" – собственост на Делян Пеевски. От прокуратурата все още няма официална информация за разследването. Запознати дискутират, че не е изключено целта да е била именно пораждането на социално напрежение в предприятието. Също според тиражирани слухове Пеевски, след като се раздели с голяма част от тютюневия си бизнес, продавайки цигарените марки на \"Булгартабак\", бил насочил апетитите си към оръжейния бизнес.", "date": "2017.08.11", "title": "Караниколов: \"Дунарит\" запазва лицензите си, няма да позволим фалит"}
{"url": "http://www.mediapool.bg/nova-televiziya-se-razdeli-s-shefa-na-novinite-si-darina-sarelska-news267816.html", "text": "Нова телевизия се разделя с досегашния шеф на новините в медията - Дарина Сарелска. Нейната работа ще бъде поета от Силва Зурлева, която е член на борда на директорите, съобщиха от \"Нова Броудкастинг Груп\" в петък.\r\n\tТелевизията не уточнява каква е причината да бъде сменена Сарелска.\r\n\t“Всички ние благодарим на Дарина за усилията, които допринесоха за издигането на новините на Нова до сегашната им позиция на несъмнен лидер в ефира. Надяваме се, че Дарина ще успее в бъдещите си проекти. Аз ще продължа да работя с всички членове на екипа на новините и съм уверена, че заедно ще запазим най-високите постижения на медията, както и ще продължим да се развиваме“, коментира Силва Зурлева, цитирана в прессъобщение на медията.\r\n\t\"Гордея се с това, което постигнахме в последните 4 години. Новините на Нова заеха заслужената си лидерска позиция на пазара. За мен тази промяна е за добро. Надявам се да бъде и за доброто на NOVA и новините, към които оставам привързана. Разчитам, че екипът ще продължи да работи по същите високи професионални принципи и стандарти, както през четирите години, в които бяхме заедно. Благодарна съм за натрупания опит и гледам напред към бъдещи проекти“, допълва Дарина Сарелска, цитирана от Нова.\r\n\tНейното име бе замесено в шумния скандал, който избухна при напускането на медията от разследващия журналист Васил Иванов. Той обвини Сарелска, че е спирала негови разследвания и настоявала да не се пускат материали срещу кметове след последните местни избори. По думите му колежката му била в конфликт на интереси, защото деверът й е депутат от ГЕРБ.\n\n\r\n\tСарелска пък обвини Иванов в лъжа, изказа съмнения в \"моралния му интегритет\" и обясни, че между двамата е имало фундаментални професионални различия. По-специално за това как се правят разследвания - аз наричам разследванията \"процес на събиране на факти, обработване на данни, събиране на гледни точки\", а той често обичаше да ги нарича \"ушиване\". Той идваше, за да ми каже, че има готов човек, \"ушит\", каза тя.", "date": "2017.08.11", "title": "Нова телевизия се раздели с шефа на новините си Дарина Сарелска"}
{"url": "http://www.mediapool.bg/novi-danni-140-dushi-sa-zaginali-pri-opit-da-preminat-berlinskata-stena-news267809.html", "text": "Ново проучване актуализира данните за броя на хората, загинали при опит да преминат Берлинската стена, когато Германия беше разделена на две държави, предаде ДПА.\r\n\tОбщо 140 души са загинали, опитвайки се да избягат от бившата комунистическа Източна Германия (ГДР) през Берлинската стена, сочат новите данни на Центъра за съвременна история в Потсдам и на Фондация \"Берлинската стена\".\r\n\tДосега броят беше 139. Но сега към тях се прибавя и съветски войник, който на 18-годишна възраст се опитал да пресече границата в предградие на Западен Берлин на 2 февруари 1979 г., за да избяга на Запад.\r\n\tОбщият брой включва не само хора, застреляни от бившия комунистически режим, но и хора, починали по друг начин - например удавяне при опит да преминат границата там, където двете държави са били разделени от водна площ.\r\n\tДруго проучване, оповестено през юни, разглежда загиналите при опитите за бягство през цялата 1400-километрова граница между Източна и Западна Германия, а не само в Берлин. Техният брой е 327.\n\n\r\n\tВсе още се разследват случаите на опити за бягство на граждани на ГДР или на други страни от Източния блок през Балтийско море.\r\n\tБерлинската стена просъществува близо 30 г. и рухна в края на 1989 г. Падането й бележи края на Студената война.", "date": "2017.08.11", "title": "Нови данни: 140 души са загинали при опит да преминат Берлинската стена"}
{"url": "http://www.mediapool.bg/prezidentat-na-sasht-obyavi-che-iran-ne-spazva-duha-na-yadrenoto-sporazumenie-news267810.html", "text": "Президентът на САЩ Доналд Тръмп заяви, че Иран не спазва духа на ядреното споразумение от 2015 г. и повтори убеждението си, че това е \"ужасен текст\", предаде Франс прес.\r\n\t\"Лично аз не смятам, че те спазват споразумението, но имаме време, ще видим. Иранците не спазват духа на споразумението и мисля, че ще видите някои много силни неща, ако те не започнат да го спазват\", каза Тръмп пред журналисти в голф клуба си в Бедминстър, щата Ню Джърси.\r\n\tДосега Тръмп не е поставял под съмнение споразумението, смятано за един от най-големите успехи на предшественика му Барак Обама, въпреки че в предизборната си кампания беше обещал \"да го скъса\" ако стане президент.\r\n\tМиналия месец Държавният департамент уведоми Конгреса, че Иран спазва условията на споразумението. Според в. \"Ню Йорк таймс\" Тръмп се е съгласил да удостовери иранското спазване на споразумението едва след дълги спорове с държавния секретар Рекс Тилърсън, министъра на отбраната Джим Матис и други високопоставени съветници за националната сигурност, които са го увещавали да не се оттегля от споразумението, отбелязва ДПА.\r\n\tКонгресът изисква да бъде уведомяван на всеки 90 дни дали Иран спазва ядреното споразумение, съгласно което Иран трябва да ограничи ядрената си програма до граждански цели, а в замяна на това постепенно се отменят наложените срещу Техеран санкции.", "date": "2017.08.11", "title": "Президентът на САЩ обяви, че Иран не спазва духа на ядреното споразумение"}
{"url": "http://www.mediapool.bg/ssb-shte-sezira-bryuksel-i-sada-v-strasburg-za-sadebniya-zakon-news267818.html", "text": "Съюзът на съдиите в България (ССБ) ще сезира Европейската комисия и Европейския съд по правата на човека за промените в Закона за съдебната власт, съобщиха от организацията в петък. Магистратите напомнят, че са призовали президента да наложи вето на приетия нормативен акт, но той е игнорирал тяхното настояване.\r\n\t \r\n\tСпоред организацията промените в закона са \"противоконституционни и опасни\". В този контекст се споменават въведените \"кариерни бонуси\" за членовете на Висшия съдебен съвет (ВСС) и задължителното отстраняване на магистрат, обвинен за тежко умишлено престъпление.\r\n\t \r\n\tОтделно ССБ коментира, че законът ще има \"сковаващ\" ефект върху магистратите заради новото задължение да декларират членството си в съсловни организации пред ВСС\n\n\r\n\t \r\n\t\"Сковаващият ефект\" на задължението за деклариране на членство в професионална организация спрямо свободното упражняване на правото на сдружаване несъмнено има \"благодатна\" почва за развитие там, където съсловната организация и нейните членове се стигматизират открито. Известно е агресивното отношение на членове на ВСС и на представители на другите две власти към асоциираните със ССБ\", се казва в позицията на съдийската организация.\r\n\t \r\n\tСпоред нея именно този \"сковаващ ефект“ е бил целен неприкрито с въвеждането на посоченото изискване за деклариране на членството.\r\n\t \r\n\t\"Дали той (сковаващият ефект) ще бъде постигнат обаче не зависи нито от законодателната, нито от изпълнителната власт. Зависи само от съдебната. Досега системата като цяло е проявявала завидна имунна способност да устои на всевъзможни опити за инфектирането й чрез най-разнообразни \"сплашвания\". Тъкмо здравата тъкан на масовото и ежедневно съдийско приличие поддържа независимостта на съдебната власт. Но и то се нуждае от непрестанни усилия, за да не бъде уязвено или сломено. А тези усилия не са по силите на един човек\", заявяват от ССБ.\r\n\t \r\n\tОрганизацията напомня, че задачата на професионалните сдружения на магистратите е да \"поемат тези усилия, отстоявайки всеобщия интерес и интегритет на гилдията, както и независимостта на съда и на отделния съдия, когато има посегателства\".\r\n\t \r\n\t\"Не се изключва тези ценности да не се припознават от другите две власти. Вероятно затова, а и в контекста на постигнатото досега, нашата съсловна организация е неприкрит обект на прицел. Въпреки външните и вътрешните критики към дейността й, резултатите от последната явно я определят като заслужаваща неутрализирането й цел. Изкушението да се заключи, че това е вид самостойно признание за постигнатото от ССБ е нескромно и недостойно, но изглежда като че да е факт, че отсъствието на подобна съсловна организация, би улеснило опитите за посегателства връз съда\", казват от ССБ.\r\n\t \r\n\tОрганизацията напомня на съдиите, че досега не е изключвала свои членове за неплащане на членски внос. Онези съдии, които не желаят повече да са членове на ССБ, могат да се отпишат с едностранно заявление. Останалите трябва да декларират до 14 септември членството си пред ВСС.\r\n\tВажните промени в закона\r\n\t \r\n\t- Магистратите ще бъдат отстранявани от длъжност при повдигане на обвинение във всяко умишлено престъпление от общ характер, а не както бе досега – само при такива, свързани с правораздаването. След като новите разпоредби влязат в сила, Висшият съдебен съвет (ВСС) вече ще бъде длъжен да отстранява от работа без възможност за преценка всеки съдия, прокурор или следовател, на когото е било повдигнато обвинение за тежко престъпление.\r\n\tДосегашната практика позволяваше това само в случаите, когато магистратите са обвинени в злоупотреба, свързана с работата им, а в останалите случаи прокуратурата отправяше искане за отстраняване до съда.\r\n\t \r\n\t- За членовете на отиващия си през октомври състав на Висшия съдебен съвет (ВСС) са предвиден кариерни бонуси. Те предвиждат след края на мандата им в съвета членовете да могат да изберат в кой съд да продължат да работят. Условието е да се върнат на същото ниво в системата, от което са дошли във ВСС. Например, членът на ВСС е бил съдия във Варна, но е решил, че му се работи в София. Същият бонус получиха и съдебните инспектори.\r\n\t \r\n\t- Друга противоречива поправка е разширяването до безкрайност на забраната за извършване на търговска дейност от магистрати. Те и досега нямаха право да бъдат търговци, но в закона бе записано, че не могат да извършват търговска дейност лично или чрез други лица, в това число техни роднини. Така се създава възможност за саморазправа с определени магистрати, чиито близки имат някакъв бизнес. Те ще бъдат поставени в положение да доказват отрицателни факти – т.е. че нямат нищо общо с бизнеса на своите близки. Това създава възможност за тяхното дискредитиране и дори дисциплинарно преследване.\r\n\t \r\n\t- Промените задължават магистратите в срок от 30 дни от влизането в сила на промените да декларират всичките си дейности и членства в организации, включително в масонски ложи.", "date": "2017.08.11", "title": "ССБ ще сезира Брюксел и съда в Страсбург за съдебния закон"}
{"url": "http://www.mediapool.bg/yaponiya-speshno-instalira-pvo-sistemi-zaradi-raketnata-zaplaha-ot-severna-koreya-news267819.html", "text": "Японското министерство на отбраната издаде заповед за разполагане на комплекси за противовъздушна отбрана \"Пейтриът ПАК-3\" на територията на префектурите Коти, Симане и Хирошима заради изявленията на Северна Корея, че е подготвила план за изстрелване на балистични ракети към американския остров Гуам в Тихия океан, предаде агенция Киодо.\r\n\tМинистерството посочва, че разполагането на ПВО комплексите ще започне още тази нощ.\r\n\tПо-рано местни медии съобщиха, че японските власти планират в най-близко време да изпратят в Тихия океан кораби на Силите за самоотбрана, снабдени със система за следене и насочване (ИДЖИС).\r\n\tПодчертава се, че разгръщането на комплексите за ПВО и изпращането в Тихия океан на кораби, снабдени със системата ИДЖИС, е отговор на декларациите на Пхенян, че готви план за изстрелване на 4 ракети \"Хвасон-13\", които трябва да прелетят над японското въздушно пространство и да паднат в океанските води на 30-40 км от Гуам.\r\n\tС оглед на обявения от Пхенян план, ПВО системата \"Пейтриът\" може да послужи за защита на японската територия в случай на неудачно севернокорейско изстрелване.", "date": "2017.08.11", "title": "Япония спешно инсталира ПВО системи заради ракетната заплаха от Северна Корея"}
{"url": "http://www.mediapool.bg/plovdiv-prahosva-titlata-evrostolitsa-na-kulturata-obyavi-kolektiv-kino-kosmos-news267817.html", "text": "Колектив \"Кино Космос\", който стоеше зад възраждането на емблематичното кино в Пловдив, обяви, че оттегля доверието си и всички свои проекти от Община Пловдив. Според екипа на организацията титлата \"европейска столица на културата\" се прахосва, а общинската фондация, която се занимава с организацията е партийно зависима. Това става ясно от писмо на Колектив \"Кино Космос\", разпратено в петък. \r\n\tРешението за това е заради намерение на общинската администрация да направи ремонт на сградата на кино \"Космос\" за 2 милиона лева, без архитектурен конкурс, а само с инженерингова поръчка. Решението за изпълнение на ремонта е взето само година и четири месеца преди началото на кампанията Пловдив - Европейска столица на културата.\r\n\tВ писмото се посочва, че по-кратките срокове водят до некачествени проекти, строителство с минимални инвестиции и посредствен краен резултат. Инженерингови поръчки се планират не само за старото кино, но и за сградата на Дружеството на пловдивските художници и площад Централен в Пловдив.\r\n\tКино \"Космос\" спря да съществува през 1999 г., тридесет и пет години след построяването на емблематичната зала с киносалон от 900 седящи места по план на арх. Любомир Шинков. През 2012 г. група от млади архитекти излезе с инициатива за възстановяване на рушащата се сграда с цел превръщането й в пространство за културни събития.\r\n\tСобственик на сградата е Община Пловдив, която заедно с Колектив \"Кино Космос\" представя проекта за новото предназначение на сградата като част от кандидатурата за Европейска столица на културата. Междувременно става ясно, че авторските права за архитектурния проект на киното са прехвърлени от създателя на оригиналния проект арх. Шинков на арх. Тодор Абаджиев (създал сградата на Колодрума).\r\n\tОт колектив \"Кино Космос\" обвиняват община Пловдив в централизирано и непрозрачно действие, както и в \"преднамерена последователност, която не е в името на града\".\r\n\t\"Община Пловдив изолира активните граждани, утвърдените професионални и културни организации. Със своето пренебрегване и възпрепятстване на гражданските инициативи Община Пловдив устойчиво се бори за гражданско безразличие и пасивност\", пишат авторите на протестното писмо.\r\n\tТе посочват още, че \"общинска фондация “Пловдив 2019” е зависима  институция с изключителна партийна намеса. Целият ù състав е подменян неколкократно до пълното заличаване на фигурите и ценностите, спечелили титлата\".\r\n\t\"Поради гореизброените факти, основните проекти на апликацията, свързани с \"Тютюневия град”, о-в Адата, кино \"Космос”, кв. Столипиново и други емблематични градски пространства, вече са компрометирани и нереализуеми. Сградата на Кино “Космос” е превзета от партийни и надпартийни интереси\", се казва в писмото. \r\n\t\"Община Пловдив прахосва титлата Европейска столица на културата, която успешно можеше да бъде носена от друг български град с по-достойно управление и да представи страната ни в много по-благоприятна международна светлина\", твърдят от Колектив \"Кино Космос\".", "date": "2017.08.11", "title": "Пловдив прахосва титлата Евростолица на културата, обяви колектив \"Кино Космос\""}
{"url": "http://www.mediapool.bg/merkel-poseti-bivsh-zatvor-na-shtazi-v-berlin-i-go-opredeli-kato-bolezneno-napomnyane-za-minaloto-news267820.html", "text": "Германският канцлер Ангела Меркел посети бивш затвор на политическата полиция на ГДР Щази. Тя заяви, че властите са ангажирани със съхраняването на сградата като паметник и я определи като \"автентичен, а с това и болезнен\" спомен, предаде Асошиейтед прес.\r\n\tДнешното посещение на затвора беше първата обществена проява на Меркел след лятната й ваканция. Тя използва повода за предстоящата 56-годишнина от построяването на Берлинската стена, за да отправи критики към левия екстремизъм.\r\n\tЗастанала пред затвора \"Хоеншонхаузен\", използван някога от бившата тайна полиция на ГДР Щази, Меркел заяви, че \"изглежда сякаш оттогава е изминало много време, но (сградата на затвора) ни напомня силно за нуждата да работим за свободата и демокрацията\".\r\n\tСградата на затвора, която е мемориален комплекс, в момента се реставрира. Реставрацията е финансирана с около 12 милиона евро от федералния бюджет и от градската управа на Берлин.", "date": "2017.08.11", "title": "Меркел посети бивш затвор на Щази в Берлин и го определи като болезнено напомняне за миналото"}
{"url": "http://www.mediapool.bg/kitai-prizova-za-spokoistvie-na-koreiskiya-poluostrov-news267821.html", "text": "Китай призова отново всички страни да запазят спокойствие и да намалят напрежението на Корейския полуостров, предаде Асошиейтед прес.\r\n\tВ съобщението от петък не се посочват конкретни действия, които Китай би бил готов да предприеме, макар че някои представители на китайските научни среди и държавни медии призоваха Пекин да предприеме дипломатически совалки за посредничество между САЩ и Северна Корея.\r\n\tГоворителят на китайското министерство на външните работи Гън Шуан заяви, че сегашната ситуация на Корейския полуостров е \"комплексна и деликатна\".\r\n\t\"Китай се надява всички засегнати страни да проявят сдържаност в думите и действията си и да положат повече усилия за уреждане на напрегнатата ситуация и увеличаване на взаимното доверие, като същевременно не вървят по стария път на демонстрациите на сила и постоянно изостряне на обстановката\", каза той.\r\n\tАко Северна Кория предприеме атака, заплашваща САЩ, Китай би трябвало да остане неутрален, но ако САЩ атакуват първи и се опитат да свалят севернокорейското правителство, Китай ще ги спре, написа в петък китайският държавен вестник \"Глоубъл таймс\", цитиран от Ройтерс.\n\n\r\n\tВ редакционна статия вестникът, издаван от официоза на управляващата комунистическа партия \"Женмин жибао\", отбелязва, че Пекин не е в състояние да убеди нито Вашингтон, нито Пхенян да отстъпят от позициите си.\r\n\tПекин трябва да изясни пред всички заинтересовани страни становището си и да ги накара да осъзнаят, че ако действията им застрашат интересите на Китай, Китай ще отвърне с твърда ръка, посочва всекидневникът.\r\n\tКитай трябва да изясни също, че ако Северна Корея първа изстреля ракети, застрашаващи американска територия и САЩ предприемат ответни действия, Пекин ще остане неутрален, допълва изданието.\r\n\tАко САЩ и Южна Корея нанесат удари и се опитат са свалят севернокорейския режим и да променят политическия модел на Корейския полуостров, Китай ще им попречи да го направят.\r\n\tПекин отдавна се притеснява, че конфликт на Корейския полуостров или повторение на Корейската война от 1950-1953 г. може да предизвика десталибизираща бежанска вълна в Североизточен Китай и да доведе до обединяване на двете Кореи отново в една държава - съюзник на САЩ. Северна Корея е удобна за Пекин буферна държава между Китай и американските сили, базирани в Южна Корея, както и в Япония, припомня Ройтерс.\r\n\tКитай ще окаже твърда съпротива на всяка страна, желаеща да промени статуквото в райони, където са засегнати китайски интереси, отбелязва \"Глоубъл таймс\".\r\n\tКорейският полуостров е точка, в която се пресичат стратегическите интереси на всички страни и нито една от тях не бива да се опитва да бъде абсолютен хегемон в района, предупреждава вестникът.", "date": "2017.08.11", "title": "Китай призова за спокойствие на Корейския полуостров"}
{"url": "http://www.mediapool.bg/tihomir-ivanov-se-klasira-na-final-vav-visokiya-skok-v-london-news267823.html", "text": "Българският скачач Тихомир Иванов достигна финала в скока на височина на Световното първенство по лека атлетика в Лондон.\r\n\tТой постигна личен рекорд от 2.30 метра от втория опит, след като преди това бе преодолял съответно 2.17 м, 2.22 м, 2.26 м и 2.29 м.\r\n\tПред Иванов се класираха Мутаз Еса Баршим (Катар), Бохдан Бондаренко (Украйна), Данил Лисенко, (руснак, който се състезава под неутрален флаг), както и Матеуш Пржибилко (Германия). Всички те покриха норматива, като това стори и британецът Робърт Грабарз.\r\n\tОстаналите финалисти са Брайън МакБрайд (САЩ), Иля Иванюк (руснак, състезаващ се под неутрален флаг), Мажд Гхазал (Сирия), Ейке Онен (Германия), Едгар Ривера (Мексико) и Ю Уанг (Китай).", "date": "2017.08.11", "title": "Тихомир Иванов се класира на финал във високия скок в Лондон"}
