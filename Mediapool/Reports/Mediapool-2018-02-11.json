{"url": "http://www.mediapool.bg/merkel-zashtiti-otstapkite-za-koalitsiyata-i-otreche-da-otslabva-avtoritetat-y-news275407.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел защити болезнените отстъпки, които е направила пред социалдемократите за постигане на четвърти мандат и посочи, че нарастващите критики сред нейните консерватори не са признак за отслабване на авторитета й, предаде Ройтерс в неделя.\r\n\tВ интервю пред обществената телевизия Цет Де Еф (ZDF) тя коментира нарастващото неодобрение сред консерваторите след нейното решение да даде на Германската социалдемократическа партия (ГСДП) могъщото финансово министерство.\r\n\tЗапитана дали планира да подготви терена за наследник, който да ръководи нейните консерватори на следващите избори, Ангела Меркел отговори, че по-младото поколение от редиците на Християндемократическия съюз (ХДС) би трябвало да получи министерски постове в новата коалиция с ГСДП.\r\n\t\"Сега трябва да покажем, че можем да започнем с нов екип\", изтъкна тя. Меркел допълни, че има още шест министерски поста за попълване и че според нея трябва да се направи така, че да се посочат не само над 60-годишни кандидати, но и по-млади хора.", "date": "2018.02.11", "title": "Меркел защити отстъпките за коалицията и отрече да отслабва авторитетът й"}
{"url": "http://www.mediapool.bg/aktyorat-vasil-mihailov-otkazva-nagradata-ikar-news275402.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАктьорът Васил Михайлов, на когото Съюзът на артистите в България присъди тазгодишния специален през на наградите ИКАР за изключителен принос към българския театър, заяви, че няма да вземе отличието. То трябваше да му бъде връчено по време на 44-ата церемония на наградите, която ще се състои на 27 март в Народния театър \"Иван Вазов\".\r\n\t\"Това е моят малък скромен протест за всичко онова, което става и не се случва в театъра!\", заяви 80-годишният актьор пред БНР в неделя. Той допълни, че за годините работа си е извоювал привилегията да отказва роли, приятелства и награди.\r\n\t\"Отдавна не съм член на Съюза на артистите. В Театър \"Българска армия\", където играя, няма такава организация. Има голяма криза в т. нар. творчески съюзи\", заяви Михайлов и изрази разочарованието си от години не се прави нищо за развитието на театъра, а младите не желаят да играят в съставите на провинциалните театри.\r\n\tНе е ясно какво ще предприеме Съюзът на артистите след отказа на именитият актьор да получи приза.\r\n\tГилдията присъди другата специална награда на тазгодишните ИКАР-и – за чест и достойнство, на друг голям актьор – Иван Иванов.\r\n\tНаградите ИКАР ще бъдат връчени в 17 категории, сред които за: дебют, водеща мъжка и женска роля, режисура, сценография, авторска музика, куклен спектакъл, златен глас, вариететно изкуство и други.   \r\n\tНай-много номинации за 2018 г. обра спектакълът на режисьора Галин Стоев \"Танцът Делхи\" от Иван Вирипаев, играна на сцената на Народния театър.", "date": "2018.02.11", "title": "Актьорът Васил Михайлов отказва наградата ИКАР"}
{"url": "http://www.mediapool.bg/vitseprezidentat-prizova-za-politiki-sreshtu-selskoto-obezlyudyavane-news275401.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочти всеки месец се затваря по едно българско село, институциите са в огромен дълг към живеещите в малките общини. Трябва да се приеме национална политика срещу обезлюдяването на малките населени места и да се създадат стимули за връщането на младите хора там, заяви вицепрезидентът Илияна Йотова в неделя по време на традиционния празник на виното в местността \"Баира\" край село Дичево.\r\n\tТя припомни изнесените преди дни данни на Евростат, според което 75 процента от българите живеят в градовете, докато преди 65 години 80 на сто от населението е обитавало селата. В същото време една четвърт от жилищата в градовете са необитавани.\r\n\t\"Хората в българските села са най-застрашени в цяла Европа от социално изключване. Зад тази купешка дума и това понятие стоят много тежки и тревожни показатели. Почти всеки месец затваря по едно българско село. Държавата, политиците и институциите са в огромен дълг към българските села\", каза Илияна Йотова.\r\n\tСпоред нея \"държавната помощ за малките общини, за селата, трябва да бъде национална политика, а не да се остави на инерцията\".\r\n\t\"Тогава ще се върнат и младите хора. Данъчни облекчения, възможност да се ползват с привилегии европейски средства, т.е. облекчен режим при кандидатстване по проектите, възможността по-малките общини да не остават в зависимост от големите градове, а напротив - да бъдат достатъчно самостоятелни\", добива вицепрезидентът.\r\n\tТя отбеляза още, че тази година е решаваща за предприемането на подобни политики от страна на правителството, защото се прави европейския бюджет за следващите пет години.\r\n\t\"За България е жизнено важно да се запази сегашната философия за получаване на финансиране от европейските фондове. Планът \"Юнкер\" е за богатите държави, за големите компании, за големите инфраструктурни проекти. Ако се заложи само на такива средства, ние ще страдаме много и ударът ще бъде най-вече върху българските общини\", посочи Илияна Йотова.\r\n\tНа традиционния ритуал по зарязване на лозята присъстваха и евродепутатът Асим Адемов, народният представител Богдан Боцев, кметът на Гоце Делчев Владимир Москов.\r\n\tЙотова каза, че е очарована от природата, която вижда и прогнозира добър берекет. \"Не сме най-известния лозов край, но пък се произвежда много хубаво грозде и вино\", допълни кметът на Гоце Делчев Владимир Москов.", "date": "2018.02.11", "title": "Вицепрезидентът призова за политики срещу селското обезлюдяване"}
{"url": "http://www.mediapool.bg/zhertva-i-12-raneni-pri-ataka-s-nozh-v-kitaiski-mol-news275396.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдна жена бе убита и 12 души бяха ранени в неделя, след като мъж нападна с нож посетители на търговски център в пекинския район Сидан, съобщи Ройтерс, цитирайки полицията.\r\n\tНападателят е задържан, но се съобщава само фамилното му име - Чу, на 35 години от северната провинция Хънан. Той е казал, че е извършил нападението \"като израз на недоволство\", но не е уточнил от какво.\r\n\tРанените са били откарани в болница, където една жена е починала.\r\n\tПрестъпленията, придружени с насилие, са редки в Китай в сравнение с много други страни. Мерките са сигурност в големите градове са много сериозни, но през последните години имаше поредица от нападения с ножове или брадви, като много от тях бяха срещу деца, отбелязва Ройтерс.\r\n\tСидан се намира в западната част на Пекин и е един от главните търговски райони на града. Там се намират едни от най-големите и популярни търговско-развлекателни центрове на китайската столица.", "date": "2018.02.11", "title": "Жертва и 12 ранени при атака с нож в китайски мол"}
{"url": "http://www.mediapool.bg/sled-kato-tri-mesetsa-be-luks-zatvor-hotel-rits-v-riyad-priema-gosti-news275397.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХотел \"Риц-Карлтън\" в Рияд отново отвори за посетители, след като три месеца бе превърнат в луксозен затвор за десетки принцове, бизнесмени и държавни служители, задържани при акция срещу корупцията в страната, предаде Асошиейтед прес, цитирана от БТА.\r\n\tОт неделя хотелът започна да приема резервации, като цените за нощувка започват от 665 долара на нощ.\r\n\tДесетки високопоставени саудитци бяха задържани от началото на ноември 2017 г. по обвинения в пране на пари, подкупи и изнудване на държавни служители. В края на януари те бяха освободени. Повечето от тях сключиха сделки с правителството. Сред задържаните за над 80 дни бе и принц Алуалид бин Талал, един от водещите бизнесмени на страната, президент и собственик на глобалната инвестиционна компания \"Кингдъм холдинг\" (Kingdom Holding).\r\n\tДруг от задържаните, принц Митеб бин Абдула, смятан в миналото за един от претендентите за трона, е излязъл на свобода, след като се е съгласил да плати над 1 милиард долара, каза пред Ройтерс саудитски служител.\r\n\tВ емблематичния хотел отседна и президентът на САЩ Доналд Тръмп при посещението си през май в Саудитска Арабия.\r\n\tПравителството посочва, че кампанията, която започна в началото на ноември под ръководството на престолонаследника принц Мохамед бин Салман, е донесла на хазната над 100 милиарда долара от финансови споразумения за освобождаването на повечето заподозрени.", "date": "2018.02.11", "title": "След като три месеца бе лукс затвор, хотел \"Риц\" в Рияд приема гости"}
{"url": "http://www.mediapool.bg/izrael-predupredi-iran-sled-vazdushnite-udari-v-siriya-news275403.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелският премиер Бенямин Нетаняху обяви в неделя, че неговата страна ще се защити от всякаква атака, след като предишния ден  възникна сериозно въздушно напрежение  в пограничните райони със Сирия.\r\n\tВ събота беше свален ирански дрон, навлязъл в израелското въздушно пространство. В отговор Израел предприе офанзива срещу сирийски и ирански цели в Сирия. Тогава израелски изтребител пък беше свален над сирийска територия от сирийска ракета. Пилотите успяха да катапултират и са настанени в болница като единият се намира в тежко състояние.\r\n\tИзраел обвини Иран за съботните събития, но Техеран отхвърля обвиненията и посочва, че дори не разполага с дронове на сирийска територия.\r\n\t\"Съобщенията за сваляне на ирански дрон, летял над Израел, и за участие на Иран в атакуването на израелски изтребител са толкова нелепи . . . Иран предоставя единствено военни съвети на Сирия\", няма дронове в Сирия и не е замесен в свалянето на израелски изтребител, каза говорителят на иранското външно министерство Бахрам Касеми. Сирийската армия има законно право да реагира на агресия от чужбина и да защитава страната си, каза той, цитиран от ДПА.\r\n\tС ударите си по ирански обекти в Сирия Израел изпраща ясно послание на Иран - че няма да търпи никакви негови военни позиции близо до своите граници, каза на свой ред израелският министър на разузнаването Израел Кац.\r\n\tНетаняху пък обяви, че Израел няма да позволи на Иран да пусне корени в Сирия. \"Израел иска мир, но ние ще продължим да се защитаваме решително срещу всяка атака и срещу всеки опит на Иран да пусне корени във военен план в Сирия и на друго място\", каза израелският министър-председател.\" Недвусмислено дадохме да се разбере, че правилата ни на действие не са се променили въобще. Ще продължим да нанасяме удари при всеки опит да бъдем ударени, заяви Нетаняху в началото на седмичното заседание на кабинета.\r\n\tТой каза, че е разговарял за ситуацията и с руския президент Владимир Путин, допълва Ройтерс.\r\n\t\"Повторих пред него нашето задължение и право да се защитаваме срещу атаки от сирийска територия. Ние се договорихме с Путин да продължим координацията между армиите на двете страни\", каза Нетаняху.\r\n\tТой съобщи, че е говорил и с американския държавен секретар Рекс Тилърсън.\r\n\tПо повод телефонния разговор на Путин с Нетаняху в съобщение на Кремъл се казва, че \"руската страна се е изказала за избягване на каквито и да е стъпки, които биха могли да доведат до ново усложняване, което ще е опасно за всички противопоставящи се страни в региона\", предаде ТАСС в неделя.\r\n\tСъщевременно американското министерство на отбраната каза, че САЩ напълно подкрепят правото на Израел да се защитава срещу заплахи, предаде Ройтерс, като цитира говорителя на Пентагона Адриан Ранкин-Галъуей.\r\n\t\"Американското министерство на отбраната не е участвало в тази военна операция. Израел е нашият най-близък партньор в областта на сигурността в региона и ние напълно подкрепяме неговото присъщо право да се защитава срещу заплахи за неговата територия и неговия народ\", каза говорителят.\r\n\t\"Споделяме безпокойствата на мнозина в региона от иранските дестабилизиращи действия, които заплашат международния мир и сигурност и призоваваме за по-голяма международна решителност в противопоставянето на иранските пагубни действия , добави той.\r\n\t\"САЩ са дълбоко обезпокоени от днешната ескалация на насилието над израелската граница и силно подкрепят суверенното право на Израел да се защитава\", каза говорителката на американския държавен департамент Хедър Науърт, цитирана от Ройтерс. Тя допълни, че иранските заплахи и амбиции за власт и доминираща роля излагат на риск народите от региона, от Йемен до Ливан.\r\n\tСъщевременно постоянният представител на Израел в ООН Дани Данон призова Съвета за сигурност на организацията да разкритикува изпращането от Иран на дрон към израелската територия, предаде Асошиейтед прес.\r\n\t\"Всички наши предупреждения относно Иран се оказаха правилни. Ние няма да толерираме никакво нарушение на нашия суверенитет\", каза Данон. Той призова Съвета за сигурност да осъди иранските действия и \"да сложи незабавно край на иранските провокации\".\r\n\tВърховният комисар на ООН за човешките права Зеид Раад ал Хусейн заяви, че ситуацията в Сирия трябва да бъде отнесена до Международния наказателен съд.", "date": "2018.02.11", "title": "Израел предупреди Иран след въздушните удари в Сирия"}
{"url": "http://www.mediapool.bg/kim-chen-un-pokani-yuzhnokoreiskiya-prezident-na-sreshta-v-pyonchan-news275398.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСевернокорейският лидер Ким Чен-ун е поканил южнокорейския президент Мун Дже-ин на разговор в столицата на Зимните олимпийски игри Пьончан, съобщиха в неделя официални представители на Пхенян. Ако се състои срещата, тя ще е първата между корейски лидери от над десет години, предаде Ройтерс в неделя.\r\n\tПоканата от Ким Чен-ун към към Мун Дже-ин е била отправена от по-малката му сестра Ким Йо-чен по време на обяд между двамата в неделя, даден в чест на гостенката в т. нар. Син дом – сградата на президентството в Сеул.\r\n\tСестрата на севернокорейския лидер е предала неговото желание в близко бъдеще да се срещне с Мун и че би се радвал ако южнокорейския президент посети Пхенян, заяви говорителя на синия дом на брифинг.\r\n\tКим Йо-чен казала на Мун по време на обяда, че \"ние бихме искали да ви видим възможно най-скоро в Пьончан\". Тя предала на президента лично писмо от брат си, което изразява неговото \"желание да подобри отношенията между двете Кореи\", заявиха от Синия дом.\r\n\tОт президентството официално заявиха, че Мун \"практически е приел\" поканата.\r\n\tВъзможността на разговор между двамата лидери обаче не се приема добре от Вашингтон.\r\n\tПоканата за среща бе очаквана, тъй като държавната информационна агенция на Северна Корея КЦТА съобщи, че делегацията на Пхенян за Зимната олимпиада е провела \"откровени и честни\" разговори с южнокорейския президент Мун Дже-ин\". Ким Йо-чен е начело на делегацията на Пхенян за откриването на Зимната Олимпиада в Пьончан\r\n\tВизитата й, която приключва в неделя, бе посрещната положително и бе следена с интерес от южнокорейците, но под сянката на скептицизма дали Северът е искрен, когато говори за подобряване на двустранните отношения.\r\n\tАко се стигне до междукорейска среща на високо равнище, това ще е голям успех за Мун Дже-ин, който настоява за дипломатическо решение на конфликта около ядрената и ракетната програма на Пхенян, отбелязва Ройтерс.\r\n\tПоследната среща между лидери на двете Кореи е била през 2007 г.\r\n\tАмериканският вицепрезидент Майк Пенс, който бе на откриването на Олимпиадата в Пьончан и отпътува от Южна Корея за Вашингтон, заяви пред журналисти, че САЩ, Южна Корея и Япония са единодушни, че Северна Корея трябва да продължи да бъде изолирана - икономически и дипломатически, докато не се откаже от ядрената си програма. Представител на Белия дом каза, че Мун не е обсъждал вчера с Пенс поканата на Северна Корея.\r\n\tЮжнокорейският президент обаче е дал ясно да се разбере, че никой няма да обмисля дори да намалява натиска върху Пхенян, докато той не започне да предприема реални стъпки за премахване на ядрените оръжия.", "date": "2018.02.11", "title": "Ким Чен-ун покани южнокорейския президент на среща в Пьончан"}
{"url": "http://www.mediapool.bg/samoletna-katastrofa-krai-moskva-vze-71-zhertvi-news275400.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tРуски пътнически самолет със 71 души на борда се разби в подмосковския Раменски район в неделя следобед. Открити са отломките на машината Ан-148, както и една от черните й кутии. Няма оцелели сред 65-те пасажери и шестимата членове на екипажа, предадоха руските агенции.\r\n\tОт българското външно министрество заявиха,че не е имало наши сънародници на борда на злополучния полет.\r\n\tПочти всички от пътниците са били жители на Оренбургска област, където в понеделник - 12 февруари, е обявен ден за траур. Църквите в областта започнаха да отслужват панахиди за починалите.\r\n\tСред загиналите са дете на 5 години и двама тийнейджъри - на 13 и 17 години, съобщиха от местната администрация. Швейцария информира за неин гражданин на борда на самолета. Имало е и още двама чужденци, по данни на руските власти.\r\n\tМашината е изчезнала от радарите на московското летище Домодедово в 14.45 часа местно време, две минути след като излетяла за град Орск в Урал.\r\n\tПричините за инцидента засега са неизвестни. Започналата незабавна проверка на руските технически служби в извършвалата полета компания \"Саратовски авиолинии\" установила нарушения при поддръжката на самолета, предаде \"Московски комсомолец\". Вместо да заменя маслото в редукторите и да се почистват филтрите на въздушния стартер след всеки извършени 375 летателни часа, това се извършвало на 750, твърди източник на изданието от \"Ростехнадзор\". Появиха се и неофициални твърдения, че пилотът, който бил опитет летец, отказал обработка на машината срещу обледяване.\r\n\tОчевидци от близкото село Аргуново твърдят, че машината е бил обхваната от пламъци, докато е падала от небето. Официално потвърждение на тази информация обаче няма.\n\n\r\n\tИзданието \"Интерфакс\" съобщи, цитирайки свой източник, че аеропланът се е сблъскал с хеликоптер на руските пощи. Преди това и други руски  медии обявиха, че в близост до отломките на пътническия самолет са открити останки от вертолет.\r\n\tТази информация обаче беше опровергана от Министерството на извънредните ситуации, което обяви, че на местопроизшествието няма елементи от други летателни машини. Компанията \"Почты России\" пък обясни, че не разполага с хеликоптери. Намерените сред отломките писма с техни клейма били част от 20-килограмова тяхна пратка, пътуваща с полета на разбилия се самолет\r\n\tСпоред публикувани от портала Flightradar24 данни машината рязко е загубила скорост.\r\n\t\r\n\tОбразувано е разследване за нарушаване на правилата за изпълняване на полети. Прокуратурата проверява и дейността на авиодиспечерите и обслужването на самолета. Допуска се вероятността и времето да е причина за инцидента, макар да не са били налице тежки метеорологични условия.\r\n\tРуският президент Владимир Путин изказа съболезнованията си на близките на жертвите и нареди да се сформира специална група, която да разследва катастрофата, съобщи говорителят му Дмитрий Песков.\r\n\tМястото, където е паднал самолетът, е отцепено и се извършват разследващи дейности. Започнало е изваждането на телата и транспортирането им с линейки. Сформиран и са групи за разпознаването на жертвите, предстои вземане на ДНК-проби от близките им за идентифицирането на труповете.\r\n\tБлизо 600 души се намират на местопроизшествието, където вали сняг.\r\n\t\r\n\tПолетът е бил изпълняван от \"Саратовските авиолинии\", а машината е била на седем години.\r\n\tЗастрахователната компания \"АлфаСтрахование\" съобщи, че пътниците и екипажът на разбилия се самолет са били застраховани от нея. Роднините на загиналите ще получат по 100 хил. рубли като незабавна помощ. Всеки пътник е имал  застрахователна полица за 2 млн. рубли, чийто пълен размер ще бъде платен по-късно. Обезщетенията за екипажа обаче все още не са ясни. Компанията се е свързала с авиопревозвача и участва в изясняване на обстоятелствата около катастрофата, предаде ТАСС. Отделно семействата на жертвите ще получат от регионалния бюджет по 1 млн. рубли компенсация, съобши губернаторът на Московска област.\r\n\tНа летището в Орск бе създаден щаб, който да работи с близките на пътниците, на които се оказва и психологическа помощ.\r\n\tСамолетът Ан-148 е произведен от украинския авиоконструкторен завод \"Антонов\". Първият полет на този модел бе през 2004 г. В такъв самолет могат да пътуват до 80 души. Той може да лети на разстояние от 3600 километра, припомня Франс прес.\r\n\tОт влизането му в експлоатация досега е имало най-малко пет инцидента с този тип самолети. Те са били свързани с колесниците, електрическата система и системата за управление.", "date": "2018.02.11", "title": "Самолетна катастрофа край Москва взе 71 жертви"}
{"url": "http://www.mediapool.bg/bsp-kritikuva-gerb-za-lipsa-na-dalgosrochna-energiyna-viziya-news275395.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбявените в началото на седмицата от правителството на ГЕРБ мерки за освобождаване напълно на електроенергийния пазар от 1 юли, за да няма спекулации с цените и да се тушира готовността на бизнеса за протест бяха определени като разумни, но краткосрочни от депутата от БСП и член на парламентарната икономическа комисия Драгомир Стойнев. Той разкритикува управляващите, че нямат дългосрочна визия за сектора и предложи помощта на БСП за ускоряване на развалянето на дългосрочните договори с т.нар. американски централи в комплекса \"Марица Изток\".\r\n\t\"Все още нямаме визията за дългосрочен път за развитие на енергетиката, ако въобще ГЕРБ имат желание да развиват енергетика. Действа се по една позната схема – протест, искане на оставки, спешна среща при премиера, набелязват се краткосрочни стъпки и като че ли проблемът е решен\", коментира пред БНР Стойнов, който беше министър на икономиката и енергетиката в правителството на Пламен Орешарски.\r\n\t\"Проблемът не е решен. Всичко това трябва да е окомплектован документ, а не да се действа на парче. Все още конкретните мерки не сме ги видели, те може би не са изчистени като законодателни инициативи\",  посочи той.\r\n\tОще от времето на втория си кабинет ГЕРБ говори за създаването на нова енергийна стратетия на България до 2030 г. с хоризонт до 2050 г., но така и нищо не се прави по разработването на документа, макар енергийният министър два мандата Теменужка Петкова последно да покани всички парламентарно представени партии да излъчат свои представители за участие в групата за изготвяне на новата енергийна стратегия. Последно, забавянето по изработването на документа бе оправдано с постоянните промени на европейските изисквания в областта на екологичните изисквания и енергийната ефективност.\r\n\tСтойнев подкрепи управляващите за това, че дългжосрочните договори за изкупуване на тока от двете американски въглищни централи са нелогични, но откри пробойни в действията на на ГЕРБ в тази посока.\r\n\tСпоред него позициите по въпроса на Делян Добрев и министър Петкова се разминават. Причината е, че Добрев обяви, че ще се иска от Брюксел ускоряване на действията по подадения в края на 2013 г. сигнал от енергийния регулатор за неправомерна държавна помощ за двете компании заради въпросните контракти. Председателят на енергийната парламентарна комисия дори допусна, че до няколко месеца договорите може да бъдат прекратени, но енергийният министър заяви, че от страна на Еврокомисията все още няма никакво становище по казуса\r\n\t\"От министерството ни се казва, че от ЕК няма никаква информация. Ние си задаваме въпроса – кой разговаря с ЕК, кой води разговори с комисарите? Ако правителството не може да се справи, то тогава ние от опозицията сме готови да окажем помощ. В крайна сметка ние вече 4 години нямаме никакъв отговор, което не е нормално за държава-членка на ЕС. Нас ни интересува дългосрочната визия. Не може от медиите да разбираме, че ще има \"Сръбски поток“, къде е правителството? Говори се, че може и през тази година да започне строителството на \"Северен поток 2“. \"Южен поток“ знаем, че стана жертва заради Крим. Но правителството на ГЕРБ можеше да покаже повече характер въпреки огромния натиск от ЕК за спирането на проекта\", заяви Стойнев.\r\n\t\"Трябва да започнем да говорим за път за следващите може би 10 години. Това от днес за утре, за тази година какво ще направим - дали ще закъснеем с 1-2 месеца, едва ли е голям проблем. Важното е какво оставяме за следващото поколение и дали въобще България смята да има своя собствена енергетика в следващите 20-25 години. Около нас съседите не спят, всички инвестират\", посочи депутатът на социалистите.\r\n\tСамият Делян Добрев смята, че набелязаните след срещата с бизнеса мерки за реформи в енергетиката са ползотворни.\r\n\t\"Написахме редица мерки и си поставихме срокове за изпълнението им. Те са сериозна крачка в посока либерализация на пазара на електроенергия в България. От една страна на свободния пазар ще излязат множество производители, които до момента имаха преференциални условия. По този начин продавачите на енергия на българската независима борса от трима ще станат близо 100. Това ще даде по-голяма ликвидност на борсата и ще бъде признак, че цената, която се получава на тази борса, е пазарна. От друга страна се разбрахме държавните централи да предлагат различни профили, различни продукти на борсата, да предлагат отделно дневна енергия през седмицата и отделно нощна енергия за компаниите\",  повтори депутатът от ГЕРБ бъдещите действия, за които всъщност се говори от преди поне две години, но нищо така и не бе направено.\r\n\tДобрев отново повтори надеждата си, че по отношение на договорите с американските централи ще има напредък в следващите 2-3 месеца. Той увери, че набелязаните с работодателските организации законови поправки ще бъдат приети в началото на март.\r\n\tПромените са условието на бизнеса за отмяната на първоначално насрочения за 28 февруари национален протест. Към момента той е замразен, но бизнес организациите казаха, че всичко зависи от приемането на поправките, които трябва от 1 юли 2018 г.  да изкарат всички възобновяеми енергийни източници, когенерации, топлофикации и заводни централи с мощност над 5 МВ на борсата за ток. Това трябва да осигури достатъчно количества енергия на свободния пазар, да повиши конкуренцията и да укроти ръста на цените на тока, за който предприятията твърдят, че от средата на декември 2017 г. е до 60 процента.", "date": "2018.02.11", "title": "БСП критикува ГЕРБ за липса на дългосрочна енергийна визия"}
{"url": "http://www.mediapool.bg/shefkata-na-mvf-ne-e-pritesnena-ot-borsovite-lyushkaniya-news275406.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОстрите люшкания на световните финансови пазари в последните няколко дни не са притеснителни, тъй като икономическият ръст е стабилен, но остава необходимостта от реформи, които да предотвратяват бъдещи кризи. Това коментира управляващият директор на Международния валутен фонд (МВФ) Кристин Лагард в неделя по време на годишната среща в Дубай  за глобалните бизнес и социални тенденции (World Government Summit).\r\n\t“Аз съм оптимист заради общото икономическо състояние, на не можем просто да стоим и да чакаме растежът да продължава както смятаме за нормално\", каза тя, цитирана от Ройтерс. Това е първият коментар на шефката на МВФ след бурните сътресения на борсите в последните дни на  миналата седмица.\r\n\tСпоред нея нестабилността на борсите, както и предшестващия я силен спад на основните индекси на Уолстрийт, са необходими корекции и не се налага да се бият алармени звънци, ни има нужда от промени.\r\n\tЛагард не посочи какви реформи иска да види, но каза, че са необходими механизми за прогнозиране на следващи кризи и яснота ще има ли сенчесто банкиране и криптовалути.\r\n\tМиналата седмица на световните фондови пазари настъпи спад под въздействието на срива на Уолстрийт на фона на безпокойствата от перспективата за промяна на валутната политика на американската централна банка.\r\n\tОптимисти за ситуацията са и повечето борсови анализатори, които също като Лагард смятат, че световните икономика са в добро състояние.\r\n\tШефката на МВФ повтори пред форума в Дубай прогнозата на валутния фонд за световен икономически ръст от 3.9 на сто през настоящата година и също с толкова – през 2019 г.", "date": "2018.02.11", "title": "Шефката на МВФ не е притеснена от борсовите люшкания"}
{"url": "http://www.mediapool.bg/grazhdani-shte-skandirat-vsyaka-vecher-ostavkata-na-koshlukov-news275404.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки граждани се събраха на нов протест в неделя пред сградата на Българската национална телевизия срещу програмния й директор Емил Кошлуков. Те настояха за неговата оставка заради показания от Кошлуков на два пъти среден пръст в петък вечерта в национален ефир във воденото от него предаване \"Още от деня\".\r\n\tОрганизаторите на недоволството уточниха, че ще се събират на протест всеки ден пред сградата на БНТ. Началният му час ще съвпада с началото на предаването на Кошлуков, като през цялото време ще се цели издаването на колкото може по-силен шум, предаде сайтът \"Дневник\".\r\n\tКошлуков показа среден пръст на представителя на природозащитниците Борислав Сандов по време на дискусия, посветена на протестите срещу отваряната врата за застрояването на парк \"Пирин\". Програмният директор на БНТ попита Сандов дали такива знаци ще се показват и на следващите екопротести, както това се е случило на последната демонстрация.\r\n\tОт страна на телевизията втори ден продължава да няма официална реакция. Единствено само Уляна Пръмова, която оглави преди броени дни отдела \"Новини и актуални предавания\" в БНТ и под чиято шапка е предаването на Кошлуков в събота предположи, че той е показал среден пръст в състояние на афект.  \r\n\t\"Не одобрявам показване на среден пръст в ефира, на която и да е телевизия. Не смятам, че е редно подобно поведение, но не мога да го контролирам, защото става дума за живо предаване\", каза още Пръмова, която уточни, че не е гледала предаването и няма правомощия да глобява Кошлуков.\r\n\tНяма позиция и от страна на Съвета за електронни медии, който контролира съдържанието на телевизиите.\r\n\tОтстраняването на Кошлуков както от предаването, така и от БНТ бе поискано по-рано през деня от бе поискана по-рано през деня от партията АБВ, според която програмният директор на телевизията има манипулативно поведение в ефир..\r\n\t\"Политическите пристрастия не могат да се пропагандират нито явно, нито скрито от водещ  в ефира на обществената национална медия, каквато е БНТ. Под диктовката на водещия Кошлуков, предаването се превръща в политически глас на управляващите и публичен съд за инакомислещите. Недопустимо е и грубото арогантно поведение на г-н Кошлуков в ефир. То е несъвместимо с нормите на журналистическата етика и обществен морал\", посочва се в позицията на партията.\r\n\tТя иска Кошлуков да бъде отстранен както от ефира на обществената телевизия, така и от поста му програмен директор.\r\n\tПоводът е показаният\r\n\t \r\n\tЗа двата месеца, откакто Кошлуков, който бе сред претендентите за генерален директор на телевизията, бе назначен за програмен директор от победилия го в конкурса Константин Каменаров, това е вторият крупен скандал с негово участие. Първият бе с натиска му върху предаването \"Денят започва с култура\" за налагането на събеседници и теми.", "date": "2018.02.11", "title": "Граждани ще скандират всяка вечер оставката на Кошлуков"}
{"url": "http://www.mediapool.bg/zimata-napomni-za-sebe-si-sas-snyag-i-vetrove-news275394.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ почти цяла България в неделя е обявен жълт код. В Дунавската равнина, Лудогорието, Добруджа, Предбалкана и Родопите силен вятър причинява снегонавявания.\r\n\tСнегът затрудни движението по пътищата в много райони.\r\n\tНад 600 машини са включени в почистването на републиканските пътища в районите със снеговалеж, съобщиха от Агенция \"Пътна инфраструктура\". Най-силни са снеговалежите в областите Шумен, Варна, Добрич и Силистра, и в Родопите - в областите Смолян, Пазаржик и Кърджали. Там работят най-много снегорини.\r\n\tОт смолянската областна администрация съобщиха, че шофьори, изпробвали дрифт изпълнения и екстремни маневри по заснежените пътища, са създали проблеми при пътното разчистване в района на прохода \"Превала\" в съботната нощ. Пътни инциденти със снегопочистващата техника по трасето са избегнати след появата на полицейски коли.\r\n\tБез ограничение за всички моторни превозни средства е преминаването през Прохода на Републиката, както и проходите \"Ришки\", \"Айтоски\", \"Обзорски\", съобщават от пътната агенция. Забранено за автомобили над 12 т е движението през проходите \"Троянски\", \"Котленски\", \"Петрохан\", \"Шипка\", \"Предел\", \"Рожен\", \"Превала\" и \"Печинско\".\r\n\tПрез \"Вратник\" и Твърдишкия проход е забранено за превозни средства над 10 т, а през \"Дюлински\" и \"Пампорово\" – и за автомобили над 3.5 т.\r\n\tПетима пострадаха при пътен инцидент с лек автомобил на автомагистрала \"Тракия\" в неделя сутринта, съобщиха от МВР. Пострадалите са транспортирани до болници. Временно бе затруднено движението в района на 21 км в посока София.\r\n\tПътната агенция напомня на шофьорите на камиони и на леки автомобили да тръгват на път само с подходящи гуми, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори, посочва ведомството.\r\n\tБезплатното мобилно приложение LIMA, lima.api.bg дава подробна информация за моментната пътна обстановка, такава може да бъде получена и от интернет страницата на АПИ - www.api.bg, и по всяко време от денонощието на тел. 0700 130 20, припомнят от агенцията.", "date": "2018.02.11", "title": "Зимата напомни за себе си със сняг и ветрове"}
{"url": "http://www.mediapool.bg/chlen-na-mok-predlaga-obedineniya-koreiski-tim-po-hokei-za-nobel-za-mir-news275399.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбединеният женски отбор по хокей на Република Корея и КНДР трябва да получи Нобеловата награда за мир за 2018 г., смята американката Анджела Руджеро, ръководител на Комисията на спортистите към Международния олимпийски комитет (МОК) в неделя.\r\n\t\"Силно желая този отбор да получи Нобеловата награда за мир. Ще помоля съответните хора да номинират тима за този приз. Именно отбора, а не МОК или отделна федерация\", подчерта Руджеро. Самата тя игра за женския отбор на САЩ по хокей и стана олимпийска шампионка на Игрите в Нагано през 1998 г.\r\n\tЗа пръв път спортисти на Южна и Северна Корея играят участват заедно в състезание. Решението за създаване на обединен хокеен отбор бе взето в централата на МОК в края на януари. В тима участват 23 хокеистки от Южна Корея и 12 - от КНДР.\r\n\tВ събота обединеният корейски отбор загуби от Швейцария с 0:8 в дебютния си мач на Олимпиада.  На мача присъстваха лидерите и на двете държави, президентът на МОК Томас Бах и президентът на Швейцария Ален Берсе.", "date": "2018.02.11", "title": "Член на МОК предлага обединения корейски тим по хокей за Нобел за мир"}
{"url": "http://www.mediapool.bg/v-dubai-otvori-vrati-nai-visokiyat-hotel-v-sveta-news275405.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ арабското емирство Дубай, което непрестанно се стреми към нови рекорди, в неделя отвори врати най-високият хотел в света, издигащ се на 356 метра. Това съобщи Франс прес, позовавайки се на публикация в Туитър на информационното бюро на правителството.\r\n\tХотел \"Гевора\" (Gevora Hotel), намиращ се на просторното авеню \"Шейх Зайед\", счупи само с един метър рекорда на съседния 355-метров хотел от веригата \"Мариот\" (Marriott), който на времето надхвърли височината от  333 метра на друг хотел в квартала - \"Роуз Райхаан\" (Rose Rayhaan) от веригата \"Ротана\" (Rotana).\r\n\t\"Гевора\" е разположен в 75-етажен небостъргач с цвят на злато. Хотелът разполага с 528 стаи, четири ресторанта, открит басейн с невероятна гледка от високо, луксозни спа помещения на 71-ия етаж, спортен салон и джакузита.\r\n\tПървите му клиенти се очаква да пристигнат още в понеделник.\r\n\tВ Дубай вече се намира най-високият небостъргач в света \"Бурж Халифа\" (Burj Khalifa), издигащ се на 828 метра. Емирството се впусна и в изграждането на още по-висока сграда, чиито размери засега се пазят в тайна.\r\n\tГрадът държава е една от основните туристически дестинации в Залива.", "date": "2018.02.11", "title": "В Дубай отвори врати най-високият хотел в света"}
