{"url": "https://www.mediapool.bg/dvama-imitatori-na-tramp-i-kim-sazdadoha-sumatoha-v-singapur-news280066.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокато Сингапур затяга сигурността за предстоящата среща между Ким Чен-ун и Доналд Тръмп идната седмица, двама имитатори Ким и Тръмп предизвикаха почти толкова шум, колкото и двамата световни лидери, предаде ДПА.\r\n\t\r\n\tИмитаторът на Ким, известен под името Хауърд Екс, и този на Тръмп, който се казва Денис Алън, се усмихваха и помахваха, вървейки хванати за ръка в центъра на Сингапур, събирайки тълпи от зяпачи. Двамата си правеха селфита с минувачи и отговаряха на въпроси на репортери.\r\n\t\r\n\tАктьорът с австралийско-китайски произход Хауърд Екс приличаше удивително на севернокорейски лидер с гладко сресана назад коса, очила с черни рамки и плътен костюм с яка тип \"Мао\". \"Копието\" на Тръмп - Алън, който е от Чикаго, беше в тъмен костюм с червена вратовръзка, носеше характерната за президента прическа, както и червена шапка с надпис \"Да направим Америка отново велика\".\r\n\t\r\n\tПо-рано днес двойникът на Ким беше задържан и разпитан от имиграционните власти на влизане в Сингапур, но след това беше инструктиран да избягва някои райони в този \"деликатен период\" и беше освободен.\r\n\t\r\n\t\"Бих искал да кажа на Ким Чен-ун да използва тази историческа среща, за да помогне светът да стане по-безопасен за всички страни и хора\", каза имитаторът на Тръмп пред ДПА.\n\n\r\n\t\r\n\tХауърд Екс отбеляза шеговито, че ще използва всички спечелени от това пътуване пари да нахрани Северна Корея и себе си.\r\n\t\r\n\tСрещата на върха вдъхнови изобретателни собственици на барове и ресторанти в Сингапур и в последните дни се появиха коктейли като \"Ким\", \"Тръмп\" и \"Броманс\", и ястия като такосите \"Ел Трумпо\" и \"Човек-ракета\", отбелязва Франс прес.\r\n\t\r\n\tНякои заведения заложиха на своя версия на класическите американски бургери, каквито американският президент много обича. Други добавиха към традиционния кълцан стек типичното за Корейския полуостров и вездесъщо там ястие \"кимчи\", което се прави от ферментирали зеленчуци и най-вече зеле.\r\n\t\r\n\tИзискан италиански ресторант създаде по повод на срещата специално меню \"Ар Би Дабъл ю\" (\"Червено, синьо и бяло\") - като цветовете в националните знамена на САЩ и КНДР.", "date": "2018.06.08", "title": "Двама имитатори на Тръмп и Ким създадоха суматоха в Сингапур"}
{"url": "https://www.mediapool.bg/antani-burdein-se-e-samoubil-news280040.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСветовноизвестният готвач и телевизионна звезда Антъни Бурдейн е бил открит мъртъв в хотелската си стая в Страсбург. Първоначалната версия е, че става въпрос за самоубийство, съобщи СиЕнЕн.\r\n\t61-годишният Бурдейн е бил във Франция, за да снима поредния епизод от поредицата си \"Parts Unknown\", която се излъчва по СиЕнЕн.\r\n\t \r\n\t\" С огромна тъга потвърждаваме смъртта на нашия приятел и колега Антъни Бурдейн\", съобщиха от телевизионната мрежа. \r\n\t \r\n\t\"Страстта му към големите приключения, новите приятели, добрата храна и напитки и задължителните истории от света, с които стана уникален разказвач, неговите таланти никога не спряха да ни изумяват и той ще ни липсва много. В този изключително труден момент нашите мисли и молитви са с дъщеря му и семейството му“, посочват от телевизията. \r\n\t \r\n\tБлизкият приятел на Бурдейн световноизвестният френския шеф готвач Ерик Рипер е открил тялото му в хотелската стая. \r\n\t \r\n\tБурдейн е сред най-продаваните автори на кулинарни бестселъри по света и най-популярните телевизионни звезди. \r\n\t \r\n\tКариерата му в кухнята започва от най-ниските стъпала и достига до най-високите. \r\n\t \r\n\tВ книгите си споделя, че повечето пороци не са му чужди и е употребявал наркотици и алкохол. \r\n\t \r\n\tФеновете и критиците го определят като \"оригиналната рок звезда на кулинарния свят\" и \"Елвис на лошите готвачи\".\r\n\t \r\n\tАнтъни Бурдейн е много популярен и в България. Преведени са някои книги, а негови кулинарни поредици се излъчват по специализираните телевизии. \r\n\t \r\n\tПрез 2013 г. той бе удостоен с наградата \"Пибоди\" за предаването му \"Parts unknown” за \"погледа отвъд нашите представи и светът в чиниите ни”.\r\n\t \r\n\t\"Задаваме си много прости въпроси: Какво ни прави щастливи? Какво искаме да ядем? Какво обичаме да готвим? Където и да отидем по света, ние си задаваме тези въпроси”, казва той и добавя „понякога достигаме до наистина удивителни отговори”, сподели тогава той. \r\n\t \r\n\tЗа последните две десетилетия до края на 2016 г. самоубийствата в САЩ са се увеличили с 25%. В последните години шоубизнесът загуби някои от най-популярните си лица, които решиха сами да отнемат живота си. \r\n\t \r\n\tВ повечето случаи се изясняваше, че са се борили с депресията дълги години, ползвайки различни медикаменти.", "date": "2018.06.08", "title": "Антъни Бурдейн се е самоубил"}
{"url": "https://www.mediapool.bg/yordanskite-vlastti-ottegliha-zakon-za-danatsite-porodil-ednosedmichni-protesti-news280041.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЙорданските власти отстъпиха под натиска на протестиращите и обявиха, че оттеглят спорния проек на закон за данъчните промени. Решението бе приветствано от синдикатите след седмица на протести в страната, предаде Франс прес.\r\n\t \r\n\tСлед като стана ясно, че спорният нормативен акт е оттеглен, в Аман площадът, който от 7 дни се беше превърнал в епицентър на протестите, остана почти празен вчера вечерта. Само около 100 души отново се появиха там.\r\n\t \r\n\tПремиерът на Йордания Омар Разаз каза, че проектът на закона е бил оттеглен след консултации с парламента и Сената. Той каза, че дискусии по нов проект на закон ще има едва след съставяне на новото правителство на Йордания. Той не уточни кога ще стане това.\n\n\r\n\tОмар Разаз бе назначен на премиерския пост в понеделник след като предшественикът му подаде оставка в разгара на протестите. Омар Разаз пое ангажимента да води диалог с различните страни.\r\n\t \r\n\tЙордания, която до голяма степен зависи от чуждите помощи и е лишена от природни ресусрси, пое ангажимента пред Международния валутен фонд да извърши структурни реформи и да намали дефицита си в замяна на заем за няколкостотин милиона евро.\r\n\t \r\n\tТекстът, породил протестите, щеше да увеличи данъците за физически лица с между 5 и 25 процента и предвиждаше облагане за хора с годишна заплата, превишаваща 8000 динара (около 9700 евро).\r\n\t \r\n\tБезработицата в Йордания е 18,5 процента, а 20 процента от жителите живеят на границата на бедността. Цените се покачиха на няколко пъти сериозно. Проектът на закона за данъците беше капката, която накара чашата на народното недоволство да прелее, констатират анализатори.\r\n\t \r\n\tВ последно време хлябът поскъпна със 100 процента заради вдигане на данъците. Цената на горивото също поскъпна на пет пъти само през настоящата година, а цената на тока с 55 процента от февруари. Някои от тези увеличения се дължат на преустановяване на държавното субсидиране. Това преустановяване е в рамките на реформите, поискани от МВФ.\r\n\t \r\n\tПрииждането на стотици хиляди сирийски бежанци само влоши положението с финансите на страната и Аман неколкократно призовава международната общност за по-съществена помощ по този въпрос.", "date": "2018.06.08", "title": "Йорданските властти оттеглиха закон за данъците, породил едноседмични протести"}
{"url": "https://www.mediapool.bg/tomislav-donchev-shte-se-razgranicha-ot-saprugata-si-kogato-se-razveda-s-neya-news280037.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът Томислав Дончев отказа в петък да подаде оставка или да се разграничи от коментара за циганите, направен преди два дни от съпругата му Светлана Дончева.\r\n\t\"Ще се разгранича от Светлана, когато се разведа с нея\", каза Дончев. \r\n\tВ социалната мрежа Светлана Дончева написа: \"Морковите за циганите са на свършване, време е за тоягата!\" След това коментарът бе изтрит, а авторката обясни с още два постинга, че не е расист. Тя искала само да подчертае, че всички български граждани имат права, но и задължения, които трябва да спазват.\r\n\tВ четвъртък Българският хелзинкски комитет, \"ДРОМ\" - Видин и \"Ларго\" - Кюстендил обаче изпратиха отворено писмо до вицепремиера, с което изразиха възмущението си от позицията на жена му. Те поискаха Дончев да се разграничи от позицията на жена си или да подаде оставка.\r\n\t\"Макар те (коментарите-б.р.) да не са лично ваши, считаме, че предвид че са отправени от Вашата съпруга, Вие, като заместник министър-председател, дължите публично и недвусмислено да ги осъдите и да се разграничите от тях. Толкова повече дължите това, на фона на провала на настоящото правителство да формира успешни и легитимни политики по отношение на засегнатата от тежка бедност част от ромската общност в България; провал, материализиран в назначаването на Валери Симеонов, лидер на партия с подчертано антиромски политики, за председател на Националния съвет за сътрудничество по етническите и интеграционните въпроси, както и материализиран в бойкота от страна на мнозинството ромски организации на срещата на 29 май 2018 г., посветена на ромското включване, която бе част от програмата на от българското европредседателство. Като се има това предвид, в случай, че откажете да осъдите изявленията на г-жа Дончева и не се разграничите от тях, ви призоваваме да подадете оставката си\".\n\n\r\n\tВицепремиерът не приема позицията на трите организации.\r\n\t\"Всички български граждани имат равни права. Това е безспорен факт. Втори такъв - интеграцията няма алтернатива и там трябва да се полагат допълнителни усилия. Особено в сферата на образованието. Категорично съм съгласен със Светлана - освен равни права, всички български граждани трябва да имат равни задължения\", каза Томислав Дончев в коментар пред медиите.", "date": "2018.06.08", "title": "Томислав Дончев: Ще се разгранича от съпругата си, когато се разведа с нея"}
{"url": "https://www.mediapool.bg/trima-pensioneri-sa-dali-na-telefonni-izmamnitsi-blizo-17-mln-lv-news280036.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТелефонни измамни са успели да направят два изключително големи удара на обща стойност над 1.7 милиона лева. Първо бе съобщено за 65-годишна жена от София, която е подведена да даде 400 хил. лв. и половин килограм злато в София.\r\n\tИзмамата е била извършена между 2 и 6 юни, съобщи БНР. Жената е била излъгана, че оказва съдействие на полицията за залавяне на телефонни измамници.\r\n\tНа 2 юни тя е оставила около 3000 лв. близо до кофа за смет на столичната улица \"Гогол\". На следващия ден е оставила 104 хил. лв., 30 хил. евро и долари. Два дни по-късно на ул. \"Цар Асен\" жената е оставила още 210 хил. лв.\r\n\tПо същото време се разбра, че 76-годишен мъж от софийско село е дал 600 000 евро, съобщава \"24 часа\". Парите са раздадени за около половин година. Човекът дори е продавал имоти, за даде исканите от него пари. Мъжът живее сам и няма роднини. Измамниците му обяснили, че пазят парите в сейф.\r\n\t75-годишна жена от Хасково също е била измамена по схемата \"съдействие на полицията\". В четвъртък по обяд на стационарния ѝ телефон позвънил мъж, представил се за полицай. След като успял да я излъже, жената изтеглила от банка всичките спестени 5000 евро, взела такси до Димитровград и оставила в парк край болницата тези пари, 300 лева и всичките си златни накити.\n\n\r\n\tСумата само от тези три случая е почти равна на всички телефонни измами, извършени за първите шест месеца на миналата година, показва справка на Mediapool. МВР води за разкрити около 15% от всички случаи на телефонни измами.", "date": "2018.06.08", "title": "Трима пенсионери са дали на телефонни измамници близо 1.7 млн. лв"}
{"url": "https://www.mediapool.bg/109-sa-veche-zhertvite-na-vulkana-fuego-v-gvatemala-news280039.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСто и девет станаха жертвите на изригването на вулкана Фуего в Гватемала. Смята се, че около 200 души са изчезнали в изригването, станало в неделя, предадоха световните агенции.\r\n\t \r\n\tИздирвателните операции са преустановени заради рисковите условия за издирвателните екипи. Изригването на Фуего беше най-мощното от 4 десетилетия. Гватемала поиска международна помощ за справяне с последиците от стихията, засегнала според оценките 1,7 милиона души.\r\n\t \r\n\tГватемалски прокурори наредиха разследване дали процедурите по евакуация на населението в района на вулкана са били спазени.\n\n\r\n\tВашингтон обяви, че изпраща спешна помощ за пострадалата страна. Тя включва и финансови средства за храна и вода за нуждаещите си. Вашингтон прати и самолет за транспортирането на най-тежко обгорелите при изригването. Те са откарани в болници в щатите Флорида и Тексас. Сред транспортираните има и шест деца.", "date": "2018.06.08", "title": "109 са вече жертвите на вулкана Фуего в Гватемала"}
{"url": "https://www.mediapool.bg/ostrovat-na-koito-shte-se-sreshtnat-tramp-i-kim-krie-mrachna-istoriya-na-kravoprolitiya-news280042.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският президент Доналд Тръмп и севернокорейският лидер Ким Чен-ун ще се срещнат за пръв път във вторник на остров в Сингапур, където в днешно време цари лукс, но в миналото се е ляла кръв, съобщи ДПА.\r\n\t \r\n\tОстров Сентоса, разположен южно от континенталната част на Сингапур, е известен с буйната си растителност, луксозни хотели и големи игрища за голф. Там има лъскаво казино, увеселителен парк, пристанище за скъпи яхти и вили на първа линия до плажа, които струват десетки милиони долари. На острова имат къщи някои от най-богатите хора на света.\r\n\t \r\n\tИзборът за провеждане на срещата точно там е логичен и от логистична гледна точка. Сентоса е само на 500 метра от континенталната част и до него се стига главно по един-единствен път. Това дава възможност за уединение и улеснява гарантирането на сигурността.\n\n\r\n\t \r\n\tЗад тропическата фасада на Сентоса обаче се крие кървава история. До 1830 г. островът е наричан от местното малайско население \"Пулау белаканг мати\". Името може да бъде преведено по няколко начина, но най-известният превод е \"Островът, където смъртта дебне зад ъгъла\".\r\n\t \r\n\tИсториците имат различни теории за произхода на това злокобно име. Някои спекулират, че може да е от времето на пиратските набези, плячкосването и кръвопролитията в района. По време на Втората световна война японските окупационни сили използват острова за лагер за британски и австралийски военнопленници. Плажовете му стават място за масови екзекуции на сингапурски китайци, заподозрени в антияпонска дейност.\r\n\t \r\n\tПрез 1972 г. правителството на Сингапур започва преустройство на острова с цел развиване на туризъм и го прекръства на Сентоса, което на малайски значи състояние на \"мир и спокойствие\".", "date": "2018.06.08", "title": "Островът, на който ще се срещнат Тръмп и Ким, крие мрачна история на кръвопролития"}
{"url": "https://www.mediapool.bg/boris-dzhonsan-brekzitat-mozhe-da-se-provali-news280033.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият дипломат на Великобритания - евроскептикът Борис Джонсън, спомена за възможен \"провал\" на Брекзита и сподели възхищението си от категоричните методи, използвани от американския президент Доналд Тръмп, предаде Франс прес. \r\n\tАгенцията цитира сайта Бъзфийд нюз и изказване на Джонсън на частна вечеря, организирана от консервативна група за натиск.\r\n\t \r\n\tБорис Джонсън заяви, че министър-председателят Тереза Мей \"ще навлезе във фаза, в която ще се държим далеч по-нападателно с Брюксел\". \"Трябва да приемете, че сега нещата може да се провалят. Окей? Не искам никой да изпадне в паника, докато се провалят. Без паника (. . .) Накрая всичко ще се уреди\", добави британският външен министър.\r\n\t \r\n\tБрекзитът ще бъде \"необратим\", но \"може би няма да е такъв, какъвто го искаме\", допълни Джонсън.\r\n\t \r\n\tСпоред него има голям риск кралството да приеме споразумение, което нарушава много \"червени линии\" в очите на радетелите за безкомпромисен Брекзит, какъвто е и той. По думите му документът може да задържи страната \"в орбита около ЕС, в митническия съюз и до голяма степен в общия пазар\".\r\n\t \r\n\t\"Ако нямате куража да настоявате за независима политика, няма никога да получите икономическите изгоди от Брекзита. Никога няма да получите политическите изгоди от Брекзита\", каза той.\r\n\t \r\n\tСпоред първия британски дипломат Доналд Тръмп използва твърди методи в отношенията си с Брюксел. \"Представете си Доналд Тръмп да направи Брекзита. Той би се заловил с това, действайки крайно твърдо\", отбеляза той. \"Все повече се възхищавам от Доналд Тръмп. Все повече се убеждавам, че има метод в неговата лудост\", добави Джонсън.", "date": "2018.06.08", "title": "Борис Джонсън: Брекзитът може да се провали"}
{"url": "https://www.mediapool.bg/uolstriyt-dzharnal-putin-pomolil-kurts-da-mu-uredi-sreshta-s-tramp-news280038.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин е помолил канцлера на Австрия да организира среща между него и американския президент Доналд Тръмп във Виена. Това пише в. \"Уолстрийт джърнъл\", като се позовава на високопоставен европейски представител.\r\n\t \r\n\tПутин е отправил искането по време на официалната си визита във Виена по-рано тази седмица. Австрийският канцлер Себастиан Курц е приел молбата и е обещал да говори с Тръмп, казва източникът.\r\n\t \r\n\tНастойчивата молба на Путин навежда на мисълта, че среща на върха между него и Тръмп може да има по-скоро от очакваното, само след няколко седмици. Изданието съобщи миналата седмица, че Белият дом е започнал предварителна работа по уреждането на среща на върха между двамата лидери. Джон Хънтсман, американският посланик в Русия, е бил във Вашингтон миналата седмица. Той се е срещнал с представители на администрацията на Тръмп с цел уреждане на срещата на върха, отбеляза тогава изданието.\n\n\r\n\t \r\n\tАвстрия вече е съобщила на САЩ готовността си да бъде домакин на срещата на върха между Тръмп и Путин, допълва ТАСС, като се позовава на източник от Съвета за национална сигурност на Белия дом.\r\n\t \r\n\tНа 20 март Путин и Тръмп проведоха телефонен разговор. Според съобщението на пресслужбата на Кремъл на ръководителите на външнополитическите ведомства на САЩ и Русия е било дадено поръчение да проучат въпроса за среща на лидерите. По-късно стана ясно, че Тръмп не само е говорил за възможност за среща, но и поканил Путин на среща във Вашингтон. Миналия месец Юрий Ушаков, сътрудникът на руския лидер, заяви, че възможността за организирането на среща между Путин и Тръмп в близките месеци, до ноемврийската среща на върха на Г-20, засега не се обсъжда.", "date": "2018.06.08", "title": "\"Уолстрийт джърнъл\": Путин помолил Курц да му уреди среща с Тръмп"}
{"url": "https://www.mediapool.bg/stolichnata-obshtina-iska-da-pravi-uchilishta-na-tsarkovni-tereni-news280043.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната община има идея да използва църковни терени, за да построи училища в квартали, в които образователни институции липсват. Става въпрос за \"Манастирски ливади - изток\", \"Кръстова вада\" и \"Витоша ВЕЦ-Симеоново\".\r\n\tВ тях имало имоти, собственост на Драгалевския манастир, които били и единствените свободни терени. Срещу евентуалното им предоставяне на общината в бъдещите училища щяло да се учи религия като свободно избираем предмет.\r\n\tВъпросът е бил обсъден в петък на среща между кмета на София Йорданка Фандъкова и патриарх Неофит. На нея са присъствали игуменката на Драгалевския манастир сестра Серафима, както и кметовете на район \"Лозенец\" - Любомир Дреков, и на \"Триадица\" - Николай Терзиев.\r\n\t\"От Патриаршията увериха столичния кмет Фандъкова, че въпросът ще бъде обсъден от Светия синод в най-скоро време\", уточниха от общината.", "date": "2018.06.08", "title": "Столичната община иска да прави училища на църковни терени"}
{"url": "https://www.mediapool.bg/meksiko-vnese-zhalba-v-sto-sreshtu-mitata-na-sasht-news280034.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМексико подаде жалба срещу САЩ в Световната търговска организация. Жалбата е заради въведените от САЩ мита върху алуминия и стоманата, предаде ДПА.\r\n\t \r\n\tСпоред Мексико митата - 25 процента за стоманата и 10 процента за алуминия - са несъвместими с Общото споразумение за тарифите и търговията от 1994 г.\r\n\t \r\n\tВ изявление на СТО се казва, че се дават шейсет дни на страните по спора да обсъдят въпроса и да намерят удовлетворяващо решение, без да се дава ход на жалбата. Ако след 60 дни това не стане, ще бъде взето решение по жалбата.\n\n\r\n\tМексико отвърна на американските мита с мита от 25 процента върху американските стоманени и селскостопански продукти.", "date": "2018.06.08", "title": "Мексико внесе жалба в СТО срещу митата на САЩ"}
{"url": "https://www.mediapool.bg/karakachanov-v-zashtita-na-belene-da-ne-vnasyame-elektroenergiya-news280035.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт монополист износител на електроенергия на Балканите, ще се превърнем в консуматор, коментира вицепремиерът и военен министър Красимир Каракачанов. \r\n\t \r\n\tТой защити проекта за строителството на АЕЦ \"Белене\" в Брюксел, където говори в  в кулоарите на срещата на министрите на отбраната от НАТО.\r\n\t \r\n\t\"Има някакви политици, бих ги нарекъл \"псевдополитици\", в България, които чисто идеологически, без да разсъждават за интересите на държавата, си играят на леви и десни, на русофили и русофоби, и по този начин търсят евтини политически дивиденти\", каза Каракачанов, цитиран от БТА. \n\n\r\n\t \r\n\tВъпросът с АЕЦ-Козлодуй, дори да се удължи още срокът на реакторите, има край, добави той. \r\n\t \r\n\tБългария не трябва да губи позициите си като страна производител на атомна електроенергия. От водеща страна, в момента изоставаме, а след 15 години от износител ще се превърнем във вносител на електроенергия, посочи той. Проектът за АЕЦ-Белене винаги е бил защитаван от мое име и от името на партията, която представлявам. Мисля, че правителството намери правилно решение, което предложи на парламента и парламентът вчера го одобри, добави вицепремиерът в отговор на въпрос. \r\n\t \r\n\tТой посочи, че България е направила огромни инвестиции в проекта - и по отношение на площадка, инфраструктура и купуване на двата реактора. \r\n\t \r\n\tОттук нататък трябва да се потърси стратегически инвеститор, който, без да търси специални гаранции за количества и цена на тока, да инвестира в този проект, да го завърши и държавата да има участие с направените досега инвестиции, допълни той. \r\n\t \r\n\tКаракачанов каза, че ако Атина и Скопие постигнат до срещата на върха на НАТО през юли решение по въпроса за името, възможностите за покана към Македония за преговори за присъединяване към пакта стават доста по-реални. \r\n\t \r\n\tТой отбеляза обаче, че решението е свързано и със законодателни и конституционни промени.", "date": "2018.06.08", "title": "Каракачанов в защита на \"Белене\": Да не внасяме електроенергия!"}
{"url": "https://www.mediapool.bg/kitai-shte-nablegne-na-borbata-s-ekstremizma-na-sreshta-na-varha-po-sigurnostta-news280044.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитай ще иска засилване на борбата с екстремизма на среща на върха, посветена на регионалната сигурност, която ще се състои в края на седмицата. Във форума ще участват някои от най-близките съюзници на Пекин в дипломатическата сфера, включително руският президент Владимир Путин, предава Ройтерс.\r\n\t \r\n\tСрещата е на Шанхайската организация сътрудничество. ШОС е оглавявана съвместно от Русия и Китай и е създадена през 2001 г. за борба с радикалния ислям и други заплахи за сигурността на територията на двете държави и на Централна Азия.\r\n\t \r\n\tМиналата година към организацията се присъединиха две нови членки, Индия и Пакистан, а на вратата почука и Иран. Засега Техеран е със статут на наблюдател, а не и на пълноправен член на блока. В него влизат и четири бивши съветски републики от Централна Азия.\n\n\r\n\t \r\n\t\"Една от най-належащите задачи за ШОС е да продължи да се бори с джихадистите от \"Ислямска държава\", които след разгрома на екстремистката групировка в Сирия и Ирак се завърнаха в родните си страни, някои от които са членки или наблюдателки в ШОС\", написа по-рано през седмицата официалната китайска осведомителна агенция Синхуа.\r\n\t \r\n\tМежду 2013 и 2017 г. членуващите в организацията страни са унищожили над 500 тренировъчни лагера на въоръжени бойци и са арестували около 2000 членове на \"международни терористични организации\", каза Синхуа.\r\n\t \r\n\tКитай казва, че е заплашен от радикални ислямисти в западния си автономен район Синцзян-Уйгурски, където в последните размирни години загинаха стотици хора.\r\n\t \r\n\tСтрогите мерки на китайските сили за сигурност отдавна се посрещат добре в Русия и Централна Азия, макар че западните страни изразиха безпокойство, че се нарушават човешки права - обвинения, които Китай отхвърля.\r\n\t \r\n\tСъботно-неделната среща на върха ще се състои в северния китайски пристанищен град Циндао преди планираната за следващата седмица историческа среща между севернокорейския лидер Ким Чен-ун и американския президент Доналд Тръмп в Сингапур.\r\n\tПо-рано през седмицата външнополитическият съветник в Кремъл Юрий Ушаков заяви пред репортери, че на днешната среща в Пекин между Путин и китайския президент Си Цзинпин ще бъде обсъден и въпросът за Корейския полуостров, но не даде подробности. Разговорите между двамата ще се състоят преди форума на ШОС.\r\n\t \r\n\tКато потвърждение на близките връзки между Китай и Русия се очаква Си да удостои Путин с Ордена за дружба на Китайската народна република, който се дава за пръв път. Синхуа предаде, че китайският президент ще връчи отличието днес следобед в сградата на китайския парламент, но макар агенцията да не уточни кой ще го получи, това ще съвпадне по време с официалните разговори между Си и Путин, които ще се състоят на същото място.\r\n\t \r\n\tУчастието в срещата на ШОС и на иранския президент Хасан Рохани дава на Китай и Русия възможност да препотвърдят ангажимента си към споразумението за иранската ядрена програма. Миналия месец Тръмп оттегли САЩ от сделката от 2015 г.\r\n\t \r\n\tГоворителката на китайското министерство на външните работи Хуа Чунин обаче заяви, че двете страни не искат Иран да засенчва срещата на върха.\r\n\t \r\n\t\"Надяваме се всички страни да се съсредоточат върху темата на лидерския форум\", каза тя.\r\n\t \r\n\tСериозните разногласия между членките на ШОС остават, дори и обикновено да са скрити от общественото внимание с дипломатически формулировки, с които всеки да може да се съгласи, като например, че \"трите сили на злото са тероризмът, сепаратизмът и екстремизмът\", както казва Китай.\r\n\t \r\n\tВ отношенията между Индия и Пакистан продължава да цари дълбока подозрителност, а Пекин вече дълго време се въздържа да подкрепя публично Русия по въпроса за Украйна.\r\n\t \r\n\t\"Традиционната враждебност между Индия и Пакистан може да засегне ефективността на процеса на вземане на решения в ШОС\", написа в статия за официоза \"Чайна дейли\" ръководителят на Изследователския център на ШОС към Китайската академия за обществени науки Сун Чжуанчжъ.", "date": "2018.06.08", "title": "Китай ще наблегне на борбата с екстремизма на среща на върха по сигурността"}
{"url": "https://www.mediapool.bg/nai-malko-44-dushi-sa-zaginali-pri-vazdushni-udari-v-siriyskata-provintsiya-idlib-news280045.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 44 души са загинали при въздушни удари, вероятно нанесени от Русия по села в контролираната от бунтовниците сирийска провинция Идлиб. Това е най-големият брой жертви при единична атака в региона тази година, заяви организацията Сирийски център за наблюдение на човешките права, цитирана от Ройтерс.\r\n\t \r\n\t\"Военни самолети, които вероятно са били руски, през нощта атакували село Зардана в северните селски райони на Идлиб и причинили най-големия брой жертви при единична атака в региона, в това число 11 жени и шест деца\", каза Рами Абдел Рахман, директорът на организацията, чиято централа е във Великобритания.\r\n\t \r\n\tПо думите му броят на загиналите се очаква да се увеличи, защото някои от около 60-те ранени са в критично състояние. Той заяви, че спасители все още претърсват развалините за оцелели.\n\n\r\n\t \r\n\tСеверозападната провинция Идлиб остава най-големият по население сирийски район, който е в ръцете на бунтовниците.\r\n\t \r\n\tПрез последните години натам избягаха десетки хиляди бойци и цивилни от други части на Сирия, в които сирийската армия си върна контрола с помощта на Русия и Иран.", "date": "2018.06.08", "title": "Най-малко 44 души са загинали при въздушни удари в сирийската провинция Идлиб"}
{"url": "https://www.mediapool.bg/prokuraturata-ignorirala-desetki-danni-za-finansirane-na-peevski-ot-ktb-news280046.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследващите източването на Корпоративна търговска банка (КТБ) са игнорирали десетки данни за финансирането на депутата от ДПС Делян Пеевски и майка му Ирена Кръстева от банката на Цветан Василев, .\r\n\tИзданието цитира материали от делото срещу Василев и останалите 17 подсъдими, според които името на народния представител и медиен магнат или инициалите му \"ДП\" фигурират в редица документи, отразяващи различни суми, насочени към бизнеса му.\r\n\tСред тях има и резолюции на самия Цветан Василев, като например тази, адресирана до някогашната му дясна река, а сега основен свидетел срещу него Бисер Лазов: \"Бисер Лазов: Виж и Пеевски (нали ще партнира) и можем да участваме. Онзи ще му дадем някой топгън!\"\r\n\tСтава въпрос за оферта от 2011 г. към банкера да участва в проект за удълбочаване на пристанището \"Мидия порт\" в румънския град Констанца. Под резолюцията личи следнияят надпис: \"ОТ ВАСИЛЕВ!!\"\r\n\tИнициалите \"ДП\" присъстват и във всекидневните справки, изготвяни от Венета Николова – друг свидетел по делото \"КТБ\" и дългогодишна служителка на Василев. \"Капитал\" цитира таблици с активите и пасивите на банката, от които става ясно, че към пролетта на 2014 г. парите, дадени на Делян Пеевски под една или друга форма, се изчисляват на малко над 575 млн. лв.\n\n\r\n\tКъм въпросните справки фигурират и няколко други резолюции към Лазов, някои от които звучат по следния начин: \"ДП защо не го търсиш. Кога ще разпределят табака\" или \"Приключвай ТЦ-ИМЕ и кредитите за ДП\".\r\n\tСамият Лазов, който иначе е разпитван многократно по най-различни теми и дава разяснения по същите тези, нито веднъж не е попитан какво стои зад ДП1, въпреки че срещу него стои най-голямата единична сума. Нито пък дали наистина след разпореждането до него е търсил ДП, посочва изданието.\r\n\tНай-голямо внимание в периода от последните три седмици преди затварянето на банката се обръща на задлъжнялостта на \"Булгартабак холдинг\" и дъщерните дружества, за което има изрични справки до Цветан Василев и обратни инструкции от него, повечето обаче заличени в електронното копие.\r\n\tОтношението на прокуратурата към връзката между КТБ и процъфтяващия бизнес на Пеевски най-красноречиво личи от думите на шефа на спецпрокуратурата Иван Гешев и наблюдаващ прокурор по делото по време на пресконференцията му за внасянето на казуса в спецсъда: \"В това изложение го няма и г-н Путин, няма го и Обама, няма ги и много други хора.\"\r\n\tПомолен да отговори сериозно на въпроса дали държавното обвинение е установило депутатът от ДПС да има някаква роля в източването на банката, Гешев тогава заяви: \"В хода на разследването не сме установили някакви неща, които да са свързани с г-н Пеевски и които да касаят описаната от мен схема, затова не сме го посочили в това изложение.\"", "date": "2018.06.08", "title": "Прокуратурата игнорирала десетки данни за финансиране на Пеевски от КТБ"}
{"url": "https://www.mediapool.bg/nato-prizova-za-mirni-pregovori-s-talibanite-bez-predvaritelni-usloviya-news280047.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГенералният секретар на НАТО Йенс Столтенберг призова талибаните да приемат предложението на властите в Кабул за участие в мирни преговори, без предварителни условия.\r\n\t\r\n\tТой отбеляза, че обявеното от афганистанските власти едностранно прекратяване на огъня е нещо невиждано досега. Талибаните трябва да покажат сега дали наистина искат мир, посочи Столтенберг.\r\n\t\r\n\tГенералният секретар съобщи, че следващия месец НАТО ще реши дали да запази до 2024 г. финансирането за афганистанските сили за сигурност. Той изрази очакването това решение да бъде прието, а средствата да останат в досегашния размер - около един милиард долара на година.\r\n\t\r\n\tСтолтенберг добави, че силите на алианса ще останат в Афганистан, докогато е необходимо, за да се създадат условията за мирни преговори. По неговите думи преговорите следва да бъдат между афганистанците, а целта е постигането на помирение. Столтенберг даде пример с Колумбия, където властите и бунтовниците едновременно са се били и са преговаряли.\r\n\tАфганистан е различен, но има примери за преодоляване на дългогодишни конфликти, добави той. Всички в региона трябва да играят конструктивна роля, призова Столтенберг.\r\n\t \n\n\r\n\tСлед първата част от заседанието на министрите на отбраната от алианса в Брюксел Столтенберг съобщи, че НАТО е представила на ЕС точните си изисквания за развитието на инфраструктура с двойно предназначение, за да се повишат способностите на войските на пакта за бързо придвижване. ЕС и НАТО работят по 74 съвместни проекта и това е най-мащабното взаимодействие между двете организации досега, отбеляза той.\r\n\t \r\n\tМнимата смърт на руския журналист Аркадий Бабченко в Украйна може да подкопае доверието в свободните медии и да налее масло в огъня на пропагандата, каза Йенс Столтенберг.\r\n\t \r\n\tВсички сме успокоени, че Бабченко е жив. Свободата на медиите е част от демокрацията, зависими сме от тях. Най-доброто средство срещу фалшивите новини са свободните и независими медии, които цитират ясни източници и проверими факти, добави той.\r\n\t \r\n\tВсе още сме много обезпокоени за случая \"Скрипал\", заяви генералният секретар. По неговите думи няма причина съюзниците да се съмняват в изводите на британското правителство по този въпрос.\r\n\t \r\n\tИма различни виждания сред съюзниците за разширяването на газопровода \"Северен поток\", съобщи Столтенберг. За НАТО са важни разнообразието и сигурността на енергийните доставки, както и развитието на източниците на възобновяема енергия, добави той.", "date": "2018.06.08", "title": "НАТО призова за мирни преговори с талибаните, без предварителни условия"}
{"url": "https://www.mediapool.bg/nad-14-mln-potrebiteli-na-feisbuk-zasegnati-ot-nov-problem-s-lichnite-danni-news280018.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСоциалната мрежа Фейсбук съобщи, че погрешка е направила обществено достояние личните съобщения на 14 милиона потребители в продължение на четири дни през май, предаде Асошиейтед прес.\r\n\tСлучилото се дължи на компютърен дефект, който бил открит неотдавна и който превръщал автоматично в публични съобщенията на някои хора, разказа Ерин Игън, отговаряща за въпросите на неприкосновеността на личния живот към Фейсбук.\r\n\t \r\n\tТази грешка става в момент, в който социалната мрежа работи по нов начин на споделяне на някои елементи от профила на потребителите, като например снимки.\r\n\tГрешката е засегнала мрежата в периода 18-27 май. Техническият дефект бил отстранен още на 22 май, но на компанията били нужни още пет дни, за да превърне отново в лични всички направени обществено достояние съобщения.\n\n\r\n\t\"Решихме проблема и започнахме от вчера да предупреждаваме засегнатите хора и да ги караме да проверяват съобщенията, които са постнали през този период\", казва Игън.\r\n\t \r\n\t14-те милиона засегнати потребители ще видят при влизането си в социалната мрежа известие, което ще ги прикани да посетят отделна страница, на която ще могат да прегледат постовете, засегнати от дефекта.\r\n\t \r\n\tПроблемът се случва в момент, в който Фейсбук се оказа забъркан в няколко афери с лични данни. Групата е силно критикувана заради това, че е допуснала лични данни на десетки милиони потребители, без тяхното знание, да се озоват в ръцете на аналитичната компания Кембридж Аналитика.\r\n\t \r\n\tТази седмица Фейсбук отново стана обект на критики, след като потвърди, че китайският производител на смартфони Хуавей, смятан за близък до властта в Китай и забранен от доставчиците на американската армия, фигурира след производителите, на които е разрешено да използват личните данни на потребителите.", "date": "2018.06.08", "title": "Над 14 млн. потребители на Фейсбук засегнати от нов проблем с личните данни"}
{"url": "https://www.mediapool.bg/germanskite-deputati-otkazaha-da-razsledvat-bezhanskata-politika-na-merkel-news280020.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманските парламентаристи отхвърлиха вчера исканията на \"Алтернатива за Германия\" и Свободната демократическа партия за разследване на имиграционната политика на канцлера Ангела Меркел, предаде ДПА, цитирана от БТА.\r\n\tГерманската агенция за бежанците, която обработва молбите за предоставяне на убежища, от няколко седмици е обвинявана, че е дала погрешно положителен отговор на подобни искания в повече от 1200 случая в офиса си в Бремен, както се предполага, в замяна на подкупи.\r\n\tПравителството заяви вчера, че разследване не е необходимо, тъй като парламентарната комисия, натоварена със скандалния случай, ще работи по-бързо.\r\n\tСвободната демократическа партия и \"Алтернатива за Германия\" настояват за по-строг контрол върху имиграцията и в политиката по депортиране.\r\n\tВъпросът за бежанците е ябълката на раздора в германската политика от 2015 г., когато Ангела Меркел отвори границите на страната за над един милион мигранти от конфликтни зони в Близкия изток и Северна Африка.", "date": "2018.06.08", "title": "Германските депутати отказаха да разследват бежанската политика на Меркел"}
{"url": "https://www.mediapool.bg/nasa-otkrila-novi-vamozhni-formi-na-zhivot-na-mars-news280019.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа Марс са открити нови признаци на възможни минали или дори настоящи форми на живот на Червената планета, съобщиха специалисти от НАСА, цитирани от \"Асошиейтед прес\" и \"Ройтерс\", цитирани от БТА.\r\n\tМарсоходът \"Кюриосити\" е намерил на планетата органични молекули с неясен произход в бивше корито на река на възраст 3 милиарда години на дълбочина 5 см.\r\n\tТова може да означава, че някога на Марс са съществували условия за развитие на форми на живот, съобщиха представители на космическата агенция на САЩ на нейния сайт и в социални медии, в които приемат въпроси с използване на хаштага #askNASA.\r\n\tСпециалистите уточниха, че откритите органични съединения не са свързани непременно с жизнена дейност на някакви същества и може да са се образували и без участие на организми, отбелязва \"Ройтерс\". Остава обаче възможността някога Марс да е бил обитаван от микроорганизми или дори те все още да съществуват на планетата, посочва АП.\r\n\t\"Кюриосити\" е потвърдил и сезонни повишения на равнищата на метан в атмосферата на Марс, като не е изключено те да имат биологичен източник.", "date": "2018.06.08", "title": "НАСА открила нови въможни форми на живот на Марс"}
{"url": "https://www.mediapool.bg/bivshiyat-rektor-na-meditsinskiya-universitet-e-opravdan-po-vsichki-obvineniya-news280011.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският градски съд (СГС) оправда в четвъртък вечерта по всички обвинения бившия ректор на Медицинския университет (МУ) Ваньо Митев и бившия главен секретар на ВУЗ-а Алексей Алексеев.\r\n\tПреди повече от 3 години Митев бе привлечен към наказателна отговорност за неизгодна сделка, безстопанственост и престъпление по служба, защото е допуснал Алексеев да разреши в МУ да бъдат записани 146 чуждестранни студенти, без да са държали изпити по биология и химия.\r\n\tПрокуратурата твърдеше, че от действията му са настъпили вреди за университета в размер на над 1.1 млн. лева. Тази сума бе изчислена от разследващите като разлика от годишната такса, която плащат останалите студенти и реално платените пари от въпросните 146 техни колеги.\r\n\tПо отношение на неизгодната сделка, сключена от Митев, прокуратурата твърдеше, че той неправомерно е наел двама адвокати с договор за правна помощ, въпреки че в МУ имало двама щатни юрисконсулти.\r\n\tАлексеев пък бе обвинен за закупуването на джип „Рейндж Роувър“, който според разследващите не бил необходим на университета, тъй като той вече разполагал с две други коли – „Ауди“ А4 и А6.\n\n\r\n\tОт решението на съдебния състав, председателстван от съдия Милен Михайлов, обаче стана ясно, че 146-имата студенти са приети по правилата и са плащали такси за обучението си. Противно на твърденията на прокуратурата, съдът посочи, че те са преминали изпит по английски език, в който са били включени и въпроси по химия и биология.\r\n\tОсновният аргумент обаче беше, че решението за приема им не е било взето еднолично от Митев, а от Академичния съвет на МУ. Също така съдия Михайлов подчерта, че в случая не е нанесена никаква щета на университета, а напротив – той е получил приходи от платените от въпросните студенти такси.\r\n\tЛуксозният джип пък бил закупен чрез законно проведена обществена поръчка, а и се ползвал по предназначение, тъй като двата налични служебни автомобила вече били стари. Колкото до договорите за правна помощ, самите юрисконсулти на МУ свидетелстват, че са били изключително натоварени и са имали нужда от помощ.\r\n\tПреди това прокуратурата поиска 6 години затво за Ваньо Митев, за защитата му – оправдателна присъда, посочвайки, че обвинителният акт срещу него представлявал „пълен хаос“. Решението на СГС не е окончателно и може да се протестира от държавното обвинение пред Софийския апелативен съд.", "date": "2018.06.08", "title": "Бившият ректор на Медицинския университет е оправдан по всички обвинения"}
{"url": "https://www.mediapool.bg/london-s-plan-kak-da-se-izbegne-tvardata-granitsa-s-irlandiya-sled-brekzit-news280021.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританското правителство публикува в четвъртък резервния си план за уреждане на въпроса с ирландската граница след излизането на страната от Европейския съюз, в който се предвижда прилагане на митническите правила на ЕС до края на 2021 г., предадоха \"Франс прес\" и \"Ройтерс\", цитирани от БТА.\r\n\tОповестяването на плана идва в обстановка на напрежение в британското правителство по въпроса, тъй като поддръжниците на Брекзит без отстъпки се опасяват, че това решение ще се проточи във времето и ще обезсмисли Брекзит.\r\n\tСякаш в отговор на тревогите им в публикувания вчера документ се подчертава, че това резервно решение ще трябва да е ограничено във времето и ще трае докато не бъдат постигнати бъдещи договорености с ЕС, които според Лондон ще влязат в сила в края на 2021 г.\r\n\tТази дата надхвърля с една година вече договорения от Лондон преходен период за смекчаване на икономическите въздействия от Брекзит, който свършва през декември 2020 г. - 21 месеца след излизането на Великобритания от ЕС на 29 март 2019 г. През този период Великобритания ще остане извън общата търговска политика, тоест правителството ѝ ще може да сключва свои споразумения за свободна търговия с други страни. Уточнява се също, че резервният план важи за цяла Великобритания, а не само за Северна Ирландия.\r\n\tНовият документ освен това допуска продължаващо влияние на Съда на ЕС върху британското законотворчество, което може да разгневи някои евроскептици в управляващата Консервативна партия. \"Ако като част от бъдещото партньорство парламентът приеме закон, който е идентичен със съществуващ в ЕС закон, може да е разумно британските съдилища да проверят какви са съответните отсъждания на Европейския съд\", се казва в документа.\n\n\r\n\tРезервният вариант ще се използва само в случай, че не бъде одобрено никакво друго решение за избягване на връщането на физическа граница в Ирландия.\r\n\tГлавният преговарящ на ЕС по Брекзит Мишел Барние приветства в \"Туитър\" публикуването на предложението, като уточни, че то трябва да бъде проучено, за да се установи дали спазва целостта на общия пазар и митническия съюз, допълва БТА.\r\n\tСпоред координатора на Европейския парламент за Брекзит обаче предложението очевидно е недостатъчно. \"Един временен резервен план не е резервен план, освен ако окончателното споразумение не е идентично на резервния план\", аргументира се той.\r\n\tДемократичната юнионистка партия, ултраконсервативната северноирландска партия, която осигурява мнозинство на правителството на Тереза Мей в Камарата на общините, приветства предложението като напредък, който отразява ангажимента на премиера да зачита целостта на Обединеното кралство.\r\n\tСпоред ирландската републиканска партия \"Шин Фейн\" обаче резервният план просто \"удължава преходния период\".\r\n\tМинистърът на външните работи на Република Ирландия Саймън Ковъни заяви, че страната му ще проучи предложението на британското правителство.\r\n\tИрландският въпрос е един от най-деликатните в преговорите по Брекзит заради опасенията от евентуално връщане на физическа граница между Северна Ирландия, която е част от Обединеното кралство и напуска ЕС, и Република Ирландия, която остава член на ЕС, отбелязва \"Франс прес\", цитирана от БТА.", "date": "2018.06.08", "title": "Лондон с план как да се избегне \"твърдата\" граница с Ирландия след Брекзит"}
{"url": "https://www.mediapool.bg/erdogan-kaza-che-izvanrednoto-polozhenie-mozhe-da-padne-sled-izborite-news280023.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган заяви, че извънредното положение в страната, въведено след опита за преврат през юли 2016 г., може да бъде вдигнато след изборите, които ще се произведат на 24 юни.\r\n\t \r\n\t\"След изборите ще сложим закона за извънредното положение на масата и ще го преразгледаме\", каза Ердоган в интервю за телевизия Си Ен Ен Тюрк. \"Нещо като отмяната му може да се случи\", допълни той, цитиран от ДПА.\r\n\t \r\n\t\"Тези неща няма да се отлагат прекалено дълго. Тези неща ще бъдат свършени бързо и ще се придвижат напред\", добави той.\n\n\r\n\tСлед опита за преврат, по време на извънредното положение около 150 000 души бяха уволнени от държавните институции и армията. Турция обвинява намиращия се в САЩ проповедник и едно време съюзник на Ердоган - Абдуллах Гюлен, че е организирал опита за преврат. Гюлен отрича да има вина.\r\n\t \r\n\tВ интервюто Ердоган каза, че Турция ще нанесе удар на кюрдски бунтовнически лагери в планините на Северен Ирак, в Кандил, Синджар и Махмур, ако иракското централно правителство не прочисти района от тях, предаде Ройтерс.\r\n\t \r\n\t\"Ако Багдад не може да реши проблема с тероризма, то ние не смятаме да чакаме разрешение от когото и да е било. Ние можем да нанесем удар по Синджар и Кандил. Казвам това за първи път. Махмур също е много важен район, ние можем да ударим и него\", заяви турският лидер. \"Можем да дойдем във всеки момент\", добави той.\r\n\t \r\n\tТурският президент редовно споменава за Кандил и Синджар, но за първи път говори за Махмур, намиращ се южно от Мосул, за който се смята, че подхранва тиловите бази на Кандил, отбелязва Франс прес.\r\n\t \r\n\tТурската армия, както изглежда умножи в последните седмици акциите в зоната на Ирак по границата с Турция, която редовно е бомбардирана от нейните самолети. Миналата седмица Турция съобщи за четирима убити военни в сблъсък с ПКК в Северен Ирак.\r\n\t \r\n\tАнкара редовно говори за възможност да започне трансгранична офанзива по модела на двете военни операции, водени срещу Ислямска държава и кюрдските бунтовници в Северна Сирия от 2016 г. Тонът както изглежда ескалира с приближаването на изборите на 24 юни, отбелязва Франс прес.\r\n\t \r\n\tСъщевременно при среща с представители на младежки организации, състояла се в президентския дворец в Анкара, Ердоган каза, че Турция се готви да изпрати астронавт в космоса.\r\n\t \r\n\t\"Вече работим по изстрелване на спътник и е възможно именно благодарение на нашата младеж да стигнем до този етап, в който ще можем да отправим в космоса и астронавт\", каза Ердоган.", "date": "2018.06.08", "title": "Ердоган каза, че извънредното положение може да падне след изборите"}
{"url": "https://www.mediapool.bg/predi-sreshtata-na-g-7-v-kanada-tramp-e-sam-sreshtu-vsichki-news280022.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерите на богатите страни от Групата на седемте от вчера пристигат вече в Канада за годишна среща на върха, която се очертава като извънредно напрегната заради митата, наложени неотдавна на съюзниците от Доналд Тръмп, останал глух за протестите, пише в петък Франс прес.\r\n\tСлед месеци безплодни двустранни срещи американският президент ще се изправи днес и утре в Ла Малбе (Квебек) срещу ръководителите на Канада и на три европейски страни (Франция, Германия и Великобритания), както и на Япония - приятелски страни, които се опасяват политиката \"Америка преди всичко\" да не се отрази зле на световния растеж.\r\n\tСтолиците се готвеха за тази среща, сякаш за мач с шестима играчи срещу един, отбелязва Франс прес. След едностранното оттегляне на Вашингтон от споразумението за иранската ядрена програма покачването на митата се възприема направо като отхвърляне на основополагащия принцип на Г-7 като гарант на международния ред.\r\n\t\"За нас митата са незаконни, което затруднява разработването на общ документ\", отбеляза ядно през седмицата високопоставен европейски представител. Германската канцлерка Ангела Меркел заговори за \"разногласия\".\r\n\tНа среща с Еманюел Макрон, пристигнал в Канада отрано - още в сряда, домакинът на срещата Джъстин Трюдо не склони да смекчи изразните средства: държеше в общата декларация да се говори за \"силен, отговорен и прозрачен мултилатерализъм\" - формулировка, която Вашингтон едва ли би приел.\n\n\r\n\tКонфликтът по повод митата толкова се изостри, че срещата на върха може и да не приключи с обща заключителна декларация, надхвърляща рамките на консенсуса за замърсяването на океаните или равенството между мъже и жени.\r\n\t\"Дори съпротивата на САЩ да стигне много далеч, не бива да жертваме своите принципи, своите интереси заради някакво привидно единство\", заяви Елисейският дворец. Значи няма как да не се спомене Парижкото споразумение или да бъде обвинен Иран, че не спазва ядрения документ, отбелязва Франс прес.\r\n\tЩо се отнася до търговията, Франция настоява и да се посочи, \"че търговията между държавите от Г-7 трябва да бъде отворена, свободна и справедлива\".\r\n\tСлед продължителна съвместна вечеря на френския и канадския лидер Елисейският дворец отбеляза, че двамата са се разбрали \"да заявят, че ако няма друг вариант, те без колебание ще изолират Съединените щати\".\r\n\tМакрон към Тръмп: Никой лидер не е вечен\r\n\tНа журналистически въпрос дали проблемът с Тръмп е, че \"не го е грижа дали ще бъде изолиран\", Макрон, цитиран от Ройтерс, отговори: \"Казвате, че президентът на САЩ хич не го е грижа. Може и така да е, но никой не е вечен. Шестте страни от Г-7 без САЩ взети заедно са по-голям пазар от американския.\"\r\n\t\"Няма да има световна хегемония, ако знаем как да се организираме. А ние не искаме да има\", каза френският президент на съвместната пресконференция с Джъстин Трюдо в Отава.\r\n\tДосега Макрон наричаше Тръмп “свой приятел“. В четвъртък той направи завой и обяви намерението да участва в единен фронт срещу Тръмп с другите лидери от Г-7, макар и да посочи, че е важно да се запази учтивост, отбелязва Ройтерс.\r\n\t\"Може би американският президент не го е грижа, че ще бъде изолиран днес, но ние нямаме нищо против да останем шест страни, ако се наложи. Защото тези шест страни представляват ценности, представляват икономически пазар и най-вече представляват реална сила на международно ниво днес\", каза френският президент.\r\n\tМакрон съобщи, че ще говори в петък с лидерите на Германия, Великобритания и Италия и представителите на ЕС преди началото на срещата на върха на Г-7 с цел укрепване на съюза пред Тръмп, предаде \"Франс прес\".\r\n\tСпоред германски представител, цитиран от Ройтерс, европейските държави ще представят на Г-7 единна позиция по въпроси, обхващащи теми от Иран до климатичните промени.\r\n\t“В такъв момент е много важно да имаме такива срещи. Дали ще има заключителна декларация или не, не знам“, каза източникът на Ройтерс. Необичайно би било за срещата на върха да приключи без заключително комюнике. Целта ни е да имаме обща декларация, но имаме своите позиции, от които няма да се откажем, допълни той.\r\n\tГермания призовава за европейско единство\r\n\t \r\n\tГерманският министър на икономиката Петер Алтмайер призова днес Европа да остане единна на фона на нарастващото напрежение в търговията със САЩ, като отбеляза, че не е ясно как ще приключи срещата на върха на Г-7, предаде Ройтерс.\r\n\t \r\n\tИмаме сериозна ситуация, която не е от снощи или тази сутрин, а от изминалите няколко седмици, каза Алтмайер пред телевизия Цет Де Еф.\r\n\t \r\n\tТой подчерта значимостта на европейското единство по въпроса за свободната търговия и икономическите интереси.\r\n\t \r\n\tАлтмайер каза, че ЕС дълго се е въздържал да наложи свои мита, но е предупредил, че може да прибегне до тях, ако няма друг избор.\r\n\t \r\n\tЕвропейските лидери остават ангажирани с идеята за продължаване на диалога със САЩ, ако и двете страни имат желание да направят отстъпки, каза той, макар да няма признаци за това в момента.\r\n\t \r\n\tГерманският външен министър Хайко Маас посочи пред вестник \"Зюддойче цайтунг\", че САЩ остават най-близкият партньор на Германия извън Европа, но има значителни различия, които не могат да бъдат пренебрегнати \".\r\n\t \r\n\tТой критикува действията на Тръмп във връзка с иранското споразумение, търговията и климатичните промени, като каза, че американският президент съзнателно пренебрегва отрицателните последици, които имат неговите решения за Европа, съсредоточавайки се изцяло върху интересите на САЩ.\r\n\t\"Семейна свада\"\r\n\tДоналд Тръмп обаче изобщо не понечи да уталожи нещата, много радостен, че е стигнал докрай в своята неопротекционистка политика след колебанията през първата си година на поста.\r\n\tТой е убеден, че като първа икономика в света САЩ имат надмощие над своите партньори и ще им наложи да внасят повече американски стоки. Нищо че за момента Канада и ЕС оказват съпротива и отвръщат с насрещни мита.\r\n\t\"Може би липсва съгласие за едно-друго, предпочитам да го нарека семейна свада\", казва Лари Къдлоу, икономическият съветник на президента, и уверява, че шефът му изисква само \"реципрочност\".\r\n\tСпоред официалната теза на властите в САЩ Доналд Тръмп е спасителят, а не гробарят на международния ред, нарушаван от шмекерите в играта начело с Китай. Сред използвачите обаче са наредени още Германия с автомобилите и Канада със своята стомана - за тяхно най-голямо учудване, коментира Франс прес.\r\n\tСтигна се дотам, че насрочената за 12 юни в Сингапур среща на американския лидер с диктатора Ким Чен-ун парадоксално се очертава като по-топла, отколкото с неговите \"приятели\" от Г-7, добавя същата агенция.\r\n\tБилатерализмът преди всичко\r\n\tНе за пръв път виждаме разногласия в тази група, чиято първа среща бе организирана от Валери Жискар д'Естен в Рамбуйе през 1975 г. През 2014 г. Русия, управлявана от Владимир Путин, бе изключена от Г-8, която бе приета за неин член през 1998 г.\r\n\tТози път обаче САЩ търсят отговор вън от рамките на мултилатералната система, изгубили вече доверие в Световната търговска организация и други институции. Стремежът е също да бъде заобиколен ЕС, първият в света икономически блок, единен засега.\r\n\t\"Тръмп ще дърпа всички конци, за да оплете и прекърши останалите шест страни, да ги насочи, накъдето пожелае - сиреч към двустранни преговори - коментира Лоранс Нардон от Френския институт за международни отношения. - Засега и шестте още се държат, но Тръмп не е приключил с тях.\"\r\n\tДвойката Трюдо-Макрон си запази възможността да представи своя общ фронт на пресконференция в четвъртък сутринта, ден преди да започне петъчната среща на върха.\r\n\tАвторът на \"Изкуството на сделката\" (Тръмп, б. р.) обаче е доказал за над 500 дни на висшия пост, че не се трогва лесно.\r\n\t\"Президентът има навика да посреща критиките с контраатаки\", напомня пред Франс прес Уилям Алън Рейнсч от вашингтонския мозъчен център Си Ес Ай Ес.", "date": "2018.06.08", "title": "Преди срещата на Г-7 в Канада: Тръмп е сам срещу всички"}
{"url": "https://www.mediapool.bg/parlamentat-dade-zelena-svetlina-za-skapite-voenni-sdelki-news280025.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентът одобри в петък проектите за купуване на нов тип изтребители и на бронирани машини за общо над 3,2 млрд. лева и отвориха вратата пред военния министър Красимир Каракачанов да изпълни плановете си и да подпише сделките до края на годината.\r\n\tМащабните военни разходи бяха подкрепени от почти всички депутати с изключение на представителите на \"Воля\", чийто лидер  върху тях и референдум за излизане от НАТО.\r\n\t \r\n\tДепутатите от БСП подкрепиха проектите, въпреки че в , а лидерът им Корнелия Нинова системно се обявяваше срещу високите военни разходи. \r\n\t \r\n\tСлед като депутатите от левицата системно подкрепяха военните проекти въпреки позицията на Нинова, сега тя формулира завой в разбиранията си.\r\n\t \r\n\tПо думите ѝ БСП ще гласува \"за\", защото проектите изпълняват двете условия на партията.\r\n\t \r\n\t\"Първо, парите за модернизация да не надхвърлят 2 на сто от БВП, каквито са предложенията на военния министър Красимир Каракачанов. Второ, да бъдат ангажирани фирмите от българската отбранителна индустрия по линия на офсетното сътрудничество - това също било заложено в проектите. При това положение ще ги подкрепим\", обяви преди гласуването Нинова.\r\n\t \r\n\t\r\n\t \r\n\tВ същото време обаче депутати от левицата отново заподозряха, че победителите в конкурсите са предопределени и коментираха, че проектите ще се реализират в корупционна среда. Те визират конкретно сделката за нов тип изтребител, в която . \r\n\t \r\n\t\"Това, което се стараеха да направят от служебния кабинет под вещото ръководство на президента Радев, точно тогава се създаваше корупционната среда\", отговори Цветанов, визирайки прекратения конкурс, който избра шведските изтребители \"Грипен\".\r\n\t \r\n\tГЕРБ и \"Обединени патриоти\" подкрепиха проектите, въпреки че преди ден от \"Атака\" поискаха да се закупят руски изтребители, каквато възможност не ее планира в тях. \r\n\t \r\n\tЗам.-председателят на парламента Емил Христов от ГЕРБ отчете позитивно промяната в позицията на БСП и коментира, че \"проектите не са нито на ГЕРБ, нито на Обединени патриоти, а на Българската армия\".\r\n\t \r\n\tДПС има системна позиция в подкрепа на модернизацията на армията и я потвърди и днес в пленарната зала.\r\n\t \r\n\t\"ДПС смята, че най-големият риск пред двата проекта е пряко свързан с политическата воля на управляващите да ги реализират. Модернизацията на въоръжените сили следва да има цикличен характер. С гласуването си днес Движението ще подкрепи именно модернизацията на армията, а не ГЕРБ\", коментира депутатът от ДПС посочи Джейхан Ибрямов.\r\n\t \r\n\t\r\n\t \r\n\tПротив останаха депутатите от партия \"Воля\". \r\n\t \r\n\t\"Историята помни и Васил Левски, и поп Кръстьо и, ако не можете да направите нещо толкова добро за нацията си, за да ви запомнят като Васил Левски, поне гледайте да не направите така, че да ви запомнят като поп Кръстьо\", коментира Веселин Марешки.\r\n\t \r\n\tТой разпозна темата за отбраната през последните седмици след като участва в сбирка на крайнодесни европейски партии в Ница, а после се обяви за провеждането на референдум за излизане на България от НАТО и на 9 май чества деня на победата на Червения площад в Москва.\r\n\t \r\n\tВ петък Марешки упрекна Красимир Каракачанов, че е при поемането на поста военен министър е говорел едно, а сега - друго.\r\n\t \r\n\t\"Преди година Каракачанов не е държал химикала, сега го държи и бърза да го използва, защото може и да не е дълго на поста. Тези проекти са най-големият грабеж на века\", коментира Марешки. \r\n\t \r\n\t\r\n\t \r\n\tДвата проекта са на обща стойност над 3.2 млрд. лева с ДДС, а до седмици се очаква МО да подготви и проекта за купуване на два нови патрулни кораба, който с ДДС ще се доближи до 1 млрд. лева. \r\n\t \r\n\tНеобходимостта от закупуването на нов тип изтребители и нови бронирани машини е на дневен ред от най-малко 15 години, но поради различни причини така и не се стигна до сключването на сделки.\r\n\t \r\n\tМиналата година проектът за покупката на нови изтребители беше на финалната фаза и дори беше избран победител – шведските машини \"Грипен\". \r\n\t \r\n\tУправляващата партия ГЕРБ обаче инициира парламентарна проверка на проекта, която установи нередности в организирането му, довели до декласиране на офертата за изтребители Ф 16, и препоръча да се съберат нови предложения.\r\n\t \r\n\tВоенният министър Красимир Каракачанов обяви амбиция да подпише сделките за новите изтребители и бронирани машини до края на годината, но не е толкова сигурно дали това ще се случи. \r\n\t \r\n\tМнозина анализатори и наблюдатели подозират, че е възможно и това правителство да не сключи договор за нов тип изтребители, както постъпиха най-малко пет предишни кабинета.\r\n\t \r\n\tВ тази посока е и системното и методично осигуряване на милиони левове към Русия за поддръжката на старите съветски, несъвместими с НАТО изтребители МиГ 29.\r\n\tОт друга страна, сега проектите вече се ползват с политическо съгласие и ясна финансова рамка, така че шансовете за успешен край са значителни. \r\n\t \r\n\tПо отношение на проекта за бронирани машини, който бе обявен от МО за приоритетен, очакванията са, че ще се стигне до сделка. \r\n\t \r\n\tОколо военните проекти очаквано има засилени бизнес и политически интереси, а лостовете за граждански контрол остават много ограничени. \r\n\t \r\n\tЗатова БСП и останалите опозиционни партии са длъжни да аргументират ясни и точни въпроси по проектите, да формулират предложения за тяхната промяна при необходимост, тъй като парламентът е единствената възможност за контрол, но не и да изпадат в популизъм.\r\n\t \r\n\tВ същото време управляващите трябва да дават детайлна публична информация за проектите, за да не се повтори трагичните резултати от досегашната модернизация на българската армия.\r\n\t \r\n\tСрещу изхарчените стотици милиони левове в последните 15 години не са придобити почти никакви бойни способности, а някои от подписаните договори са емблематични за лошото планиране и реализиране.", "date": "2018.06.08", "title": "Парламентът даде \"зелена светлина\" за скъпите военни сделки"}
{"url": "https://www.mediapool.bg/borisov-otidoh-v-rusiya-da-vidya-kakvo-e-trasiral-radev-ne-beshe-trasirano-nishto-news280017.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Отидох в Русия да видя какво е трасирал президентът Радев, не беше трасирано нищо\".\r\n\tТова каза министър-председателят Бойко Борисов по време на парламентарния контрол в петък в отговор на въпрос на депутата от БСП Антон Кутев за посещението на Борисов в Русия в края на май.\r\n\tТова е първото явяване на министър-председателя на парламентарен контрол от близо година насам. За последно той се е подлагал на контрол на 7 юли 2017 г., когато е отговорил на въпрос на Корнелия Нинова за Бялата книга за развитието на Европа.\r\n\tБорисов каза, че България има договор за газ до 2030 г., а в случая става дума за допълнително количество газ, което ще влезе в България, и по третия либерализационен пакет на ЕС трябва да се прецени как да бъде прекарано през газопреносната система на страната до Сърбия, Унгария, Македония, Гърция. \"Това е проблемът между ЕК и Русия\", посочи Борисов.\r\n\tТой информира, че на 13 юни в Белград се събират министри, ЕК, представители на руския газов гигант, за да решат как газът, поне част от него, да се търгува на територията на България, а другата част да бъде с директни договори със Сърбия и Унгария.\n\n\r\n\tТози отговор обаче не удовлетвори Антон Кутев и той обвини премиера, че не е разбрал какво му е говорил руският президент Владимир Путин. Кутев го обвини, че лъже, че България вече е на газовата карта.\r\n\t\"Вие, изглежда, сте били на различни срещи с г-н Путин, защото вашата оценка, поне това, което казва Министерски съвет в официалното си съобщение, коренно се различава от това, което казва Кремъл. Вие говорите как през България ще преминават 35 млрд куб м. газ, Дмитрий Песков (говорител на Кремъл, б. р.) казва, че договорености по доставката на газ за България от \"Турски поток\" няма. Нито едно от съобщенията на МС не отговаря на това, което казва Путин, още по-малко Песков, Вие просто не се разбирате с тези хора, вие имате някакъв начин на комуникация, съвършено различен от техния\", заяви Антон Кутев.\r\n\tПоследва второ излизане на Борисов на трибуната.\r\n\t\"Винаги, когато съм бил в парламента, вие чакате да дойда не за да свършим работа, а за да си кажете това, което сте си намислили. Вместо да ме питате мен, питайте президента какво е трасирал на срещата си с Путин. Три часа си говорих с Путин. Толкова да не съм разбрал какво е казвал, а на живо го предаваха - не мога да се съглася с вас\", коментира Борисов.\r\n\tТой добави, че използването на случая депутатът от БСП да се заяжда с него и да си разменят реплики на висок тон не помага на никого.\r\n\t\"Вие използвате случая да се заяждате с мен и да си разменяме реплики, на никого не помага. От една страна нашите партньори ми пишат, че съм васал на Путин, вие - че не се разбирам с него. На кого да повярвам накрая, а три часа си говорихме най-добронамерено и като дойде тази година в България, ще го помоля да седне да ви обясни на руски и той какво мисли\", заяви премиерът. Преди дни в интервю за бТВ финансовият министър Владислав Горанов също се опита да оправдае отсъствието на премиера от парламентарния контрол с аргумента, че опозицията истеризира дебата и премиерът не можел да си губи времето с това.\r\n\tПо време на словесната престрелка в пленарната зала Кутев намекна, че ГЕРБ нямат достатъчно висок рейтинг. \"Президентът Румен Радев има по-висок рейтинг от вас и вие очевидно не можете да свикнете с това\", каза Кутев.\r\n\t\"За рейтинги мога да кажа, че ГЕРБ има по-висок рейтинг от БСП, а Мая Манолова - от този на президента. Но това не значи нищо\", подчерта Борисов.", "date": "2018.06.08", "title": "Борисов: Отидох в Русия да видя какво е трасирал Радев, не беше трасирано нищо"}
{"url": "https://www.mediapool.bg/makedoniya-i-gartsiya-bili-blizo-do-reshenie-za-imeto-chaka-se-zaev-da-zvanne-na-tsipras-news280026.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИмаме сериозен напредък и както никога досега двете страни са по-близо до решение. Близките часове може да бъдат ключови за изхода от преговорите, заяви македонският вицепремиер по европейските въпроси Буяр Османи, съобщава скопският вестник \"Нова Македония\". \r\n\tОсмани разговаря вчера в Брюксел с върховния представител на ЕС по външните работи и сигурността и заместник-председател на Европейската комисия Федерика Могерини.\r\n\t \r\n\tНа срещата Османи я информирал за постигнатия напредък в отношенията между Македония и Гърция. Той изразил задоволство от постигнатия напредък в затоплянето на отношенията, осъществяването на мерките за изграждане на доверие, деескалацията на политическите разногласия, както и задоволство от напредъка в разговорите по спора за името, пише изданието, съобщи БТА.\r\n\t \r\n\tВестник \"Вечер\" цитира думите на македонския премиер Зоран Заев, който заявил: \"Може би ние ще позвъним на Атина, надявам се, че това ще стане много скоро\".\r\n\t \r\n\tПремиерът Заев заяви, че спорът за името между Македония и Гърция ще се реши много бързо, пише и \"Вечер\". \r\n\t \r\n\tПопитан за очаквания разговор с гръцкия премиер Алексис Ципрас, Заев отговорил, че позвъняването по телефона може би ще бъде от македонска страна, но не посочил кога точно ще стане това.\r\n\t \r\n\tЗаев подчертал, че е много важно решението да бъде устойчиво и трайно и да бъде сто процента сигурно за идните поколения, които ще крепят приятелството с договора, който бъде постигнат.\r\n\t \r\n\tВестник \"Вечер\" пише, че гръцкото правителство е реагирало на декларация на македонското външно министерство, че не трябва да се бърза с договора за името, тъй като качеството на решението е по-важно от това в какъв срок ще завърши процесът.\r\n\t \r\n\tИмаме добър договор на масата, който, както каза премиерът на БЮРМ, трябва да се финализира много бързо. За съжаление, някои настояват да играят игри, завил вчера гръцки правителствен служител, цитиран от сайта Независен.мк. \r\n\t \r\n\t\"Вечер\" отбелязва, че министерството на външните работи на Македония е заявило в декларация, че качеството на текста на договора и необходимостта от постигането на трайно и устойчиво решение, приемливо за двете страни, са по-важни от необходимостта процесът да се финализира в какъвто и да било срок.\r\n\t \r\n\tДвете страни спорят от 25 години за името \"Македония\", което според Атина крие в себе си териториални претенции към едноименната гръцка област. Управляващите и в двете страни са изправени пред вътрешни пречки да решат спора. Опозицията в Гърция не приема включването на думата \"Македония\" под каквато и да било форма в новото има и готви масови протести.\r\n\t \r\n\tПодобни демонстрации се проведоха и в Скопие. Според опозиционната ВМРО – ДПМНЕ правителството на премиера Зоран Заев е некомпетентно, съсипало е икономиката, понижило е заплатите и пенсиите и е навредило на националните интереси, преговаряйки с Гърция за възможно ново име на страната.\r\n\t \r\n\tОсвен към името, Гърция има претенции и към македонската конституция, която според нея допуска присъединяване на съседни територии. \r\n\t \r\n\tМакедония показа, че е готова на отстъпки и бърза да реши спора, тъй като се надява  в края на юни да получи покана за начало на преговорите за влизане в Европейския съюз.", "date": "2018.06.08", "title": "Македония и Гърция били близо до решение за името, чака се Заев да звънне на Ципрас"}
{"url": "https://www.mediapool.bg/koi-shte-plati-smetkata-na-kim-chen-un-v-singapur-news280027.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазходите за участието на Северна Корея в историческата среща на върха със САЩ вероятно ще бъдат покрити от Сингапур или Южна Корея, съобщи Франс прес.\r\n\tКато домакин Сингапур поема сметката за организирането на тези исторически преговори между севернокорейския лидер Ким Чен-ун и американския президент Доналд Тръмп в луксозен хотел на остров Сентоса.\r\n\t \r\n\tДвамата политици навярно ще отседнат в хотели от доста висок клас и е много вероятно Северна Корея, срещу която има много наложени санкции, да не плати и стотинка.\r\n\t \r\n\t\"Пхенян е свикнал други да плащат за всичките дипломатически ангажименти на изолирания режим\", обясни за АФП Сон Йон-и от школата по право и дипломация \"Флечър\" към американския университет \"Тафтс\". \r\n\tМиналия уикенд сингапурският министър на отбраната Нге Ън Хън заяви, че страната му е готова да поеме част от севернокорейските разходи, за да допринесе за историческата среща.\r\n\t \r\n\tСметката вероятно ще излезе солена, понеже севернокорейската делегация няма да се настани къде да е, отбелязва АФП.\r\n\t \r\n\tПетзвездният хотел \"Фулъртън\" например, чиято внушителна сграда в колониален стил е разположена на морския бряг, предлага за 6000 долара на нощ президентския си апартамент, който може да допадне на Ким, чийто вкус към лукса не е тайна за никого. \r\n\t \r\n\tМладият лидер може да отседне и за 6700 долара в президентския апартамент на \"Сейнт Реджис\", известен с частната си колекция от над 70 произведения на изкуството, включително с творби на Пикасо и Миро.\r\n\t \r\n\tПо-интересният въпрос е как той и антуражът му ще стигнат до Сингапур. Според авиационни експерти неговият самолет Ил-62 няма техническата възможност да долети до Сингапур. Затова може да се наложи да го закара някой друг или да наеме самолет.\r\n\t \r\n\tАко иска да не остане по-назад от \"Еър форс уан\" на американския президент и наеме \"Боинг 747-200\", това ще му струва по над 17 000 долара на час.\r\n\t \r\n\tГоворител на Мун Дже-ин каза, че южнокорейският президент няма намерение да посяга към чековата книжка за севернокорейците. Въпреки това всички погледи са насочени към Сеул, който отпусна 2.7 милиона долара да приеме внушителната делегация на Северна Корея на Зимните олимпийски игри в Пьончан, изиграли централна роля в сегашното разведряване на полуострова.", "date": "2018.06.08", "title": "Кой ще плати сметката на Ким Чен-ун в Сингапур?"}
{"url": "https://www.mediapool.bg/sredizemno-more-e-zastrasheno-da-stane-more-ot-plastmasa-news280030.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСредиземно море е застрашено да се превърне в \"море от пластмаса\", предупреди днес Световният фонд за дивата природа, който предложи серия от мерки за спасяването на морето от пластмасовите отпадъци, които го задушават, съобщи Франс прес.\r\n\tАсоциацията представи днес доклад, в който е обобщила данните от научни изследвания, пораждащи безпокойство. В Средиземно море има рекордно ниво на микропластмаса - пластмасови частици, които са по-малки от 5 милиметра и които тровят цялата хранителна верига и застрашават човешкото здраве.\r\n\t \r\n\tКато цяло концентрацията на микропластмасата е почти четири пъти по-висока в Средиземно море отколкото в \"континентите\" от пластмасови отпадъци, открити в океаните, подчертава Световният фонд за дивата природа.\r\n\t \r\n\tЗа да се променят нещата, неправителствената организация пледира за международно обвързващо споразумение, за да бъдат намалени пластмасовите отпадъци или за борба с изоставените във водата материали за риболов. \r\n\t \r\n\tСветовният фонд призовава за увеличаване на рециклирането и събирането на отпадъци в страните по крайбрежието на морето. \r\n\t \r\n\tФондът призовава и за забрана на всички полиетиленови торбички за еднократна употреба, както на север така и на юг, и за забрана на добавянето на микропластмасата, например в козметичните продукти или почистващите препарати през 2025 г.\r\n\t \r\n\tПромишлеността трябва да развие алтернативи на пластмасата, \"които да могат да се рециклират или да се превръщат в компост\", и да произвежда неща от възобновяеми материали, а не от петролни деривати, се казва в доклада. \r\n\t \r\n\tТуристическата индустрия трябва да избягва да използва пластмасови продукти за еднократна, употреба като бутилки, торби, сламки или тапи.\r\n\t \r\n\tСветовният фонд призовава и за \"лов на пластмаса\" на индивидуално ниво - използване например на дървени гребени и пинсети, на гъби от целулоза, на биоразграждащ се конец за зъби, на керамични съдове, стъклени бутилки, памучни кърпи или постелки за йога от бамбук.\r\n\t \r\n\tФондът отправя призив да не се хвърлят отпадъците където и да е, което ще допринесе също за спасяването на Средиземно море.", "date": "2018.06.08", "title": "Средиземно море е застрашено да стане \"море от пластмаса\""}
{"url": "https://www.mediapool.bg/sigurnostta-na-mondiala-e-osnoven-prioritet-za-putin-no-iznikvat-zaplahi-news280028.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа президента Владимир Путин Световното първенство е повод за гордост, дългоочаквана възможност да покаже постиженията на Русия и да укрепи международния ѝ престиж. За руския лидер сигурността на състезанието е основен приоритет и е наредил да бъдат взети мерки за париране на всякакви потенциални заплахи по суша, море и въздух.\r\n\t\"За Русия цялото събитие трябваше да бъде упражнение по използване на мека сила\", казва Марк Галеоти, старши изследовател в Института за международни отношения, който отблизо следи руските служби за сигурност. \"Руснаците ще се опитат да гарантират, че могат да сторят всичко възможно то да е безопасно\", каза той. \r\n\t \r\n\tНо въпреки старателните приготовления, много са предизвикателства за сигурността в една страна, която се е борила със сепаратистко съпротивително движение в Северен Кавказ, преминала е през серия от самоубийствени бомбени и други терористични атаки през годините и е започнала военна кампания в Сирия. Радикални ислямисти от всякакъв сорт горят от нетърпение да атакуват Мондиала, за да уязвят Русия и да увеличат собствената си популярност.\r\n\t \r\n\tОсъзнавайки надвисналата опасност, руските правоохранителни органи са прекарали последните няколко години, подготвяйки се усърдно за събитието - проследявайки радикални групи, монтирайки системи за сигурност и провеждайки учения.\r\n\t \r\n\t\"Мога да ви уверя, че всички аспекти са взети предвид и сме взели под внимание всички заплахи\", казва Алексей Сорокин, шеф на организационния комитет на Мондиала и добавя: \"Ще бъде намерен правилният баланс между сигурността и удобството на феновете\".\r\n\t \r\n\tКато част от мерките за сигурност властите са въвели т.нар. \"паспорт на запалянкото\" - карта с чип, издадена след цялостна проверка на онези, които искат да посетят мачовете от Световното първенство. \r\n\tНа миналогодишната Купа на конфедерациите руските власти изработиха черен списък със 191 фенове с криминални прояви, а само часове преди започване на състезанието на десетки други, включително членове на местни радикални групи, не бе разрешено да посетят проявата.\r\n\t \r\n\tИгор Зубов, заместник-министър на вътрешните работи на Русия наскоро обеща, че полицията няма да допусне никакви сблъсъци и бързо ще депортира всички чужди фенове, които нарушават обществения ред.\r\n\t \r\n\tПри мерките за сигурност властите стигнаха дотам, че затвориха пристанищата в близост до градовете домакини на състезанието за всички потенциално опасни товари за два месеца от 25 май до 25 юли. Забраната, която включва различни химически компоненти, пречи на нормалното функциониране на големи автомобилни заводи и други индустриални предприятия в цяла Русия.\r\n\t \r\n\tРуските власти затегнаха и правилата за въздушния трафик, силно разширявайки зоните, забранени за полети в близост до градовете домакини на Световното първенство и близките спортни обекти.\r\n\t \r\n\tРуското министерство на отбраната и Федералната служба за сигурност (ФСС), основната служба приемник на КГБ, са разположили модерно антидронно оборудване във всичките 11 града, които ще приемат Мондиала, включително някои системи, използвани за защита на руската военновъздушна база в Сирия от атаки с дронове.\r\n\t \r\n\tРуската армия ще защитава обектите, свързани със световното първенство с противовъздушни ракети и други оръжия, а ескадрили от изтребители са в готовност да бъдат вдигнати по тревога за отразяване на всякаква въздушна атака.\r\n\t \r\n\tЗа Зимната олимпиада в Сочи през 2014 г. бяха взети подобни всеобхватни мерки за сигурност, но сигурността на Световното първенство е много по-сериозно предизвикателство, защото градовете домакини са 11. \r\n\t \r\n\t\"Сочи е разположен така, че (руснаците) можеха напълно да контролират достъпа до града и те го направиха. Световното обаче е събитие, продължаващо един месец и на различни места и в градове из цялата страна\", казва Галеоти и добавя: \"Ако говорим реалистично, това е много по-трудно за контролиране\".\r\n\t \r\n\tТой отбеляза, че Русия разчита на широкообхватни операции за сигурност и проверката на всеки човек, но радикалните ислямисти все още представляват заплаха.\r\n\t \r\n\t\"Руснаците са доста добри при справяне с терористични заплахи, но в епохата на терористите от типа \"вълк единак\", радикализирани чрез интернет, с нарастващ риск джихадизмът да се разпространи и сред централноазиатските гастарбайтери, ще бъде много трудно да се опитат и да гарантират наистина пълна сигурност\", казва Галеоти.\r\n\t \r\n\tЦентърът Джейнс по въпросите на тероризма и бунтовниците също посочи в неотдавнашен доклад, че ислямистките бунтовници, включително руските джихадисти, завръщащи се от Сирия, са главната заплаха за Мондиала. \"Въпреки че тенденциите за терористични атаки в Русия намаляват, Световното първенство е важна вдъхновяваща цел за потенциални терористи\", казва анализаторът от центъра Крис Хокинс.\r\n\t \r\n\tСпоред Путин около 9 хиляди жители на Русия и други бивши съветски републики са се присъединили към джихадистите в Сирия. Той изтъкна необходимостта да се парира заплахата, която те представляват, като основен мотив за руската военна кампания в Сирия.\r\n\t \r\n\tРуският лидер ясно даде да се разбере, че властите няма да се поколебаят да използват всички средства за отстраняване на заплахата.\r\n\t \r\n\tНеотдавна в документален филм Путин припомни как отивал на церемонията за откриването на Олимпиадата в Сочи, когато получил доклад, че отвлечен пътнически самолет се насочва право към града. Той разказва, че е инструктирал армията да действа в съответствие със стандартната процедура, предвиждаща, че самолет, представляващ заплаха, трябва да бъде свален, ако не може да бъде отклонен.\r\n\t \r\n\tМалко по-късно, служителите разбрали, че тревогата е лъжлива: инцидентът не бил отвличане, а пиянски скандал и самолетът безопасно продължил по маршрута си за Турция.\r\n\t \r\n\tРусия преживя поредица от терористични атаки през 2000-те години, последица от сепаратистките войни в Чечения и ислямисткото съпротивително движение, разпространило се в района на Северен Кавказ.\r\n\tТе включваха самоубийствена бомбена атака в московското летище Домодедово през януари 2011 г., отнела живота на 37 души и ранила повече от 180, двойния самоубийствен атентат в московското метро през март 2010 г., отнел живота на 40 души и ранил повече от 120 и двойна самоубийствена атака във Волгоград, струвала живота на 34 души.\r\n\t \r\n\tВолгоград е един от градовете домакини на Мондиала и неговият кмет Андрей Косолапов уверява, че сега той е безопасен.\r\n\t \r\n\t\"Направили сме подобрения и службите за сигурност, както и жителите на Волгоград винаги внимават\", казва той и допълва: \"Поучихме се от примера на предишни Световни първенства в други градове и други страни. Сигурен съм, че това ще бъде най-добрият Мондиал в историята\".\r\n\t \r\n\tПрез април 2017 г. самоубийствен бомбен атентат в Санкт Петербург, друг град домакин на Световното първенство отне живота на 16 души и рани повече от 50. Руските власти идентифицираха атентатора в Санкт Петербург като 22-годишен руснак, роден в централноазиатската страна Киргизстан и вербуван от групировката \"Ислямска държава\".\r\n\t \r\n\tГалеоти отбелязва, че главната руска вътрешна служба за сигурност ФСС има здрави разузнавателни ресурси в района на Северен Кавказ в юга на Русия, но нейната експертиза по отношение на мюсюлманските групи другаде в Русия и останалите бивши съветски републики е значително по-слаба.\r\n\t \r\n\t\"Те имат много, много добри разузнавателни мрежи в Северен Кавказ\", казва Галеоти и добавя: \"Но не са толкова ефективни с мрежите си в мюсюлманските общности извън този район. ФСС почти няма ресурси и има относително малък опит с джихадизма сред дошлите от Централна Азия, и затова разчитат на данните, предоставяни им от техните централноазиатски партньори, което (. . .) не е много добре\".\r\n\t \r\n\tРуските власти са осуетили множество атентати, свързани с \"Ислямска държава\" в последните месеци.\r\n\t \r\n\tЕдин от тях включва група заподозрени в Санкт Петербург, които са планирали да взривят знаковата за града Казанска катедрала и други оживени места миналата есен. През декември Путин се обади на американския президент Доналд Тръмп, за да му благодари за това, което Кремъл описва като помощ от ЦРУ, предотвратила атентатите в Санкт Петербург.\r\n\t \r\n\tПри друг неотдавна подготвян атентат, разкрит от руската ФСС, службата съобщи, че е арестувала няколко заподозрени членове на спяща клетка на \"Ислямска държава\", планиращи атаки в Москва и получаващи заповеди от групировката в Сирия чрез мобилно приложение.\r\n\t \r\n\tРуските и западните разузнавателни служби тясно обменяха информация, за да гарантират сигурността на Олимпийските игри в Сочи през 2014 г., но това сътрудничество в сигурността замря, след като отношенията между Русия и Запада стигнаха до най-ниската си точка след края на Студената война във връзка с кризата в Украйна, войната в Сирия и най-накрая с отравянето на бившия руски двоен агент и дъщеря му във Великобритания.\r\n\t \r\n\t\"Мисля, че все още има определена степен на сътрудничество, но. . . то е по-неохотно, по-бавно и затова по-малко ефективно\", казва Галеоти.", "date": "2018.06.08", "title": "Сигурността на Мондиала е основен приоритет за Путин, но изникват заплахи"}
{"url": "https://www.mediapool.bg/avstriya-zatvarya-7-dzhamii-i-goni-imami-v-bitka-sreshtu-politicheskiya-islyam-news280032.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстрийските власти ще затворят седем джамии и ще експулсират няколко финансирани от чужбина имами като мярка за борба с \"политическия ислям\", съобщи в петък федералният канцлер Себастиан Курц. \"Паралелните общества, политическият ислям и радикализацията нямат място в нашата страна\", заяви той на пресконференция.\r\n\tРешението е мотивирано и с нарушаване на принципа на \"позитивното отношение към обществото и държавата\", каза Курц. Ще бъдат затворени две джамии в Горна Австрия, една – в Каринтия и четири във Виена.\r\n\tРешението се базира на приетия през 2015 г. закон за исляма, изискващ лоялно отношение на мюсюлманите към австрийските обществени принципи и норми.\r\n\tКакто съобщи министърът на вътрешните работи Херберт Кикл, в момента върви проверка срещу 40 имами за това дали са нарушили забраната за чуждестранно финансиране. За двама от тях е решено да бъдат депортирани, уточни Кикл. От думите му стана ясно, че 60 от общо 260 ислямски проповедници в Австрия са в полезрението на правоохранителните органи. \"Но ние все още сме в началото (на нашата работа -бел.ред.), добави Кикл.\r\n\tПо думите му общо 150 човека рискуват да бъдат лишени от правото да останат в Австрия.\n\n\r\n\tВсички 40 проверявани имаме са членове на базираната в Кьолн Асоциация на турските ислямски културни обединения в Европа (ATIB), която е свързана с турското държавно ведомство по религиозните въпроси (Diyanet).\r\n\tАвстрийският министър на културата Гернот Блюмел заяви, че ATIB е заобиколила австрийския закон, който забранява чуждестранното финансиране на имамите.\r\n\tРешението да се провери дейността на свързаните с ATIB джамии и имами е взето след проведено разследване на инсценировка на битката при Галиполи, която Турция печели през Първата световна война. В една от виенските джамии през март се е състоял спектакъл, в който са участвали деца, облечени във военни униформи. Те марширували, отдавали чест, размахвали турски флагове, а също така изобразявали загинали войници.\r\n\tСнимки от инсценировката са били разпространени във Фейсбук, а след бурните критики на \"националистическия спектакъл\" са били свалени.\r\n\tАвстрийските власти освен това разпускат група, наречена Арабска религиозна общност, която управлява шест джамии. Решено е те да бъдат затворени заради информации, че в тях се проповядват салафитски възгледи, каза министър Блюмел.\r\n\tКонсервативният канцлер Сабистиан Курц, в чието коалиционно правителство участват националисти, пое управлението през декември миналата година с обещания за затягане на имиграционния контрол, по-стриктна политика за предоставяне на убежище и борба с политическия ислям.\r\n\tГоворителят на турския президент Ибрахим Калин определи решението на австрийските власти като \"антиислямско\" и \"расистко\". \"Решението на Австрия да затвори седем джамии и да депортира имами с глупави оправдания е отражение на антиислямската, расистка и дискриминационна популистка вълна в тази страна\", коментира Калин в петък.\r\n\tАвстрийското правителство наскоро обяви плановете си да забрани носене на ислямски забрадки в началните училища и детските градини.", "date": "2018.06.08", "title": "Австрия затваря 7 джамии и гони имами в битка срещу \"политическия ислям\""}
{"url": "https://www.mediapool.bg/kim-chen-un-opasen-despot-ili-naistina-privarzhenik-na-promyanata-news280029.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗагадъчният севернокорейски лидер Ким Чен-ун, за когото се смята, че е на 30 и няколко години, управлява потайната авторитарна държава и самопровъзгласила се ядрена сила от декември 2011 г.\r\n\tТой е син на дългогодишния диктатор Ким Чен-ир и внук на \"вечния президент\" Ким Ир-сен.\r\n\tОткакто е на власт, най-младият Ким контролираше развитието на севернокорейската ядрена програма, засилила напрежението с Южна Корея и САЩ, особено след като Доналд Тръмп стана президент в началото на на 2017 г.\r\n\t \r\n\tВойнствената риторика, породена от това напрежение, подтикна Ким да направи остър дипломатически завой и да възприеме политика на търсене на мир. Така се стигна до бум от срещи с Южна Корея и сега, за най-голяма изненада, със САЩ.\r\n\t \r\n\tВъпреки младата си възраст Ким затвърди властта си в корейското ръководство, предприемайки, както се твърди, чистка сред висшите служители, включително отстранявайки могъщия си чичо Джан Сон-тхек през декември 2013 г. и началника на въоръжените сили Хьон Йон-чхол през април 2017 г.\r\n\t \r\n\tПреди дългоочакваната си среща на 12 юни с Тръмп в Сингапур Ким уволни трима висши военни и ги смени с по-умерени, съобщи агенция Йонхап.\r\n\t \r\n\tПълничкият и със заоблено лице Ким прилича на баща си и още повече на дядо си. Някои спекулират, че може да се е подложил на пластична операция, за да подчертае приликата.\r\n\t \r\n\tТвърди се, че е посещавал училище в Швейцария под друго име до 1998 г. Швейцарското седмично списание \"Ебдо\" съобщи през 2010 г., че е напуснал училище на 15-годишна възраст, без да се дипломира.\r\n\tДруги ученици описват Ким като срамежлив и интроверт, пише списанието, добавяйки, че се е обичал да кара ски и се интересувал от баскетбол.\r\n\t \r\n\tБившата звезда на НБА Денис Родман, който е пътувал до Северна Корея пет пъти от 2013 г. с цел неофициална \"баскетболна дипломация\", до неотдавна беше единственият източник на информация за света за Ким от \"първа ръка\".\r\n\t \r\n\tРодман неизменно го наричаше свой \"приятел\" и описанията му на севернокорейския лидер като цяло изразяваха симпатия.\r\n\t \r\n\t\"Не разбирам как хората могат да седят и да казват: \"Този човек е луд\", каза през декември Родман пред водещия на късно телевизионно токшоу Стивън Колбър. Но добави:\"Той вероятно е, но аз не съм го забелязал\".\r\n\tСпоред ексцентричния Родман той и севернокорейският водач са се забавлявали, пеейки караоке заедно, яздейки коне и карайки ски. Родман разказа за това в интервю във Великобритания.\r\n\t \r\n\t\"Почти не сме говорили за политика\", каза Родман и добави: \"Разговаряхме за баскетбол\".\r\n\t \r\n\tВъпреки че нямаше официална роля, миналия юни Родман си приписа заслугата за освобождаването от севернокорейците на Ото Уормбиър, американски студент, който почина скоро след завръщането си у дома след 18-месечен престой в затвор в Северна Корея.\r\n\t \r\n\tАмериканското правителство и семейството на Уормбиър обаче отрекоха Родман да има нещо общо с освобождаването му.\r\n\t \r\n\tРодман, който веднъж участва в риалити шоуто на Тръмп \"Стажантът\", каза, че е дал на Ким екземпляр от книгата на Тръмп \"Изкуството на сделката\", за да му помогне да разбере по-добре американския президент.", "date": "2018.06.08", "title": "Ким Чен-ун: опасен деспот или наистина привърженик на промяната?"}
{"url": "https://www.mediapool.bg/turskiyat-vanshen-ministar-kritikuva-evropa-che-otdelyat-vse-po-malko-vnimanie-na-krim-news280031.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският външен министър Мевлют Чавушоглу критикува европейските страни, тъй като отделят все по-малко внимание на въпроса, свързан с Крим.\r\n\t \r\n\tТурция не признава и няма да признае анексирането на Крим. Виждаме, че западните страни започнаха да забравят за Крим. Ако днес забравите Крим, а утре нещо се случи с Украйна, вие ще бъдете отговорни за това, заяви Чавушоглу по време на вечеря в Центъра за култура и помощ за кримските татари в Анкара, информира турската агенция Ихляс.\r\n\t \r\n\tНа вечерята присъстваха министърът на външните работи на Украйна Павло Климкин, който е на работно посещение в Турция, и депутатът от Върховната Рада Мустафа Джемилев.", "date": "2018.06.08", "title": "Турският външен министър критикува Европа, че отделят все по-малко внимание на Крим"}
{"url": "https://www.mediapool.bg/razdelitelnata-liniya-v-noviya-byudzhet-na-es---migratsiyata-i-varhovenstvoto-na-zakona-news280024.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМиграцията, обвързването на еврофондовете с върховенството на закона и увеличаването на вноската са червената линия, която разделя страните членки в ЕС относно бъдещата Мноногодишна финансова рамка за периода 2021 – 2027 г.\r\n\t\"Зоните на напрежение\", както ги нарече вицепремиерът по еврофондовете Томислав Дончев, поставят под риск амбциозната цел на Европейската комисия финансовата рамка да бъде приета от 27-те страни членки до евроизборите догодина.\r\n\tТова се разбра от изказванията на участниците в конференцията на високо ниво, посветена на Кохезионната политика на ЕС - \"Перспективи за конвергенция и устойчиви региони след 2020 г.\" в НДК. На форума за първи път публично бе обсъдена финансовата рамката за следващия програмен период, след представянето ѝ в началото на май от ЕК и пакета регламенти към нея.\r\n\tПолитиката на сближаване е една от основните на Европейския съюз. Целта ѝ е да се скъси дистанцията между бедните и богатите региони. Затова богатите страни дават повече средства в бюджета на ЕС, които да се инвестират в по-бедните за благоустрояване, в икономиката им и за разкриване на работни места. Досегашния модел обаче не даде очакваните резултати. Разделението между центъра и периферията, между градовете и селата, между бедните и богатите градове се увеличи.\r\n\tЗатова сега се предлага нов подход. Идеята е разпределянето на евросредствата да се обвърже с политиките на ЕС и от един унифициран модел, прилаган към всички, да се премине към дифиринциран спрямо характеристиките на отделните региони, като се прилага многофондово финансиране. Целта е новите държави членки да могат да постигнат средните равнища на БВП на глава от населението в ЕС, каза еврокомисарят по бюджет Гюнтер Йотингер.\n\n\r\n\tИ макар вицепремиерът Томислав Дончев да каза, че различия между страните до голяма степен са в сферата на математиката или географията, премиерът Бойко Борисов отбеляза, миграцията и кохезията са темите, които най-често разделят страните. Защото всеки иска да реши вътрешнополитическите си проблеми и като се прибере в къщи да каже - ние победихме, ние постигнахме най-добрия резултат за съответната страна, каза Борисов.\r\n\tПазарлъците между отделните държави тепърва предстоят, но вече ясно се очертават няколко \"зони на напрежение\". Едната е относно увеличаването на вноската от 1% до 1.1% от БВП. По тази линия противопоставянето е между донорите  и получателите.\r\n\tДругата е разпределянето на средствата между отделните страни, което ще става по нова формула и е обвързано с някои политики на ЕС, като например миграцията. Така предложението на ЕК е за повече пари по политиката на сближаване за България, Румъния, Гърция, Италия и Испания, докато тези на Полша, Унгария и Чехия бяха орязани. Тази разделителна линия създава напрежение между страните от бившия соцблок, които са единни относно увеличаването на вноската от богатите.\r\n\tЗаради проблемите през настоящия програмен период с върховенството на закона в Полша и Унгария вкарването на това изискване внася допълнително напрежение сред източните страни.\r\n\tВъпреки тези разделителни линии Европейската комисия е оптимист и смята, че с разговори с отделните страни тези противоречия ще бъдат изгладени, стана ясно от изказването Марк Льометър, генерален директор на Генерална дирекция \"Регионална и селищна политика\" в ЕК.\r\n\tВърховенството на закона – новият лайтмотив\r\n\tИ ако при договарянето на настоящата финансова рамка основният лайтмотив беше пари срещу реформи, което към момента не се случва точно така както беше замислено, то за бъдещата е пари срещу спазване на върховенството на закона.\r\n\t\r\n\tОбвързването на европейските субсидии със спазването на върховенството на закона е справедливо предложение и съм оптимист за приемането на новите правила, каза еврокомисарят по бюджет Гюнтер Йотингер. \"Мисля, че това е балансирано предложение и ние имаме много ясни аргументи в негова подкрепа. Ще дадем най-доброто от себе си, за да получим \"да\" от Съвета и от Европарламента\", допълни той.\r\n\tБългария, която има проблем с правосъдната реформа и от 2007 г. е под наблюдението на ЕС, заедно с Румъния, няма ясно изразена позиция по това предложение.\r\n\tБългария приема виждането на онези страни, които казват, че трябва да се гарантира, че парите се харчат в адекватна правна среда, каза Томислав Дончев в отговор на журналистически въпрос. По думите му обаче, за да работи подобен инструмент, той трябва да е базиран на ясен и обективен критерий.\r\n\tФинансовият министър Владислав Горанов коментира, че опитът кохезионната политика да се превърне освен в инструмент за инвестиции и в инструмент за налагане на политики в отделните държави по принцип е добър. Но трябва много внимателно да се използва, за да не се остане с впечатлението, че ЕК се опитва да налага политики в държавите членки извън писаните правила.\r\n\tПарите за сближаване същите, но по нови правила\r\n\tЕвропейската комисия полага усилия при подготовката на новата бюджетна рамка да затвори празнотата от \"Брекзит\" и да продължи да изпълнява досегашните си задачи, както и тези, свързани с новите предизвикателства, каза Гюнтер Йотингер.\r\n\tБез вноската на Великобритания това означава намаляване на приходите с 12 до 14 млрд. евро годишно. Основният източник за компенсиране на дупката е повишаване на вноската на страните от 1 на 1.1% от БНД, каза Йотингер.\r\n\tИма редица държави членки, които продължават да са уверени, че трябва да се запази таванът от 1%, но такъв таван няма да може да финансира онова, което ще трябва да се прави в Европа занапред, отбеляза Йотингер. \"Ако успеем да постигнем позиция, че 1% не е библията, ще можем да доразвием нашето предложение\", допълни той.\r\n\tЙотингер отбеляза, че някои от донорите са доста арогантни. Даде за пример родната Германия, която е нетен платец, но и бенефициент от вътрешния пазар, защото получава много поръчки от страни като България за машини и оборудване.\r\n\tОсвен увеличаване на вноската за запълване на дупката от Великобритания ще се наложат известни съкращения по двете основни политики на ЕС досега – политиката на сближаване и общата селскостопанска политика, които заемат в момента около 70% от бюджета на МФР, каза Йотингер.\r\n\tНамерението на ЕК е кохезионната политика да заема 30 на сто от общите средства, което е 373 млрд. евро за периода 2021 – 2027 г., колкото и през сегашния, но те ще се разпределят между 27 страни, а не между 28, както е сега, отбеляза Йотингер. Това означава, че косвено хората получават повече, но няма да бъде компенсирана инфлацията и в действителност се говори за съкращения, но номинално такива няма да има, каза Йотингер.\r\n\tТой посочи, че разпределянето на средствата между отделните страни от кохезионния фонд е свързан с БВП на глава от населението и се прилага методика от 1999 г. Сега се вкарват и нови индикатори свързани с демографията, брутния национален доход по географски принципи и безработицата, посочи Йотингер. Много пъти сме споменавали, че основното, което целим да постигнем чрез политиката на сближаване, е да се тръгне от ниския БВП на глава и да се достигне по-близо до средната стойност за Европа, коментира той.\r\n\tПубликуваните документи от ЕК показват, че България ще получи с около едни милиард евро повече през следващите седем години, но на страни като Чехия, Полша и Унгария парите се орязват.\r\n\tОсновната причина, поради която на някои от страните са предложени по-малко средства, е фактът, че политиката за сближаване е постигнала успех през последните пет или десет години по отношение на определени показатели - например БВП на глава от населението, каза Йотингер. По този начин той отрече, че парите на тези страни се режат заради отказа им да вземат мигранти на своя територия.\r\n\tЙотингер каза, че се прави всичко възможно новите държави членки да могат да постигнат средните европейски равнища на БВП на глава от населението. България е сравнително нов член на ЕС и увеличаването на БВП ще бъде постигнато чрез развитие на инфраструктура и подобряване на образованието, обновлението на градските райони, каза еврокомисарят. По думите му страната ни е на верен път, но по този път трябва да продължим и през следващото десетилетие, за да гарантираме, че България ще заеме пълноценно мястото си. \r\n\tПодкрепа за мигрантите чрез кохезионната политика\r\n\tЕвропейската комисия предлага и нов инструмент, който ще стимулира сътрудничеството между регионите по конкретни иновационни проекти, като ще се работи между по-силни и по-слабо икономически справящи се региони.\r\n\tПредлага се още и подкрепа в дългосрочен план на мигрантите в рамките на кохезионната политика и основно в частта за социална Европа, каза още Йотигер. \r\n\tПремиерът Бойко Борисов заяви, че кохезионната политика е най-важната политика за свързаността на Европа. \"Всичко добро, което сме направили през последните години за над 20 млрд. лева, сме го направили по тези програми, което дава възможност за повече инвестиции, БВП, повишаване на квалификацията на хората\", заяви Борисов.\r\n\tТой отбеляза, че в същото време Европа е амбициозна и имаме още няколко важни теми - киберсигурност, дигиталната инфраструктура, общата европейска отбрана и миграция.\r\n\tБорисов определи като тревожен факт това, че Турция е отменила споразумението за реадмисия на мигранти с Гърция в четвъртък. Отбеляза, че България стриктно спазва ангажиментите си като външна шенгенска граница на ЕС и има нулев миграционен натиск, а споразумението ни с Турция \"работи перфектно\".\r\n\tС решението на САЩ да излязат от ядреното споразумение с Иран и твърдата позиция на ЕС по тази тема ние засичаме все повече мигранти и от Иран, каза Борисов.\r\n\t \r\n\tТой повтори позицията на страната по темата за миграционния натиск - както ние сме затворили границите и се минава само през КПП-та, това трябва да направят и всички европейски държави.\r\n\t\"Тези, които са в центъра на Европа и нямат външни граници, да подпомогнат финансово страни като Италия, Испания, Гърция. Европа произвежда толкова кораби, ще се купят сто - двеста, толкова армия имаме, толкова полиция - ще се командироват, процесът ще може да се контролира\", каза Борисов.\r\n\tИзглаждането на споровете\r\n\tЛидерите на 27-те страни членки ще обсъждат новата финансова рамка на срещата на върхфа в края на юни. Надеждите са дотогава да има постигнат напредък.\r\n\tЕвропейската комисия е готова да разговаря поотделно с всяка държава членка по приоритетите и съдържанието на кохезионната политика до пролетта на следващата година, за да се изчистят спорните моменти, каза Марк Льометър, генерален директор на Генерална дирекция \"Регионална и селищна политика\" в ЕК.\r\n\tПо думите му има близо две години - до края на 2020 г., за да се постигне споразумение по бъдещите приоритети на кохезионната политика и нейното изражение в различните страни. По този начин няма да има каквито и да било причини за отлагания и забавяния на следващия програмен период.\r\n\tСпоред Томислав Дончев има въпроси, по които постигането на споразумение по Многогодишната финансова рамка изглеждае почти невъзможно.\r\n\t\"Няма как да очакваме, че ще имаме общо и споделено бъдеще, ако разликата между бедните и богатите райони расте, няма как да се борим с нашите глобални конкуренти, ако нашите предприятия не са достатъчно иновативни и конкурентоспособни, няма как да успеем, ако нашите младежи не са образовани и не им се даде необходимият старт на пазара на труда. Има различия, но да дадем отговора на всички тези въпроси е наша обща задача\", каза Томислав Дончев.", "date": "2018.06.08", "title": "Разделителната линия в новия бюджет на ЕС - миграцията и върховенството на закона"}
{"url": "https://www.mediapool.bg/varti-li-babh-biznes-s-bezrazbornoto-umartvyavane-na-zhivotni-news280050.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвродепутат от ГЕРБ допусна, че страстта на българските ветеринарни власти към безразборно избиване на животни се дължи на бизнес интереси и по-конкретно усвояване на над 12 млн. лв. от два екарисажа. Решението на БАБХ да умъртви кравата- беглец Пенка заради краткия ѝ престой в съседна Сърбия вероятно е част от тази политика, стана ясно от разсъжденията на Емил Радев ЕНП/ГЕРБкойто в петъкразкритикува остро подхода на Българската агенция по безопасност на хранитечиито действия досега бяха атакувани основно от български организации за защита на животните, но без никакъв резултат.\r\n\tСега обаче с БАБХ се занимава цяла Европа, след като британците ловко използваха казуса със забегналата българска крава в спора си с ЕС за бъдещата граница между Великобритания и Ирландия. От всичко това обаче страда имиджът на България, предупреди евродепутатът Емил Радев в петък пред БНТ.\r\n\tСъдбата на кравата Пенка ще е ясна в понеделник, когато се очаква да излязат резултатите от взетата проба за туберкулоза, заявиха от БАБХ.\r\n\tЕмил Радев настоя, че след като са взети проби, е нормално да се види животното заразено ли е или не е. В случай, че не е - .\r\n\tКравата придоби европейска известност след кратка разходка от село Копиловци, край Кюстендил, до съседна Сърбия.\n\n\r\n\tСтопанинът ѝ Иван Харалампиев я оставил на паша, но тя избягала. След две седмици била открита от фермер в съседна Сърбия. Стопанинът ѝ се зарадвал и отишъл да си я прибере. Не минал по козите горски пътечки, а директно през граничния контролен пункт. Ветеринарните власти му поискали документи, че животното е напълно здраво. Фермерът нямал. За да спаси кравата си, излъгал, че тя е бременна. \"Присъдата\" на чиновниците от БАБХ била, че щом животното е било в страна извън ЕС, трябва да бъде умъртвено.\r\n\tСлучаят бе охотно коментиран в българските медии, но стигна и до десетки европейски медии.\r\n\tСлед публикация в британския \"Телеграф\", британският консервативен евродепутат Джон Флак заяви, че очаква отговор от председателя на Европейския парламент Антонио Таяни и българския премиер Бойко Борисов, до които е адресирал писмо с молба да се застъпят и да спасят бременната крава.\r\n\tФлак дори изрази готовност да плати ветеринарния преглед на Пенка, за да бъде потвърдено заключението на сръбски лекари, че кравата е напълно здрава.\r\n\t\"Би било пълна лудост да заколят животно, което очаква теленце, само заради някаква глупава бюрократична формалност. Това наистина е сериозен казус. Може да изглежда смешно или тривиално за някои, защото хиляди крави са убивани за месо в България ежеседмично. Но този въпрос с пресичането на границата и невъзможността на ЕС да се придържа към здравия разум действително е пример за лошата страна на ЕС\", коментира по-рано тази седмица британският политик пред БНТ.\r\n\tЗа кравата Пенка пише (британският) \"Телеграф\", а след това \"Франс Прес\" и \"Франс 24\", коментира Емил Радев пред БНТ. Той посочи, че британските евродепутати веднага са се възползвали от случая.\r\n\tВ момента се договаря дали ще има твърда или мека граница между Великобритания и Ирландия след Брекзит. Казусът с домашен добитък, преминал в съседна държава, може да се случи и там и сега те използват всичко това, за да покажат какво прави ЕС - избива животните, обясни Радев. Според него популяризирането на историята с кравата Пенка уврежда имиджа на България. Този случай ще бъде даван като пример за критика на европейското законодателство, както стана с кривите краставици, допълни той.\r\n\t\r\n\t, заяви евродепутатът.\r\n\t, каза Емил Радев и допълни: \r\n\tТой съобщи, че  за неправомерно закривани екарисажи - като този в Шумен, както и за поръчката за новите две съоръжения.\r\n\t\r\n\tСпоред него трябва да се направи сериозен анализ на дейността на БАБХ и да се вземат мерки, защото .\r\n\tРадев припомни случаите с умъртвени коне, скандалът с , за който Mediapool подробно писа, както и сагата с лъвчетата Терез и Масуд, за които българските власти настояваха да останат затворени в клетка в зоопарка в Пазарджик и едва бяха пуснати да заминат в спасителен център в Холандия.\r\n\tЖурналистът от британския вестник \"Телеграф\" Джеймс Ротуел организира  в популярен сайт, и вече е събрал над 21 000 подписа.\r\n\tТаблоидът \"Сън\" се опита да онагледи разходката на кравата Пенка и допусна гаф, показвайки стара карта от времето на Втората световна война, с включени части от днешна Македония на територията на Царство България.\r\n\t\r\n\t. От неправителствената организация \"Четири лапи\" дори се заканват да пазят кравата с жива верига, ако здравият разум не надделее.\r\n\t\"Няма крава, няма проблем\". Или по-силна ли ще се окаже бюрокрацията от хуманността - с тези въпроси се занимават не само социалните мрежи, но и десетки водещи медии и информационни сайтове в Европа.", "date": "2018.06.08", "title": "Върти ли БАБХ бизнес с безразборното умъртвяване на животни?"}
{"url": "https://www.mediapool.bg/rusiya-i-kitai-shte-zashtitavat-mnogopolyusniya-svetoven-red-news280048.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин заяви след разговори с държавния глава на Китай Си Цзинпин в Пекин, че последните контакти със Северна Корея са потвърдили готовността на Пхенян за конструктивна работа, предаде Ройтерс.\r\n\t\r\n\tПутин каза на пресконференция, че \"Русия и Китай имат интерес на Корейския полуостров и в Североизточна Азия като цяло да има мир и стабилност\".\r\n\t\r\n\tВ обща декларация, подписана от Путин и Си, се казва, че Русия и Китай ще подкрепят извършването на необходими и разумни реформи в ООН, включително в Съвета за сигурност.\r\n\t\r\n\tДвете държави се обявяват също срещу едностранните икономически санкции, които не са одобрени от ООН, срещу нарушаването на стратегическия баланс в сферата на противовъздушната отбрана и за сътрудничество в борбата с тероризма и срещу намесата във вътрешните работи на други държави.\r\n\t\r\n\tКитай и Русия ще засилят сътрудничеството в различни международни формати в условията на сложна световна обстановка, обяви на пресконференцията в китайската столица президентът Си. Той добави, че Москва и Пекин заедно ще защитават многополюсния световен ред въз основа на принципите от устава на ООН и ще подпомагат по-нататъшната демократизация на системата на международните отношения.\n\n\r\n\t\r\n\tСътрудничеството между Русия и Китай е на най-високото си равнище в историята, заяви Путин, цитиран от Асошиейтед прес.\r\n\t\r\n\tАгенцията отбелязва, че руският президент е подчертал как натискът на Запада е увеличил политическото и икономическото значение на Китай за Русия.\r\n\t\r\n\tСи каза, че развиването на двустранното сътрудничество винаги е било приоритет за Пекин и Москва.\r\n\t\r\n\tСлед срещата китайският президент удостои руския си колега с новоучредения орден \"Дружба\" на пищна церемония. Путин стана първият чуждестранен лидер, получил това високо китайско отличие, отбелязва ТАСС.\r\n\t\r\n\tРуският президент е в Китай от 8 до 10 юни. След разговорите в Пекин Путин и Си заминаха с високоскоростен влак за град Тянцзин, за да гледат приятелския мач между младежките хокейни отбори на Русия и Китай.\r\n\t\r\n\tСлед това руският и китайският президент ще отидат в Циндао, където на 9 и 10 юни ще участват в срещата на високо равнище на Шанхайската организация за сътрудничество (ШОС).\r\n\t \r\n\tСъщевременно руската държавна ядрена корпорация Росатом подписа споразумения за изграждането на четири ядрени енергоблока в Китай. Росатом ще построи по два реактора в Тайванската ядрена централа и в централата Сюйдабао, допълва компанията, цитирана от Ройтерс.\r\n\t\r\n\tИ четирите енергоблока ще бъдат с най-новите руски реактори Ген3+ВВЕР-1200. Реакторите и цялото необходимо оборудване ще бъде разработено и доставено от Русия. Строителството на четирите енергоблока ще бъде изцяло финансирано от Китай, уточни ръководителят на държавната руска корпорация Алексей Лихачов. Той не разкри стойността на проектите, но допълни, че само за първия етап ще бъде доставено оборудване за 5 милиарда долара.\r\n\t\r\n\tРусия и Китай подписаха и споразумение за създаването на нов инвестиционен фонд, който първоначално ще възлиза на 1,5 милиарда юана (234 милиона долара). Той ще подкрепя финансови и промишлени проекти в Русия и Китай.\r\n\tФондът ще се занимава с реализирането на стратегически важни проекти, съсредоточени в централната федерална област, руския Далечен изток и североизточната част на Китай, каза главният изпълнителен директор на Руския фонд за преки инвестиции Кирил Дмитриев.\r\n\tРусия и Китай се споразумяха да работят за увеличаването на дела на националните си валути в търговските си разплащания. Това се посочва в изявлението, което лидерите на двете страни Владимир Путин и Си Цзинпин подписаха след преговорите днес в Пекин.", "date": "2018.06.08", "title": "Русия и Китай ще защитават многополюсния световен ред"}
{"url": "https://www.mediapool.bg/i-ministar-kralev-e-raztrevozhen-ot-promenite-za-hazarta-news280049.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОпълчението срещу законовите промени, инициирани от вицепремиера Валери Симеонов, за ограничаване на рекламата на хазарт и продажбата на лотарийни билети, продължава да се разраства. В петък в хора на критиците се присъедини и спортният министър Красен Кралев.\r\n\tДо момента проектът срещна отпор от Конфедерацията на работодателите и индустриалците в България, Асоциацията на радио- и телевизионните оператори (АБРО), множество спортни организации, включително Българския футболен съюз (БФС), клубовете \"Левски\" и ЦСКА, волейболната федерация. Критики към промените отправиха и известни актьори и спортисти като Захари Бахаров и Йордан Йовчев. Финансовият министър Владислав Горанов, който първоначално твърдеше, че няма причина да се толерират лоши социални практики, преди дни се изказа, че \"никой не е фалирал от това, че е изтъркал две билетчета\" и че темата се истеризира.\r\n\t\"Не мога да скрия, че съм притеснен. Изключително добре разбирам моралните аргументи на вносителите на промените в закона и ги споделям. Но ми се струва, че нещата тук са много по-сложни, отколкото изглеждат на пръв поглед. Много внимателно съм изчел всички аргументи на спортните федерации, на спортисти, на политици, на гражданите в социалните мрежи. Много добре знам каква е обстановката и настроението. В интерес на истината съм малко изненадан, че всички коментират основно последиците върху частния сектор. Като че ли се забравя фактът, че \"Българският спортен тотализатор\" е най-големият спомоществовател на българския спорт\", каза Кралев.\r\n\tМинистърът съобщи, че бюджетът на спортното ведомство за тази година е малко над 75 млн. лв., като 27.5 млн. е предвидено да влязат от БСТ.\r\n\t\"Това прави около 1/3 от бюджета за спорт. Тези пари са планирани на 1 януари, договорени са бюджетите на федерации, клубове, за домакинства, за масов спорт и т.н. Няма начин една такава забрана да не се отрази на оборотите. Както на частните оператори, така и на държавния оператор\", заяви Кралев.\n\n\r\n\tОказа се, че той е направил и груби сметки на загубите от законопроекта.\r\n\t\"Бюджетът на тотализатора е около 160 млн. годишно. От тях 120 са от цифровите лотарийни игри и 40 млн. от моментните лотарийни игри, т.н. билетчета. Ако оборотът спадне примерно с 10%, а аз мисля, че ще е с много повече, това ще доведе до неизпълнение на нашия бюджет в размер близо 2.8 - 3 млн лева. За нас това е огромна сума\", посочи Кралев.\r\n\tВ момента експертите на министерството пишели становището до Народното събрание.\r\n\tМинистърът подчерта, че всеки лев за спорт е ценен и за това трябва да се внимава много какво ще се случи с БСТ.\r\n\t\"Разбирам моралните подбуди на колегите, които са разработили тези промени, но българският спорт е изключително много зависим от начина, по който работи БСТ. Цифрите, които изнесох, са максимално прецизни и коректни и могат да ви дадат представа за това от къде са тези мои притеснения и опасения\", добави Кралев.", "date": "2018.06.08", "title": "И министър Кралев е разтревожен от промените за хазарта"}
{"url": "https://www.mediapool.bg/kakvato-i-da-e-yadrenata-sdelka-tramp-kim-ochakvaite-i-dvete-strani-da-obyavyat-pobeda-news280051.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокато американският президент Доналд Тръмп и севернокорейският лидер Ким Чен-ун се готвят за историческата си среща на върха във вторник, анализатори казват, че независимо от това, което ще се случи при закрити врати в Сингапур, и двете страни вероятно ще претендират, че са удържали победа.\r\n\t\r\n\tКакво ще означава \"победа\" може да се окаже въпрос на гледна точка.\r\n\t\r\n\tТръмп дълго настояваше за \"пълно, проверимо и необратимо преустановяване\" на севернокорейската ядрена програма като предпоставка за каквато и да било сделка с Ким.\r\n\tПреди срещата с южнокорейския си колега Мун Дже-ин в Белия дом миналия месец обаче Тръмп даде знак за възможна гъвкавост по този въпрос, като отбеляза: \"Разбира се, ще е по-добре, ако [прекратяването на ядрената програма се извърши] в една-единствена стъпка\".\r\n\t\r\n\tСпоред анализаторите по-вероятно е двете страни да се споразумеят за поетапно ядрено разоръжаване на Северна Корея и сключване на меморандум за ядрените ѝ опити и изпитанията на балистични ракети.\r\n\t\r\n\tТова би дало възможност и на Тръмп, и на Ким да си тръгнат от срещата, претендирайки, че са защитили интересите на страната си така, както никой лидер преди тях не е успявал, казват политическите наблюдатели.\n\n\r\n\t\r\n\t\"За Северна Корея ядреното разоръжаване е процес, бавно и постепенно освобождаване от ядрените ѝ оръжия в продължение на дълъг период\", каза Бубиндар Сингх, доцент в Училището за международни изследвания \"С. Раджаратман\" (RSIS) в Сингапур.\r\n\t\r\n\tИ ако пълното ядрено разоръжаване на Пхенян е в интерес на САЩ, Китай, Япония, Южна Корея и Русия, \"то не е в интерес на Северна Корея\", допълни той .\r\n\t\r\n\tВ замяна на отказа дори от част от програмата си за ядрени оръжия Северна Корея почти сигурно ще поиска гаранции за сигурността си и уверения, че не се обсъжда смяна на режима, каза Сингх.\r\n\t\r\n\tПхенян може да се съгласи също - засега, като проява на добра воля - да прекрати програмата си за междуконтинентални ракети с ядрен заряд, включително \"Хвасон-14\" и \"Хвасон -15\", тествани в края на миналата година, отбеляза Греъм Онг-Уеб, научен сътрудник също в RSIS.\r\n\t\r\n\t\"Можем да очакваме [Северна Корея] да не се съгласи да се освободи напълно от ядрените си оръжия, най-малкото толкова бързо, колкото очакват САЩ\", каза Греъм.\r\n\t\r\n\t\"Най-реалистичният сценарий е Северна Корея да протака с поредица от срещи след тази на върха и да предприеме частични и постепенни усилия за \"премахване\", като тези, на които станахме свидетели миналия месец на полигона за ядрени опити Пунгери\", допълни той.\r\n\t\r\n\tНа 25 май Северна Корея извърши контролирани експлозии на ядрения си обект в Пунгери пред журналисти, но там не бяха поканени независими наблюдатели.\r\n\t\r\n\tСпоред Греъм входовете на тунелите са били засипани при взривяването, но лесно биха могли да бъдат отворени отново.\r\n\t\r\n\tАнализаторката Ким Дуйон, старши научен сътрудник от Форума за бъдещето на Корейския полуостров, смята, че Тръмп може да е склонен да се опита да омае Ким Чен-ун на срещата им, без да се втурва към каквато и да било сделка.\r\n\t\r\n\t\"Дори ако Тръмп и Ким не успеят да постигнат споразумение на 12 юни, резултатът пак ще е добър, ако се разберат да се срещнат отново и запазят положителна атмосфера [помежду си]\", допълни Ким.\r\n\t\r\n\t\"До момента изглежда и Тръмп, и Ким са по-заинтересовани от доброто си представяне и възможността за пиар, отколкото от договаряне по едно важно решение, което засяга и двете страни\", подчерта тя.\r\n\t\r\n\tТръмп обаче е под силен натиск, защото в предизборната си компания се представяше като човек, ненадминат в сделките.\r\n\t\r\n\t\"Тръмп вече разби всички обичайни и общоприети дипломатически стандарти, така че не бива да очакваме от него да бъде (или да се опитваме да го вместим в такъв шаблон) - типичен главен преговарящ по ядрена сделка\", изтъкна анализаторката Ким.\r\n\t\r\n\t\"Ким Чен-ун е много по подготвен за тази среща на върха, отколкото президентът Тръмп. Той ще преговаря умело и ще има за цел да постигне максималистичните си искания, като запази ядрените си оръжия възможно най-дълго\", добави тя.\r\n\t\r\n\tЗа лидера на Северна Корея даже възможността за среща на четири очи с действащ американски президент на практика само по себе си е победа - постижение, с каквото никой от предишните севернокорейски ръководители не може да се похвали.\r\n\t\r\n\t\"Определящият момент\" за Ким може да е просто \"ръкостискането на равна нога с лидера на най-могъщата държава\", каза Ху Чу-пин, експерт по Северна Корея в Националния университет на Малайзия.\r\n\t\r\n\tХу обаче също смята, че вероятният изход от срещата на върха ще е споразумение, при което и двете страна ще претендират за победа.\r\n\t\r\n\tСпоред експерта най-добрата сделка за Тръмп ще е Ким да се съгласи да допусне ядрени учени и инспектори от Международната агенция за атомна енергия (МААЕ) да посетят ядрените съоръжения в Йонбьон, Северна Корея.\r\n\t\r\n\tЗа постигането на това обаче от САЩ вероятно ще се иска да направят значителни отстъпки, а не е ясно доколко Тръмп ще е готов на отстъпки в преговорите.", "date": "2018.06.08", "title": "Каквато и да е ядрената сделка Тръмп-Ким, очаквайте и двете страни да обявят победа"}
{"url": "https://www.mediapool.bg/sofiya-dade-kraen-srok-za-postavyaneto-na-bronzovata-kashta-news280052.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИнсталацията \"Бронзова къща\" трябва да бъде поставена на мястото на бившия мавзолей в София до края на юни. В противен случай договорът между Столичната община и фондацията, която представлява автора ѝ Пламен Деянофф, ще бъде прекратен. Това обясни председателят на комисията по образование и култура към Столичния общински съвет Малина Едрева.\r\n\tИзграждането \"Бронзовата къща\" в центъра на София е по идея на Австрия, където живее Деянофф. Инсталацията трябваше да символизира приключващото след около 3 седмици българско председателство на Съвета на ЕС и следващото го австрийско председателство. Изграждането на съоръжението обаче започна едва в началото на май, когато бяха сглобени няколко елемента. Те бяха показани на австрийския президент Александър Ван дер Белен, който по това време бе на посещение в София.\r\n\tСлед демонстрацията работата по монтажа спря, а преди дни и малкото сглобени части бяха разглобени. Пред авторът Пламен Деянофф обясни, че \"Бронзовата къща\" ще се сглобява на друго място и после ще бъде монтирана в градината на Народния театър \"Иван Вазов\". Освен това каза, че се забавил с проекта, тъй като общината не била укрепила навреме площадката, компроментирана при взривяването на мавзолея.\r\n\t\"Няма такова нещо. Готови сме от края на март\", заяви в петък Малина Едрева и определи забавянето на проекта като \"необяснимо и недопустимо\". Тя каза още, че по-рано през деня е договорен времеви график за монтирането на инсталацията. Условието на общината било тя да е готова преди последния ден на юни, за да е символ на преминаването от българското към австрийското европредседателство. \"Поставихме условие монтажът да приключи поне десетина дни преди края на юни. Работата трябва да започне в сряда\", каза Едрева.\r\n\t\"Всяка седмица ще следим изпълнението на проекта и ако то изостане от графика, ще прекратим договора с фондацията, представляваща автора\", допълни тя.\n\n\r\n\tЕдрева заяви още, че при разговорите с австрийското посолство, което предложи \"Бронзовата къща\", станало ясно, че има проблеми с финансирането ѝ, но австрийската страна стои зад проекта. Той се осъществява със средства, събрани от Пламен Деянофф, а австрийската страна плаща за транспорта. Столичната община осигури 100 000 лева за обследване на пространството под площадката и укрепването ѝ, за да се превърне в място за представяне на съвременно изкуство.\r\n\tСпоред представянето на автора \"Бронзовата къща\" е вдъхновена от дърворезбите в българските възрожденски сгради. В същото време стилистиката на скулптурата е съвременна. Според описанието на автора тя трябва да препраща към Хрельовата кула в Рилския манастир.\r\n\tПреди време Деянофф искаше да постави артинсталацията в родния си Велико Търново, но това така и не се е случи. Деянофф вече 12 години прави отливки на орнаменти и макети на \"Бронзовата къща\", които представя в музеи по света.\r\n\tМеждувременно \r\n\tВ него Деянофф к", "date": "2018.06.08", "title": "София даде краен срок за поставянето на \"Бронзовата къща\""}
{"url": "https://www.mediapool.bg/vlozhiteli-v-ktb-mogat-da-zatrupat-bnb-s-dela-zaradi-nezakonni-deistviya-prez-2014-g-news280053.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХилядите български граждани, чиито гарантирани влогове в КТБ бяха незаконно блокирани около пет месеца през 2014 г. заради неправомерни действия на Българската народна банка (БНБ), скоро могат да имат шанс за възмездие благодарение на Съда на Европейския съюз (СЕС).\r\n\tГенералният адвокат към съда в Люксембург Юлиане Кокот се е произнесъл със заключение в полза на вложител в КТБ със забавен влог по дело, заведено пред Административен съд – Варна. Ако Съдът на ЕС потвърди тълкувателното заключение на Кокот, то ще може да се ползва от българските съдилища и да отприщи хиляди дела за обезщетения срещу централната банка.\r\n\t\"Генералният адвокат Юлиане Кокот предлага на съда да приеме, че неналичността на депозити трябва да бъде обявена в срок от пет работни дни след като компетентният орган е установил за първи път, че дадена кредитна институция не е изплатила дължимите и изискуеми депозити, независимо от решението относно неплатежоспособността на кредитната институция и отнемането на нейния лиценз. Неспазването на това изискване представлява достатъчно съществено нарушение на правото на Съюза, за да ангажира отговорността на държава членка\", съобщиха от съда в Люксембург.\r\n\tБНБ постави КТБ под  на 20 юни 2014 г. и забрани изплащането на влогове от нея. Тогавашният български закон изискваше първо да се отнеме лицензът на банката, а след това да се пристъпи към изплащане на гарантираните влогове (на стойност до 100 000 евро). В същото време обаче действаше и евродиректива, според която БНБ беше длъжна да обяви неналичност на депозитите до 5 дни от спирането на изплащането им, а след това да започне реалното изплащане на гарантираните влогове. Тъй като правото на ЕС е с по-висша юридическа сила, БНБ беше длъжна юридически да приложи директивата, чиито текстове имаха директен ефект.\r\n\tВъпреки това централната банка започна изплащането на гарантираните влогове едва на 4 декември, тоест около месец след отнемането на лиценза на банката – 6 ноември.\n\n\r\n\tМеждувременно, още през август 2014 г. БНБ и Министерството на финансите започнаха да получават писма от Европейската комисия, а впоследствие и от Европейския банков орган, че действията им противоречат на правото на ЕС и незабавно трябва да пристъпят към изплащането на гарантираните депозити. Тогава двете ведомства твърдяха, че спазват българския закон и не нарушават правото на ЕС, а политическото им оправдание беше, че липсват достатъчно средства във Фонда за гарантиране на влоговете, за да започне изплащането. За целта трябвало да се тегли заем, което било невъзможно по времето на служебно правителство.\r\n\tТака, БНБ реши да държи в агония КТБ месеци наред с оправданието, че се опитва да я спасява, въпреки че според публикувани впоследствие стенограми властите са били напълно наясно, че трезорът е престъпно източен. Именно през периода на агонията банката беше вторично разграбена, а десетки граждани пращаха отчаяни писма до БНБ да отблокира гарантираните им влогове заради незабавна нужда от лечение и други спешни разходи.\r\n\tЦентралната банка отговаряше на хората с бланкетен отговор, че нищо не може да се направи.\r\n\tСлед официалното обявяване на фалита отделни граждани започнаха да водят дела заради забавянето, които обичайно печелеха на първа инстанция. През 2016 г. например Административен съд – София град се произнесе, че БНБ дължи обезщетение на вложител в КТБ заради забавеното изплащане на депозита му. Според него централната банка е трябвало да приложи евродирективата, а изплащането на депозитите е трябвало да започне от 30 юни.\r\n\tИменно по подобно дело на вложител Административният съд във Варна – Николай Кантарев, е пратил преюдициалното запитване до Люксембург. Ако заключението на генералния адвокат Кокот бъде въприето в решението на СЕС, печеленето на делата срещу БНБ от вложителите в КТБ ще стане много по-лесно и те ще могат да получат съответното обезщетение.", "date": "2018.06.08", "title": "Вложители в КТБ могат да затрупат БНБ с дела заради незаконни действия през 2014 г."}
{"url": "https://www.mediapool.bg/tramp-prizova-za-vrashtane-na-rusiya-v-g-7-news280054.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп призова днес за връщане на Русия в Г-7, предаде Асошиейтед прес.\r\n\t \r\n\t\"Русия трябва да присъства на срещата (на Голямата седморка), трябва да бъде част от това\", каза Тръмп пред репортери във Вашингтон, заминавайки за участие в срещата на Г-7 в Канада.\r\n\t \r\n\t\"Беше Г-8, понеже Русия бе там. А сега я няма. Аз обичам нашата страна, аз бях най-страшният нощен кошмар за Русия... Харесва ли ви или не – това е, може би, политически некоректно да се говори – но ние трябва да управляваме света. И има Г-7, която по-рано беше Г-8, изгони Русия, а сега трябва да я върне, понеже Русия ни е нужна на масата на преговорите“, каза Тръмп.\n\n\r\n\t \r\n\tГ-7 е неформално обединение на най-развитите индустриални страни. Тя включва САЩ, Канада, Япония, Германия, Франция, Великобритания и Италия.\r\n\t\r\n\tРусия стана през 1997 г. пълноправен член на седморката, която се превърна в Г-8. Тя обаче бе изключена от групата през 2014 г. заради анексията на Крим и конфликта в Източна Украйна.\r\n\t\r\n\tПоредната годишна среща на върха на Г-7 е днес и утре в канадския курорт Ла Малбе.\r\n\t \r\n\tАП отбелязва, че американският специален прокурор Робърт Мълър води разследване за евентуален таен сговор между предизборния екип на Тръмп и Русия за президентските избори в САЩ през 2016 г.\r\n\t \r\n\tГермания и Канада са против, Италия е \"за“\r\n\t \r\n\tВ сряда германската канцлерка Ангела Меркел изключи възможността за възстановяване на формата Г-8. Тя каза пред Бундестага, че изключването на Русия е било неизбежно. По думите ѝ засега е невъзможно Русия да се присъедини отново към Г-7.\r\n\t \r\n\tПопитана от депутат от партия \"Алтернатива за Германия\" дали изключването на Русия от Г-8 е било правилно и дали е добре да се възстанови този формат, тя отбеляза, че страните, които влизат в Г-7, се придържат към общи ценности, включително спазването на международното право. Според нея анексирането на Крим от Русия е било \"крещящо нарушение\" на международното право.\r\n\t\r\n\tМеркел обаче се застъпи за поддържане на диалог с Русия, включително от гледна точка на съществуващите разногласия.\r\n\t \r\n\tКанада не е променила позицията си и остава против връщане на Русия в Г-7. Това заяви днес говорител на канадския премиер Джъстин Трюдо, цитиран от Ройтерс.\r\n\tНовият италиански премиер Джузепе Конте обаче подкрепи предложението на Тръмп за връщане на Русия. \"Това е в интерес на всички\", написа Конте в Туитър.\r\n\t\r\n\tНовата популистка управляваща коалиция в Италия, която включва антисистемното Движение \"Пет звезди\" и крайнодясната партия \"Лига\", вече даде сигнал, че вероятно ще възприеме проруска линия във външната политика. Тя призова за отменяне на санкциите срещу Русия, отбелязва Ройтерс.\r\n\t \r\n\tРусия концентрира вниманието си върху други формати\r\n\t\r\n\tРусия е съсредоточила в голяма степен вниманието си върху други формати, а не върху Г-7, заяви прессекретарят на руския президент Владимир Путин Дмитрий Песков, цитиран от ТАСС.\r\n\t\r\n\t\"Поставяме акцент на други формати\", заяви лаконично Песков, който придружава Путин при посещението му в Китай.\r\n\t\r\n\tПо-рано тази седмица Песков отбеляза, че с годините Г-7 става \"все по-малко актуална\" за Русия, на фона на \"стремителното нарастване на значението и актуалността на такива формати като Г-20\", припомня ТАСС.", "date": "2018.06.08", "title": "Тръмп призова за връщане на Русия в Г-7"}
{"url": "https://www.mediapool.bg/radev-podkrepi-razpolaganeto-na-poveche-sili-na-nato-v-cherno-more-news280055.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДеветте държави от източния фланг на НАТО, които се събраха днес във Варшава, искат \"засиленото присъствие\" на алианса в техния регион, в момента ограничено до сухопътни сили, да се разшири с морски и въздушни компоненти. Това обяви полският президент Анджей Дуда, цитиран от Франс прес.\r\n\t \r\n\tНа форума Б-9 България е представена от президента Румен Радев. В този регионален формат участват също Естония, Латвия, Литва, Полша, Румъния, Словакия, Унгария и Чехия.\r\n\t \r\n\tГрупата беше наречена \"Букурещ 9\" след първата среща на лидерите в Румъния през 2015 г.\n\n\r\n\tДеветте страни са единодушни, че е необходимо засилване на присъствието на алианса \"с военноморска и военновъздушна компонента\", за да бъде постигнат пълен спектър, посочи президентът Дуда.\r\n\t \r\n\tРумънският му колега Клаус Йоханис се спря на значението на Черно море, \"защото живеем там\" и се обяви за \"цялостен подход към източния фланг\". \"Докато сме единни, сме силни. Ако разделим източния фланг на отделни парчета, ще е по-трудно\", добави той.\r\n\t \r\n\tЛидерите на държавите от Б-9 приеха обща декларация, в която призовават срещата на върха на НАТО, планирана за месец юли в Брюксел, да укрепи единството на пакта и да подготви отговор на \"хибридната\" заплаха.\r\n\t \r\n\tИзразът \"тактики на хибридната война\" описва това, което според Запада е позволило на Русия да анексира полуостров Крим през 2014 г., съчетавайки дезинформация, заплахи към гражданската инфраструктура и интервенция на специални сили под прикритие.\r\n\t \r\n\tВ декларацията деветимата лидери потвърждават доктрината на НАТО за Русия - съчетаваща възпиране и начало на политически диалог, добавя АФП.", "date": "2018.06.08", "title": "Радев подкрепи разполагането на повече сили на НАТО в Черно море"}
{"url": "https://www.mediapool.bg/kanada-napravi-vazhna-krachka-kam-legalizirane-na-marihuanata-news280056.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКанада направи важна крачка към декриминализиране употребата на марихуана, която в момента там може да се използва само за медицински цели. Горната камара на канадския сенат от половин година разглежда законопроект, разрешаващ употребата на марихуана. При гласуването в петък 56 сенатори подкрепиха легализирането ѝ, а 30 бяха против, предаде Би Би Си.\r\n\tВ законопроекта са внесени няколко поправки и той е върнат на долната камара за повторно разглеждане.\r\n\tРазговорите за легализиране на марихуаната в Канада вървят отдавна, но като основно препятствие бе смятан Сенатът, тъй като консервативните депутати се опитваха да блокират законопроекта.\r\n\tОдобрените сега поправки отразяват тяхната позиция. Така например се предлагат по-строги ограничения за рекламирането на марихуана, както и регионалните власти да получат допълнителни правомощия в контрола над частни лица, отглеждащи растението.\r\n\tЗаконопроектът разделя отговорността между федералните и регионалните власти. Производството ще се регулира централно, а решенията за това как да се продава марихуана и може ли тя да се пуши на обществени места, ще се приемат от местните власти.\n\n\r\n\tАко проектът бъде одобрен, на канадците ще бъде разрешено да отглеждат у дома до четири растения, а 30 грама марихуана е количеството, което всеки може да държи у себе си за лично ползване.\r\n\tВ същото време са предвидени сериозни глоби за хора, които се опитват да продават марихуана без да притежават лиценз за това. Строги наказания очакват и тези, които дават марихуана на подрастващи или шофират, докато все още са под въздействието ѝ.\r\n\tМинистър-председателят Джъстин Трюдо обеща да декриминализира марихуаната това лято. Той смята, че декриминализацията и регулирането на оборота на марихуана ще я изведе от сивия сектор и ще позволи на властите по-добре да контролират нейното производство и потребление.\r\n\tТова на свой ред ще даде възможност децата да бъдат предпазени от марихуаната, а престъпниците, занимаващи се с нелегална търговия, да бъдат наказани.\r\n\tКанадските власти освен това се надяват новият закон да снеме натоварването на полицията и правосъдието, както и да има положителен ефект в здравеопазването.\r\n\tАко законът бъде окончателно приет това лято, Канада ще стане първата страна от Г 7, където канабисът ще може да се употребява за рекреационни цели.\r\n\tИ до момента канадците (особено младежите) са на едно от първите места в света по употреба на марихуана. Използването ѝ за медицински цели бе разрешено в Канада още през 2001 г. и производството се регулира със специален лицензионен режим.\r\n\tЛегализирането на марихуана си остава спорна тема. Приетата през 1961 г. Единна конвенция за наркотичните вещества, която е подписана от 186 страни, допуска производството на канабис, но определя конкретни мерки по контрола и търговията му.", "date": "2018.06.08", "title": "Канада направи важна крачка към легализиране на марихуаната"}
{"url": "https://www.mediapool.bg/varna-se-prevarna-v-hab-za-sintetichnata-droga-kam-evropa-news280057.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреди да се реализира идеята на Бойко Борисов за газовия хъб край Варна, варненското пристанище очевидно вече се е превърнало в хъб за транспортиране на огромно количество синтетичната дрога към Европа. Заловената и транспортиран през града дрога вече се измерва в десетки тонове. Варненската апелативна прокуратура  в петък, че двама холандци са арестувани по обвинение за контрабанда на 16.2 тона съставки за производство на амфетаминопроизводни прекурсори през пристанището на Варна. Стоката е за милиарди евро и е била вкарвана на три пъти.\r\n\tПървото количество е било 4.3 тона прекурсор ПМК, който се е използва за производството на амфетамини и екстази. Втората пратка е била от 7.5 тона прекурсор AПAA, който служи за производство на амфетамини и метаамфетамини. При третия случай са прекарани 4.4 тона прекурсор АПААН, който също се използва за амфетамини.\r\n\tПрокуратурата съобщава, че стоката е пристигнала на пристанище Варна-Запад с кораби. Случаят е регистриран като международен казус в \"Евроджъст\" в Хага.\r\n\tНа съобщенията на Варненската апелативна прокуратура все пак не може да се има пълна вяра, защото институцията има проблем с измерването на тоновете дрога.\r\n\tНа 25 май същата прокуратура , че са заловени шест тона амфетаминопроизводни, пак на пристанище Варна - Запад. Отново става дума за прекурсора АПАА.\n\n\r\n\tПратката е била открита в контейнер, пристигнал от Китай, а получателят ѝ бил гражданин от ЕС. Обявено бе, че става дума за 300 чувала, които са декларирани като лимонена киселина.\r\n\tСамо четири дни по-късно откритото количество рязко се сви до 2.5 тона, а чувалите станаха 600. , че първата информация, съобщена от варненската прокуратура, е грешна. Държавното обвинение явно много е искало да се похвали бързо с големия удар и е съобщило на практика фалшива новина.\r\n\tПричината за грешката е, че дрогата е били разположена \"шахматно\" сред заловените чували с лимонена киселина. Целта на контрабандистите била да минимизират риска, защото при проверка властите биха могли да уцелят чувал с легалната субстанция. Прокуратурата обаче е избързала да съобщи за целия тонаж на товара преди дрогата да бъде отделена от лимонената киселина.\r\n\tВъпросните 2.5 тона амфетаминопроизводното вещество АПАА се оценява на над 500 милиона евро.\r\n\tВ случая с холандците става дума за транспортиране на близо шест пъти по-голямо количество.\r\n\tОсновен потребител на този тип прекурсори са страните от Западна Европа, като през последните години такива нелегални лаборатории за производство на синтетични наркотици са засичани и в Централна и Източна Европа.", "date": "2018.06.08", "title": "Варна се превърна в хъб за синтетичната дрога към Европа"}
{"url": "https://www.mediapool.bg/parlamentat-shte-reshava-za-smyanata-na-upravitelya-na-nzok-kamen-plochev-news280058.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНадзорният съвет на Националната здравноосигурителна каса реши да изпрати на Народното събрание писмото на управителя ѝ проф. Камен Плочев , с което той уведомява, че ще продължи болничния си.\r\n\tЗаконът за здравното осигуряване дава възможност за предсрочно прекратяване на правомощията на управителя на НЗОК при обективна невъзможност да изпълнява задълженията си за срок, по-дълъг от три месеца. Тази опция в закона ще бъде ползвана, тъй като Плочев отказва сам да си подаде оставката.\r\n\tТой е в болнични от февруари тази година след разразилия се скандал с дълговете към чуждите здравноосигурителни фондове, когато здравният министър Кирил Ананиев му поиска оставката заради това, че зад гърба му е поискал актуализация на бюджета на институцията и директно е пратил писмо до Народното събрание без да спази процедурите.\r\n\tМиналата седмица Плочев уведоми с писмо Надзорния съвет на касата, че не може да продъжли да изпълнява функциите си поради здравословни причини най-малко още месец, поради което трябва да бъде взето решение дали да бъде предсрочно освободен, каквато опция дава законът.\r\n\tВ писмото си Плочев изрично посочва, че не подава оставка, защото счита, че \"не е нарушил закон или извършил действия, водещи до уронване авторитета на институцията\", но също така заявява, че “законът трябва да бъде спазен“.", "date": "2018.06.08", "title": "Парламентът ще решава за смяната на управителя на НЗОК Камен Плочев"}
{"url": "https://www.mediapool.bg/izlyazoha-rezultatite-ot-maturite-news280059.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОценките от матурите, които над 50 000 абитуриенти държаха през май, вече са обявени, съобщиха от Министерството на образованието и науката.\r\n\tВсеки зрелостник може да провери резултатите . Това става с входящ номер и код за достъп.\r\n\tДванадесетокласниците задължително се явяват на матура по български език и литература. Този изпит държаха около 51 000 младежи. След провеждането му родители  от тестовата част, което стана повод образователното министерство да обяви, че я анулира и  независимо какво са отговорили.\r\n\tДругият задължителен изпит за завършващите основно образование е по предмет по избор. На него се явиха около 55 000 младежи.\r\n\tГоляма част от университетите в страната признават оценките от матурите за кандидатстване. Други ги използват за балообразуване.", "date": "2018.06.08", "title": "Излязоха резултатите от матурите"}
{"url": "https://www.mediapool.bg/greshka-v-kadastara-na-tsarevo-mozhe-da-dovede-do-zastroyavane-na-koral-news280060.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеправителствената организация \"Антикорупционен фонд\" обяви, че Общият устройствен план на Царево се изработва при неактуален кадастър в нарушение на закона. Организацията предупреждава, че това създава възможност за злоупотреби и застрояване на дюни на плаж \"Корал\".\r\n\tПри проверка е установено, че властите са изготвили всички необходими специализирани карти на пясъчните дюни в района на морски плаж \"Корал\". В същото време обаче те не са нанесени в цялост върху кадастрално-административната информационна система на Агенцията по кадастъра.\r\n\tАнтикорупционният фонд смята, че властите на са изпълнили задължението си да поддържат актуална кадастрална карта. Организацията настоява за проверка и предприемане на незабавни действия по отстраняване на извършени нарушения при коректното отразяване на информацията в картата.\r\n\tНапомня се, че промените в Общия устройствен план на Царево допускат в непосредствена близост до плаж \"Корал\" да се строи. В същото време специализираните карти на Агенцията по кадастъра ясно показват, че ще се строи върху дюни. Тези дюни обаче не са отразени изцяло върху кадастрално-административната информационна система, която се ползва от община Царево.\r\n\t\"Антикорупционният фонд настоява и за проверка на изходните данни, предоставени от Министерство на регионалното развитие и благоустройство на изпълнителя на проекта на ОУП – Царево - \"Форум Александрови\" ЕООД, що се отнася до територията на пясъчните дюни в района на плаж \"Корал\" и отстраняването на евентуални несъответствия в тази връзка, на чиято основа е допусната нередност при проектираната урбанизирана територия \"върху\" дюни\", предупреждават от Антикорупционния фонд.", "date": "2018.06.08", "title": "\"Грешка\" в кадастъра на Царево може да доведе до застрояване на Корал"}
{"url": "https://www.mediapool.bg/shte-pozvolim-li-da-ni-porobyat-otnovo-news280061.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТози обществен дебат е воден години наред след 2005 г. и нито един аргумент срещу строителството на АЕЦ Белене не е загубил и грам от стойността си.\r\n\tТези, които са на власт от 10 години, и които пропуснаха нарочно възможността да се обжалва арбитража, спечелен от Росатом поради практическото отсъствие на България като страна в делото, сега измислят нови \"аргументи\". Като например - държавата няма да инвестира нищо повече, няма да дава гаранции, проектът Белене ще бъде изцяло частен.\r\n\tБраво, граждани за европейско развитие на собствения си джоб! Преди години на няколко пъти продавахме Химко - Враца. Най-накрая хитроватият вицепремиер се похвали - \"Продадохме го на солиден американски инвеститор...\" Така и се оказа - малко по-късно във Враца пристигнаха високопоставени представители на американския инвеститор - г-н Ковальов и г-н Петров... Днес Химко ръждясва на края на Враца вече десетилетия...\r\n\tТакава съдба очаква и мегапроекта на управляващите Белене. Властта знае това, работи за това и - извинете - едва ли работи за това безкористно. Белене е силен удар срещу България, но ... дето рекъл Стамболов - \"...Майка ѝ на тая България...\" Важното е Путин да спре да ни се сърди - поне на някои от нас. И да ни вземе в схемата...\r\n\tА схемата е ясна от 15 години. Под каквато и да е форма да вземе Москва проекта Белене, целта няма да бъде само и предимно икономическа - целта е дългосрочното и необратимо поробване на България, поставянето ѝ отново в позиция на руска провинция - сателит. Белене може да фалира НЕК, може да изкара от строя Козлодуй и Мариците, може да затвори окончателно кръга на руския енергиен - а оттам и стопански и политически контрол на Москва върху България. Говорихме и писахме за това многократно през годините.\n\n\r\n\tДа оставим настрана поробването на българския народ със заеми - косвени, ако не преки. Да оставим настрана стратегическата стойност на един подобен гигантски файтон като руската Белене в епохата след двигателя с вътрешно горене - образно казано. Светът е на прага на революция в енергийните технологии, защото за все по-голямо мнозинство от глобалните елити диктатурата на петрола, газа и \"мирния атом\", и притежаващите ги примитивни диктатори вече не е допустима.\r\n\tНо това са бели кахъри - България все по-трудно ще върви със света, защото нейните \"граждани за европейско развитие + патриоти\" все по-тясно я свързват отново с родината на примитивния евразийски империализъм, който е готов да вкара собствения си народ в нова епоха на мизерия, невежество и брутална диктатура, стига да може да завладее обратно изгубеното през \"най-голямата геополитическа катастрофа на 20 век\" - рухването на Съветския съюз.\r\n\tБлагодарим ти за европейското развитие, Бойко! Ти го обеща на хората и доста от тях гласуваха за теб - затова си и досега на власт. Виж се накъде водиш тези, които ти се довериха. Ще искаш ли отново доверието им? Или ще си го получиш по путински начин?\r\n\tВсъщност това не е въпрос към властта - това е въпрос към българското общество. Ще позволим ли да ни поробят отново тези, които унищожиха българската държава и превърнаха значителна част българския народ в стадо от безпаметно блеещи \"русофили\"? Докога ще трябва да правим живи вериги срещу продажни проекти като АЕЦ Белене?", "date": "2018.06.08", "title": "Ще позволим ли да ни поробят отново?*"}
{"url": "https://www.mediapool.bg/germaniya-belgiya-ryua-indoneziya-i-dominikanskata-republika-vlyazoha-v-ss-na-oon-news280064.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания беше избрана от Общото събрание на ООН за член на Съвета за сигурност на световната организация с двегодишен мандат, започващ от 2019 г., предаде ДПА.\r\n\t\r\n\tОт януари догодина ФРГ ще стане за шести път непостоянен член на 15-членния Съвет.\r\n\t\r\n\tПри тайното гласуване с книжни бюлетини с участието на 190 държави, 184 гласуваха за включването на Германия в Съвета за сигурност, а две се въздържаха.\r\n\t\r\n\tЗа непостоянни членове на Съвета за сигурност бяха утвърдени също Белгия (181 гласа), Република Южна Африка (183), Доминиканската република (184) и Индонезия (144). За да бъдат избрани, държавите трябваше да получат две трети от гласовете.\r\n\t\r\n\tМалдивските острови, които бяха конкурент на Индонезия от Азиатско-Тихоокеанския регион, получиха само 46 гласа.", "date": "2018.06.08", "title": "Германия, Белгия, РЮА, Индонезия и Доминиканската република влязоха в СС на ООН"}
{"url": "https://www.mediapool.bg/natsionalnata-biblioteka-nabira-dareniya-za-zala-istoriya-na-knigata-news280062.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалната библиотека \"Св. св. Кирил и Методий\" започва набирането на средства с цел създаването на първата в България зала \"История на книгата\". Тя ще включва оригинални, дигитални и холограмни изображения на едни от най-ценните книги в библиотеката.\r\n\tСредствата ще се събират чрез благотворителна изложба, която ще бъде открита на 12 юни.\r\n\tИнициативата за новата зала е част от събитията по повод 140-ата годишнина на библиотеката. Кулминацията на честванията ще е на 7 декември, когато би трябвало да бъде открита и новата зала, каза директорът на Националната библиотека доц. д-р Красимира Александрова.\r\n\tВ залата ще има постоянна експозиция, но периодично там ще бъдат показвани и други ценни материали. Ще има виртуални книги, документи, които могат да се четат на специализиран компютърен терминал, ще има възможност за показване на триизмерни изображения и евентуално посетителите ще могат да видят умалено копие на Гутенбергова преса.\r\n\tЕжегодното финансиране на Библиотеката е 16 320 лева на щатна бройка. В момента там работят 206 души, като тези пари са разпределени за заплати, издръжка и т.н. Цялата сума се равнява на 3 млн. лева, които са крайно недостатъчни.", "date": "2018.06.08", "title": "Националната библиотека набира дарения за зала \"История на книгата\""}
{"url": "https://www.mediapool.bg/simeonov-kato-stane-tsarstvo-bulgaria-togava-shte-razgovaryam-s-borisov-za-plazhovete-news280063.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Като стане царство в България, тогава ще разговарям с Бойко Борисов по всички въпроси.\" Така вицепремиерът Валери Симеонов отговори на журналистически въпрос дали е разговарял с премиера Бойко Борисов относно изградените обекти на плажа по схема, подписана от министъра на туризма Николина Ангелкова.\r\n\tДвамата водят спор от миналото лято по този въпрос. Според Валери Симеонов 11 обекта на плажа в Слънчев бряг са незаконни и държавата трябва да ги премахне. Ангелкова твърди, че е спазила закона. Вицепремиерът сезира по случая прокуратурата и сега се чака нейното решение.\r\n\tСимеонов, цитиран от БТА, припомни, че още миналата година е получил пълна подкрепа от премиера по тези въпроси, включително и публична, с  по медиите.\r\n\t\r\n\tНямам спор с министър Ангелкова, имам спор с хора, които не спазват закона, каза още Валери Симеонов пред журналисти. Според него спорът между тях двамата ще бъде решен от съда.\r\n\tВицепремиерът е на мнение, че ако правораздавателните институции се произнесат в негова полза, тези съоръжения могат да бъдат премахнати и по време на летния сезон, защото са опасни.\n\n\r\n\tВ същото време министърът на туризма Николина Ангелкова обяви в Бургас, че заедно с МВР работят, за да гарантират \"максимално безопасното протичане на летния туристически сезон\".\r\n\tВ Слънчев бряг са поставени близо 300 камери, които да подпомагат охраната на курорта. Общо над 1000 полицаи ще бъдат командировани поетапно на морето през лято. Ще има униформени и от Румъния, Чехия и Германия, ще патрулира конна и велополиция, каза министърът на вътрешните работи Валентин Радев.\r\n\tТази година няма да има разпилени щендери със стока, заемаща крайбрежната алея на Слънчев бряг, обеща Ангелкова.\r\n\tМного засилен ще е контролът на дейността на концесионерите и наемателите на морски плажове и дали изпълняват задълженията си по договор и според законовите изисквания, допълни министърът на туризма.\r\n\tОтносно визираните от Валери Симеонов дискотеки на южния плаж в Слънчев бряг, Ангелкова каза, че те са там от години, но и този летен сезон се открива с тази тема.\r\n\tПреместваемите обекти са съгласно одобрената схема. Има становище на РДНСК от 2017 г. за конструктивните им параметри, каза Ангелкова.\r\n\tТя обясни, че поисканата промяна в специализираната кадастрална карта за Слънчев бряг- юг е техническа процедура, която цели синхронизирането ѝ със специализираните карти на плажовете. Няма искане за продажба на плажните ивици, каза Ангелкова.", "date": "2018.06.08", "title": "Симеонов: Като стане Царство България, тогава ще разговарям с Борисов за плажовете"}
{"url": "https://www.mediapool.bg/s-taina-zapoved-rusiya-e-zalichila-lichnite-danni-na-represirani-v-gulag-news280065.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМузеят за историята на съветските затворнически лагери обяви, че е открита секретна заповед от 2014 година с инструкции за унищожаване на лични данни за лагерниците, предаде Асошиейтед прес.\r\n\t\r\n\tПрез 30-те и 40-те години на миналия век в затворите на Главно управление на лагерите (ГУЛаг) са пребивавали до 17 милиона човека, от които поне 5 милиона са били осъдени след неверни свидетелски показания. Следствените дела на лагерниците са били унищожавани, но личните им данни и мястото, където са излежавали присъдите си, са се пазели в регистрационни картони.\r\n\t\r\n\tМузеят за историята на ГУЛаг в Москва съобщи, че негови експерти са установили, че съгласно секретна заповед са били унищожени картоните на затворниците, навършили 80 години - тоест на практика почти всички.\r\n\t\r\n\tРепресиите при съветския диктатор Йосиф Сталин белязаха тежко руската нация, загинаха много хора и милиони бяха разселени. Но през последните години, при президента Владимир Путин, руски служители полагат усилия да омаловажат Сталиновия терор и хвалят съветския лидер, че е изградил нова икономика и е допринесъл за победата на Съветския съюз във Втората световна война, посочва АП.", "date": "2018.06.08", "title": "С тайна заповед Русия е заличила личните данни на репресирани в ГУЛаг"}
