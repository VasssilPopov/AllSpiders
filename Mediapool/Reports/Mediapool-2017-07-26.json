{"url": "http://www.mediapool.bg/blizo-10-000-dushi-sa-evakuirani-zaradi-nov-pozhar-v-yugoiztochna-frantsiya-news267116.html", "text": "Близо 10 000 души са евакуирани тази нощ заради нов пожар, изпепелил най-малко 400 хектара в околностите на югоизточния френски курорт Борм ле Мимоза, съобщи Франс прес.\r\n\t \r\n\t\"Хората бяха евакуирани според това как напредваха пламъците. Става дума за жилищна зона, чието население през лятото нараства двойно и тройно\", заявиха огнеборците.\r\n\t \r\n\tНад 3000 хектара горски масиви са унищожени от природни пожари в Югоизточна Франция, съобщиха вчера властите на регион Прованс - Алпи - Лазурен бряг.\n\n\r\n\t \r\n\tРазпространението на огъня наложи да бъдат евакуирани жителите на десетки сгради. Пожарите са предизвикани от силната суша, връхлетяла Южна Франция в началото на това лято, посочиха агенциите.", "date": "08:57 | 26 юли 2017 | ", "title": "Близо 10 000 души са евакуирани заради нов пожар в Югоизточна Франция"}
{"url": "http://www.mediapool.bg/sasht-zategnaha-sanktsiite-sreshtu-rusiya-iran-i-severna-koreya-news267110.html", "text": "Камарата на представителите на Конгреса на САЩ прие с голямо мнозинство законопроекта за затягане на санкциите срещу Русия, Иран и Северна Корея, съобщиха световните агенции и отбелязват, че това е станало въпреки възраженията на президента Доналд Тръмп.\r\n\t \r\n\tВ хода на гласуването конгресмените подкрепиха приемането на мярката с 419 гласа \"за\" срещу 3 \"против\". Законопроектът срещна силна подкрепа както от страна на съпартийците на Тръмп от Републиканската партия, така и от Демократическата партия. Сега той трябва да бъде приет и от горната камара на американския Конгрес, Сената, преди да отиде при президента на САЩ, който да го подпише или да му наложи вето.\r\n\t \r\n\tПолитическите лидери в Сената засега не са казали кога може да разгледат законопроекта. Белият дом заяви, че президентът все още не е решил дали ще подпише мярката.\n\n\r\n\t \r\n\tЗаконопроектът ще направи за държавния глава на САЩ по-трудно да премахва санкции срещу Русия. Именно това беше целта на конгресмените, които искаха да я постигнат, обединявайки новите санкции срещу Москва в един общ комплекс наказателни мерки срещу нея, Иран и Северна Корея.\r\n\t \r\n\tВ текста е предвидено Тръмп по-трудно да може да налага вето на вече въведени санкции. За тази цел в законопроекта е заложено следното положение - в случай че той реши едностранно да облекчава вече въведени санкции, да не може да го направи без разрешението на Конгреса.\r\n\t \r\n\tМежду Камарата на представителите и Сената обаче засега няма единодушие за окончателната версия на санкциите. Сенатът вече прие по-ранна версия на този законопроект, но тя беше различна от сега приетата от Камарата на представителите. При това положение законопроектът ще бъде приет окончателно и изпратен за подпис при Тръмп само ако двете камари постигнат споразумение за единна версия.\r\n\t \r\n\tАгенциите отбелязват, цитирани от БТА, че Белият дом вече е дал признаци, че президентът на САЩ ще го подпише - въпреки безпокойствата, че чрез него му се връзват ръцете. Поради тези опасения правителството на Тръмп изрази своите възражения срещу законопроекта. \r\n\t \r\n\tЗасега не е ясно каква ще е съдбата му в Сената.\r\n\t \r\n\tЗаконопроектът предизвика безпокойство в ЕС, където приемането му може да доведе до глоби за компании, помагащи на Русия да строи газопроводи, като например проекта на стойност 9.5 милиарда евро \"Северен поток-2\".", "date": "08:07 | 26 юли 2017 | ", "title": "САЩ затегнаха санкциите срещу Русия, Иран и Северна Корея"}
{"url": "http://www.mediapool.bg/lokhiyd-martin-shte-stroi-orbitalna-lunna-stantsiya-news267111.html", "text": "Американската компания \"Локхийд-Мартин\" ще се заеме с построяването на прототип на жилищен модул за орбитална станция над Луната, съобщи БТА.\r\n\t \r\n\t Ако проектът се окаже успешен, НАСА ще финансира изграждането на реален модел.\r\n\t \r\n\tЗа успешното усвояване на далечния космос и за отправянето на експедиция до Марс специалистите предлагат създаването на орбитална лунна база. Именно от лунна орбита, могат да стартират всички бъдещи космически експедиции.\n\n\r\n\t \r\n\tЗа основа на един от жилищните модули на бъдещия лунен комплекс \"Локхийд-Мартин\" използва многоцелевият модул \"Донатело\" от програмата на совалките.\r\n\t \r\n\t\r\n\t\tВ процеса ще бъде използвана технологията на триизмерния печат. Компанията счита, че ще се справи с прототипа за 18 месеца.\r\n\t\r\n\t\t \r\n\t\r\n\t\tНачинанието е много сложно, тъй като за лунната станция се предявяват съвсем други изисквания, в сравнение с модулите на Международната космическа станция (МКС). Новият комплекс трябва да има много по-голяма автономност, по-сериозни са и изискванията относно сигурността.\r\n\t\r\n\t\t \r\n\t\r\n\t\tАко всичко върви по плановете на НАСА, орбитална лунна станция може да бъде пусната още през следващото десетилетие.", "date": "08:12 | 26 юли 2017 | ", "title": "”Локхийд-Мартин” ще строи орбитална лунна станция"}
{"url": "http://www.mediapool.bg/balgarinat-plashta-striktno-samo-smetkite-za-tok-i-ipotechnite-zaemi-news267114.html", "text": "Българинът е най-стриктен в плащането на сметките за ток и ипотечните заеми, а погасяването на останалите задължения често се забавя.\r\n\t \r\n\t\r\n\t\tВсяка четвърта компания изпитва опасения, че може да фалира заради неизплатени към нея дългове, което води и до загуба на работни места. Това сочи проведеното за 10-та година изследване \"Навиците на плащане в Европа\" у нас и още 15 държави, цитирано от Дарик.\r\n\t\r\n\t\t \r\n\t\r\n\t\tУ нас 74% от издадените фактури се погасяват в уговорения срок, 22% се плащат със закъснение, а 4% се отписват поради невъзможността да бъдат събрани изобщо.\n\n\r\n\t\r\n\t\t \r\n\t\r\n\t\t\r\n\t\t\tВ Германия, известна с финансовата си дисциплина, 83% от задълженията се плащат в срок, а едва 1% остават непогасени.\r\n\t\t\r\n\t\t\t \r\n\t\t\r\n\t\t\tБългарските фирми, заедно с гръцките, румънските и руските са най-недисциплинирани при плащането на фактури, обобщава Светла Петрова от EOS България, провела проучването.", "date": "08:34 | 26 юли 2017 | ", "title": "Българинът плаща стриктно само сметките за ток и ипотечните заеми"}
{"url": "http://www.mediapool.bg/vse-poveche-zhertvi-na-iznudvane-za-otkupi-v-internet-news267113.html", "text": "Броят на жертвите на софтуер за изнудване (рансъмуер) се е увеличил с 11.4 процента за една година, съобщи Европол година след лансирането на сайта му \"No More Ransom\" (Край на откупите).\r\n\t \r\n\t\"Рансъмуерът отбелязва стремително покачване от 2012 г. Престъпниците са привлечени от възможността за добри печалби и лесното изпълнение\", се казва в изявление на Европол, цитирано от Франс прес.\r\n\t \r\n\tОбщият брой потребители по света, които са станали жертва на изнудване чрез компютърно пиратство е 2.58 милиона души от април 2016 до март 2017 г. спрямо 2.31 милиона за предишните 12 месеца, което е покачване от 11,4 процента, се казва в доклад на фирмата за компютърна сигурност \"Лаборатория Касперски\".\n\n\r\n\t \r\n\tПрез юли 2016 г. Европол, холандската полиция и фирмите за киберсигурност \"Лаборатория Касперски\" и \"Интел секюрити\" лансираха нов сайт за борба с покачването на изнудването чрез хакерство.\r\n\t \r\n\tБлагодарение на предлаганите 54 инструмента за декодиране сайтът е позволил разшифроване на над 28 000 устройства, лишавайки киберпрестъпниците от печалби в размер на 8 милиона евро според Европол.\r\n\t \r\n\tСайтът е наличен на 26 езика и е бил посетен от над 1.3 милион отделни потребители.\r\n\t \r\n\t \"Ако станете жертва, е важно да не плащате откупа\", предупреждава Европол и приканва да се посети сайтът му www.nomoreransom.org за съвети за превенция.", "date": "08:31 | 26 юли 2017 | ", "title": "Все повече жертви на изнудване за откупи в Интернет"}
{"url": "http://www.mediapool.bg/prodalzhava-izdirvaneto-na-napadatelite-na-ivo-nikodimov-news267115.html", "text": "Продължава издирването на тримата мъже, които нападнаха във вторник журналиста от БНТ Иво Никодимов, съобщава Нова тв. Водещият на сутрешния блок беше пребит в Борисовата градина.\r\n\t \r\n\tОт снощи полицейските патрули следят с особено внимание парковете и градинките.\r\n\t \r\n\tМакар нападателите засега да са неизвестни, според полицията извършителите са най-много на 25 години.\n\n\r\n\t \r\n\tНападението най-вероятно е хулиганска проява и не е свързано с работата на Иво Никодимов. Той е настанен във Военномедицинска академия. Предстои му операция. \r\n\t \r\n\tПред Нова телевиция Никодимов съобщи, че е запомнил едно от лицата на нападателите и полицията му е предоставила хиляди снимки за разпознаване. \r\n\t \r\n\tВсе още няма задържани и за побоя над нотариуса Валентина Механджийска и дъщеря й, извършен в центъра на София в ранния следобед в понеделник от двама мъже с качулки.\r\n\t \r\n\tРазследващи подозират побой по поръчка.\r\n\t \r\n\tСлед агресията нотариус Механджийска е със счупен нос, а дъщеря й е с много рани по лицето. \r\n\t \r\n\tПострадалите вече са били разпитани от разследващи.", "date": "08:40 | 26 юли 2017 | ", "title": "Продължава издирването на нападателите на Иво Никодимов"}
{"url": "http://www.mediapool.bg/ukraina-reagira-na-obvineniyata-na-tramp-che-se-e-opitala-da-pomogne-na-klintan-news267112.html", "text": "Украинското посолство във Вашингтон отхвърли твърденията на президента на САЩ Доналд Тръмп, че Украйна е опитвала да саботира неговата предизборна кампания през 2016 г., съобщиха световните агенции. \r\n\t \r\n\tВ съобщение на посолството в \"Туитър\" се казва: \"Отговорно заявяваме, че правителството на Украйна не е помагало на нито един от кандидатите на изборите през 2016 г. Украйна е горда с двупартийната подкрепа на САЩ.\" \r\n\t \r\n\tПо-рано Тръмп отправи в \"Туитър\" критики към генералния прокурор Джеф Сешънс, че е заел \"много слаба позиция\" към бившия кандидат-президент от Демократическата партия Хилари Клинтън. Той спомена за \"украински опити за саботиране на кампанията на Тръмп\", които \"тихомълком работели в полза на Клинтън\".  \n\n\r\n\t \r\n\tГоворител на украинския президент не отговори незабавно на молбата за коментар, посочи Ройтерс. Но постоянният представител на Украйна в Съвета на Европа Дмитро Кулеба реагира в \"Туитър\" с думите: \"Тръмп пише, че ние сме се намесвали в изборите в САЩ, докато Путин казва, че ние заплашваме Русия. \r\n\tА беше време, когато ние бяхме мирни сеячи на гречка и стояхме настрана.\"\r\n\t \r\n\tАгенциите посочват, че Тръмп не е привел доказателства за украинска намеса в изборния процес в САЩ.", "date": "08:18 | 26 юли 2017 | ", "title": "Украйна реагира на обвиненията на Тръмп, че се е опитала да помогне на Клинтън"}
{"url": "http://www.mediapool.bg/republikantsite-ne-uspyaha-da-prokarat-zakonoproekta-si-za-zamyana-na-obamakear-news267109.html", "text": "Републиканците в Сената на САЩ не успяха да постигнат пълна или частична замяна на Закона за достъпни здравни грижи (Обамакеър), след като при гласуването на съответния си законопроект те не събраха необходимите 60 гласа, съобщи Ройтерс.    \r\n\t \r\n\tСенаторите отхвърлиха законопроекта с 43 гласа \"за\" срещу 57 \"против\".\r\n\t \r\n\tДевет републиканци гласуваха срещу него.\n\n\r\n\t \r\n\tЗаконопроектът предвижда да се направят сериозни съкращения в медицинската програма за бедни \"Медикейд\", както и да се намалят заложените в Обамакеър субсидии за хора с ниски доходи, за да могат да си покрият разходите по здравните застраховки.\r\n\t \r\n\tТова беше първото от многото очаквани гласувания през тази седмица, чиято цел ще бъде пълна или частична замяна на Обамакеър.", "date": "08:06 | 26 юли 2017 | ", "title": "Републиканците не успяха да прокарат законопроекта си за замяна на Обамакеър"}
