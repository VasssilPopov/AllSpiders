{"url": "http://www.mediapool.bg/borisov-obvini-ek-che-ubiva-transporta-ni-news279091.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария ще разработи и ще внесе промени в Пакета за мобилност на Европейския съюз, за да станат неговите изисквания приемливи за българските международни автопревозвачи, съобщи транспортният министър Ивайло Московски след среща при премиера Бойко Борисов с еврокомисаря по транспорт Виолета Булц в понеделник. Тя на свой ред каза, че е готова да разгледа възраженията на българската страна относно новите правила.\r\n\tВъпреки това българският бранш няма да се откаже от насрочените за 17 май по време на Срещата на върха ЕС – Западни Балкани протести срещу новите изисквания шофьорите, работещи в чужбина да се връщат у дома на всеки 3-4 седмици, да са длъжни да нощуват само в хотели и мотели и да има ограничения за срока на превозите на територията на друга държава от ЕС.\r\n\tБорисов, който през август 2017 по време  предложените от френския президент Еманюел Макрон промени, които целят предпазване на западните държави от евтината работна ръка от Източна Европа, сега се възмути.\r\n\t\"Едно е да отидеш от Белгия до Германия или от Холандия до Франция, друго е да минеш 5000 км в едната и после в другата посока. Така се убива нашия транспортен бранш. Това са десетки хиляди шофьори“, заяви Борисов след срещата с Булц. Накрая ще стане така, че да ги наемат големите компании в Европа и демографски това ще ни създаде проблем, защото всеки ще си вземе семейството там, повтори премиерът страховете на превозвачите, заради което те излизат на протести\r\n\t\"Тогава как ще има бързи стъпки да достигнем това, което президентът Макрон иска да се наваксва бързо в другите държави изоставането, което не е по наша вина. Когато Рузвелт и Чърчил са разпределяли света, ние сме се паднали от тази страна. Това, че сме най-отдалечени от Брюксел, не значи, че трябва да ни бъде наложено толкова тежко наказание. Държа да го обмислим пак и да намерим решение. Обясних позицията си на президента Макрон и се надявам за разбиране“, каза още Бойко Борисов. Преди дни той разговаря по темата с френския президент.\r\n\tИвайло Московски съобщи, че заедно с екипа на еврокомисар Булц и българските превозвачи ще бъдат изготвени промени в конкретни детайли и текстове по Пакета за мобилност, за да станат приемливи за представителите на бранша.\r\n\t\"Надявам се, че ще намерим решение, което да бъде балансирано и което да устройва всички. За каквото зависи от нас, гарантирам, че ще бъдат положени максимални усилия”, каза той.\r\n\tТози сектор осигурява около 17% от БВП и сме длъжни да реагираме винаги, когато има притеснения от превозвачите във връзка с европейското законодателство, посочи още Московски.\r\n\tБулц на свой ред заяви, че е готова да разгледа българските възражения срещу предлаганите правила за товарните превозвачи в Европейския съюз.\r\n\tБългарските предложения ще бъдат внесени за обсъждане на заседанието, на което ще бъде подготвена срещата на транспортните министри от ЕС.\r\n\t\"След много дълъг и задълбочен разговор на тема Пакет за мобилност номер 1 мога да кажа, че единственият начин, по който можем да продължим напред, е чрез диалог. Нека Българското председателство да предложи промени\", посочи еврокомисарката.\r\n\tТя обаче защити необходимостта от промени в сега действащите правила за превозвачите в Европа, тъй като не били добри и внасяли хаос.\r\n\t\"Положението е трудно, но е такова, че държавите членки имат своите местни правила, но това доведе до фрагментиране на пазара. Много ясно послание обаче получихме в ЕК, че нещо не е наред. Получават се различни социални отклонения, редица компании се появяват, които са фиктивни, несправедливи социални условия за работещите в сектора“, обясни тя.\r\n\t\"Разбирам, че българските превозвачи са притеснени във връзка с изискването времето за почивка да бъде прекарано извън кабината на превозното средство. Това, което предлагаме, въвежда един по-гъвкав режим“, заяви Булц.\r\n\tТя посочи, че шофьорите ще имат възможността да нощуват и да почиват в кабините, но това задължително ще става на защитени и надлежно оборудвани паркинги. \"С помощта на Механизма за свързване на Европа съфинансираме създаването на такива безопасни паркинги“, каза тя. \"И застрахователите не биха възразили в случай, че шофьорите оставят там превозните си средства, така че да имат възможност да излязат от камиона, да си вземат душ, да ядат топла храна, да прекарват и нощта“, коментира еврокомисарят.\r\n\t\"Ще направя всичко възможно да отговоря на всички въпроси на българските превозвачи“, каза още Виолета Булц.\r\n\tСекторът на логистиката, транспорта и превоза е от важно значение за функционирането на европейския пазар. Въз основа на прогнозите, че до 2030 г. този сектор ще отбележи ръст от 35%, а до 2060 – над 60%, е важно основата, на която това развитие ще стъпи, да е справедлива и здрава, заяви Булц.", "date": "2018.05.14", "title": "Борисов обвини ЕК, че убива транспорта ни"}
{"url": "http://www.mediapool.bg/es-ochakva-skoro-da-priklyuchi-s-otsenkata-za-varhovenstvoto-na-zakona-v-polsha-news279076.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъветът на ЕС по общи въпроси ще обсъди отново през юни въпроса за прилагането спрямо Полша на чл. 7 от договора за Европейския съюз. Това съобщи на пресконференция вицепремиерът Екатерина Захариева, която председателства днешното заседание на Съвета, предаде БТА от Брюксел.\r\n\t \r\n\tЗахариева добави, че ЕС насърчава диалога между Европейската комисия и Варшава и изрази надежда след месец новините да бъдат положителни.\r\n\t \r\n\tЗам.-председателят на ЕК Франс Тимерманс уточни, че засега всички възможности остават открити - от това предприетата процедура да продължи, до решение тя да бъде прекратена.\r\n\t \r\n\tАко продължи, процедурата ще изисква Полша да представи становището си пред Съвета на ЕС. По силата на чл. 7 Варшава може да бъде лишена от право на глас при обсъждането на решенията на ЕС.\r\n\t \n\n\r\n\tИма известен напредък в преговорите с Варшава, но тези преговори не може да продължават вечно, коментира Тимерманс. По неговите думи засега ЕК не може да каже, че трайната заплаха за върховенството на закона в Полша е отпаднала. Скоро ще бъде време за равносметка, добави той.\r\n\t \r\n\tВицепремиерът Захариева съобщи, че днес министрите от ЕС са обсъдили също предложението на ЕК за бъдещия бюджет на ЕС. По нейните думи на заседанието са прозвучали най-различни оценки. Общо е било мнението, че въпросът за бюджета не е счетоводен, а е свързан с бъдещето на ЕС и предизвикателствата, пред които Европа е изправена. Захариева изрази очакването на Европейския съвет през юни да бъдат договорени сроковете за разглеждане на общностния бюджет до 2027 година.", "date": "2018.05.14", "title": "ЕС очаква скоро да приключи с оценката за върховенството на закона в Полша"}
{"url": "http://www.mediapool.bg/sofiya-se-razbarza-s-proekta-za-parno-ot-bokluk-news279077.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната община бърза да задейства проекта за изграждане на инсталация за производство на ток и топлоенергия с гориво от отпадъци. Тя трябва да бъде направена на площадката на една от централите на \"Топлофикация\" София с 98.8 млн. евро от европейските фондове и 67 млн. лв. заем на общината от Европейската инвестиционна банка.\r\n\tРешението за поемането на дълга трябва да бъде взето от Столичния общински съвет в четвъртък. Кметът Йорданка Фандъкова обаче иска бързото му изпълнение - още от деня на гласуването, а не както обикновено - 14 дни след съобщаването.\r\n\tТова се аргументира с факта, че общината иска бързо да подаде документите за проекта. Целта е да не се забави изпълнението му и средствата от него да не бъдат възстановени от Еврокомисията и да останат за сметка на бюджета. Освен това се бърза с изплащането на 40% от финансирането по оперативната програма \"Околна среда\", за да може да се вдигне процентът на платените по нея средства и да не се намали бюджетът ѝ.\r\n\tВ същото време общинари от \"Политическа група 5\" в Столичния общински съвет искат отмяна на решение от 2017 г., с което местната власт получи съгласие да кандидатства за европари за инсталацията в \"Топлофикация - София\" с мотива, че по проекта няма консенсус, а технологията трябва да бъде проучена наново. Срещу проекта преди време се обявиха и от \"Демократична България\", както и от сдружението \"За Земята\".\r\n\tРешението за поемането на дълга от 67 млн. евро вероятно ще предизвика дебати на заседанието на общинския съвет в четвъртък, но също така вероятно ще бъде прието. Освен от ГЕРБ, то реално беше подкрепено и от опозицията от БСП. Общинарите от левицата критикуват само мястото на инсталацията, но не поставят под въпрос съществуването ѝ.\r\n\tЗа изграждането на когенерацията се говори от години. През 2012 г. проектът е одобрен от Европейската комисия като част от цялостната система за оползотворяване на отпадъците на София. Тя включва изградените вече инсталация за оползотворяване на зелени и хранителни отпадъци и завод за боклука, който преработва битовите боклуци и произвежда т. нар. RDF гориво. В момента то се изгаря в циментовите заводи в страната.\r\n\tИдеята е то да се дава безплатно на \"Топлофикация - София\", която с него да произвежда топло- и електроенергия в инсталация на площадката на ТЕЦ \"София\", който се намира близо до Централна гара. Технологията е скарно изгаряне.\r\n\tЦялата стойност на проекта е 157.54 млн. евро. От тях 91.8 млн. евро идват от програма \"Околна среда\". Останалите трябва да бъдат осигурени от общината. За целта местната власт иска да вземе заем до 67 млн. евро от Европейската инвестиционна банка. Преговорите за него вече са приключили, а последната административна стъпка за поемането му е решението на общинския съвет.\r\n\tСрокът на заема е 19 години, а първите 4 са гратисен период, в който ще се плащат само лихви. Индикативната лихва е 1.5 на сто, а годишните разходи по кредита, които общината ще има, са 5 млн. евро на година. Според общината заемът трябва да се плати от бъдещи постъпления на \"Топлофикация\", но не се посочва какви ще са те и дали ще покриват цялата сума. Експлоатационният срок на инсталацията е 26 години или само 7 след изплащането на заема.\r\n\tСпоред общината като цяло когенерацията трябва да намали разходите на \"Топлофикация\" и да позволи задържане на цената на топлоенергията. Икономиите щели да дойдат от по-малките разходи за газ - с 10% по-малко или около 12.5 млн. евро на година. Разходите за транспорт на горивото от завода за отпадъци при село Яна до топлоцентралата - почти в центъра на София, ще са за сметка на общината. Не е посочено какви ще са те, но се казва, че ще са по-малко от досегашните харчове за транспорт до циментовите заводи, които били 5.68 млн. евро на година.\r\n\tВ инсталацията трябва да се изгарят по 180 000 тона гориво от боклуци, с което да се произвежда ток за 25 000 - 30 000 домакинства и парно за 30 000 - 40 000.\r\n\tОт общината твърдят, че от инсталацията ще има и екологични ползи, тъй като щели да намалеят емисиите на въглеродни оксиди, азотни оксиди и фини прахови частици. В доклада за оценка на въздействието върху околната среда се казва, че фините прахови частици ще се увеличат. От общината пък твърдят, че това важи при запазване на всички съществуващи инсталации на \"Топлофикация\". Планирало се обаче някои от тях да бъдат спрени и така да се компенсира допълнителният прах от инсталацията, а крайният резултат да е по-малко емисии.\r\n\tСъветници от \"Група 5\" обаче искат спиране на проекта. На заседанието в четвъртък ще се разглежда тяхно предложение да се отмени разрешението за кандидатстване за европари за изграждането на инсталацията, което ще отнеме 3 години. Мотивите им са, че липсва обществен и политически консенсус за технологията - скарно изгаряне при максимална температура от 850 градуса.\r\n\tТе настояват за спиране на проекта и заради воденото дело по доклада за оценка на въздействието върху околната среда с жалбата, че в него не е оценено влиянието върху живеещите в района хора, а само върху работещите в централата.\r\n\tСпоред тях липсва и подробен анализ за всички възможни алтернативи за оползотворяване на горивото, а финансовата обосновка е недостатъчна.\r\n\tДругият им аргумент е, че нуждата от превоз на горивото от завода за боклука да инсталацията ще доведе до трафик на тежки камиони, а това противоречи на политиките за намаляване на автомобилното движение и за опазване на околната среда.\r\n\tСъветниците Симеон Славчев, Светослав Витков и Иван Велков настояват да се направи работна група с общински съветници и експерти, които да проучат всички възможности за оползотворяване на RDF горивото.", "date": "2018.05.14", "title": "София се разбърза с проекта за парно от боклук"}
{"url": "http://www.mediapool.bg/srednata-zaplata-padna-s-16-do-1077-lv-news279080.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСредната работна заплата в страната е спаднала с 1.6% през първото тримесечие на 2018 г. в сравнение с четвъртото тримесечие на 2017 г., става ясно от данните на Националния статистически институт (НСИ). Намалението е от 1095 лв. на 1077 лв.\r\n\tСредната брутна месечна работна заплата за януари 2018 г. е 1075 лв., за февруари - 1049 лв., а за март - 1107 лева, сочи статистиката.\r\n\tСекторите, в които е регистрирано най-голямо намаление, са недвижими имоти - с 12.1 на сто, образование - с 11 на сто, и търговия и ремонт на автомобили - със 7.1 на сто.\r\n\tНа годишна база обаче средната заплата расте. Увеличението през първото тримесечие е със 7.1% спрямо същия период на 2017 г. Най-голямо e нарастването в добивната промишленост - с 14.4 на сто, образованието - с 12.2 на сто, и строителството - с 10.5 на сто.\r\n\tНай-високи продължават да са заплатите в ИТ сектора - 2584 лв., следвани от финансите и застраховането - 1801 лв., и енергетиката - 1721 лв.\n\n\r\n\tНай-нископлатени са били наетите в хотелиерството и ресторантьорството - 655 лв., и в строителството - 820 лева.\r\n\tНа годишна база увеличението на брутната заплата в обществения сектор е с 9%, а в частния – с 6.6%.\r\n\tНаетите работници към края на март 2018 г. нарастват с 35 200 души, или с 1.5 на сто, спрямо края на декември 2017 г., като достигат 2.31 милиона души.\r\n\tНа годишна база увеличението на наетите е с 34 500 души, или с 1.5 на сто. Най-голям ръст на наетите се отчита в преработващата промишленост - с 6400 души, в хотелиерството - с 5200 души, и в строителството - с 4900 души. Най-голямо намаление има в операциите с недвижими имоти - с 1000 души.", "date": "2018.05.14", "title": "Средната заплата падна с 1.6% до 1077 лв."}
{"url": "http://www.mediapool.bg/efektivni-prisadi-za-12-ima-katadzhii-obvineni-v-koruptsiya-news279075.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАпелативният спецсъд постанови ефективни присъди за общо 12-има пътни полицаи, задържани преди 7 години при акцията, добила известност като \"Палките\".\r\n\tУниформените бяха обвинени за участие в организирана престъпна група, сформирана с цел да събира подкупи от шофьори.\r\n\tНа първа инстанция Специализираният наказателен съд оправда в края на 2016 г. и 12-имата катаджии. Това решение обаче бе отменено в края на миналата седмица от втората инстанция.\r\n\t\"На един от участниците е наложено наказание от 4 години, а на останалите – 3 години \"лишаване от свобода\" ефективно\", коментира в понеделник зам.-ръководителят на спецпрокуратурата Даниела Начева.\r\n\tПо думите ѝ освен това подсъдимите са получили 5-годишни забрани да заемат каквито и да е длъжности в системата на МВР, както и глоби в размери между 3000 и 4000 лева. Решението на Апелативния спецсъд обаче не е окончателно и моцже да се обгжалва пред Върховния касационен съд (ВКС).\n\n\r\n\tВъпросната акция \"Палките\", проведена на два пъти през 2011 г., бе кръстена така заради данни, че част от арестуваните са криели събираните от тях подкупи в специални палки с винт. При първото издание на операцията бяха заключени общо 10-има катаджии от Пазарджик и Пловдив.\r\n\tНяколко месеца по-късно бе задържана цяла смяна служители на столичната \"Пътна полиция\" – общо 17-има души. В крайна сметка съдът освободи от ареста всички задържани, а пред магистратите бяха изправени само 12-има от първоначално обвинените.\r\n\tТака с ефективни присъди се сдобиха Стоян Илиев, Петър Михайлов, Георги Бодуров, Петър Костадинов, Марин Енджов, Иво Даскалов, Георги Георгиев, Илия Сотиров, Наско Ставрев, Илия Пърличков, Здравко Тодоров и Иван Араланов.", "date": "2018.05.14", "title": "Ефективни присъди за 12-има катаджии, обвинени в корупция"}
{"url": "http://www.mediapool.bg/desetki-zhertvi-pri-sblasatsi-v-gaza-zaradi-otkrivaneto-na-amerikansko-posolstvo-v-erusalim-news279068.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\t\tНай-малко 43 палестинци бяха убити, а 1300 ранени от израелски военни части при кръвопролитни сблъсъци по границата на ивицата Газа, провокирани от преместването на американското посолство в Ерусалим, което бе открито официално в понеделник от дъщерята и зетя на американския президент - Иванка Тръмп и Джаред Къшнър.\r\n\t\r\n\t\t \r\n\t\r\n\t\tСблъсъците в Газа започнаха още сутринта и ескалираха през деня, като според различни източници се очаква жертвите да се увеличат. Десетки хиляди палестинци се събраха до границата и започнаха да хвърлят бомби и камъни срещу израелските сили от другата страна, които отговориха със стрелба. \r\n\t\r\n\t\t \r\n\t\r\n\t\tСред загиналите палестинци е и 14-годишно момче. От началото на протестите по границата между Израел и ивицата Газа жертвите са около 80, а ранените – хиляди. \n\n\r\n\t\r\n\t\t \r\n\t\r\n\t\tГоворителят на палестинското правителство Юсуф ал Махмуд призова за \"незабавна международна намеса за спиране на ужасяващото клане, извършвано в Газа от окупационните израелски сили срещу нашия героичен народ\".\r\n\t\r\n\t\t \r\n\t\r\n\t\tРешението на американския президент Тръмп да признае Ерусалим за столица на Израел и да премести там посолството на САЩ от Тел Авив доведе до гневна реакция на палестинците, които видяха в това подкрепа на Вашингтон за желанието на евреите да завладеят целия град. \r\n\t\r\n\t\t \r\n\t\r\n\t\tПротестите, наречени \"Големият поход за завръщане\", се разрастват въпреки призивите на Израел жителите на Газа да не стават \"оръдие на Хамас\" и според различни оценки в тях са се включили повече от 35 000 души. \r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tПрезидентът на САЩ  приветства откриването на американското посолство, като посочи в Туитър, че днес е \"велик ден за Израел\". Той обаче не коментира жертвите и сблъсъците в Газа.\r\n\t\r\n\t\t \r\n\t\r\n\t\tТова е втората негова мащабна стъпка в подкрепа на Израел през последната седмица, след като преди дни извади САЩ от ядрената сделка с Иран.\r\n\t\r\n\t\t \r\n\t\r\n\t\tПо време на официалната церемония, с която бе открито новото посолство, американският посланик в Израел Дейвид Фридеман изнесе реч и при споменаването на Доналд Тръмп всички ръкопляскаха. При споменаването на местоположението на посолството \"Ерусалим, Израел” отново всички аплодираха.\r\n\t\r\n\t\t \r\n\t\r\n\t\tНачело на американската делегация в Израел е заместник-държавният секретар на САЩ Джон Съливан, а част от нея са дъщерята на Тръмп Иванка и нейният съпруг Джаред Къшнър. \r\n\t\r\n\t\t \r\n\t\r\n\t\t\r\n\t\t\tВъв видеопослание Тръмп увери, че САЩ остават напълно ангажирани в търсенето на трайно мирно споразумение между израелци и палестинци.\r\n\t\t\r\n\t\t\t \r\n\t\t\r\n\t\t\t\"Най-голямата ни надежда е надеждата за мир. САЩ остават напълно ангажирани да осигурят трайно мирно споразумение\", каза Тръмп. \r\n\t\t\r\n\t\t\t \r\n\t\t\r\n\t\t\tИзраелският премиер Бенямин Нетаняху заяви oт своя страна, че \"днес е вълнуващ ден за народа на Израел и държавата Израел\".\r\n\t\r\n\t\r\n\t\t \r\n\t\r\n\t\tОколо 800 човека присъстваха на церемонията.\r\n\t\r\n\t\t \r\n\t\r\n\t\tМоментът, избран и за откриването на посолството, и за протестите, има символично значение.\r\n\t\r\n\t\t \r\n\t\r\n\t\tТръмп пожела преместването да съвпадне със 70-годишнината от създаването на Израел, а палестинските протести отбелязват годишнината от Накба - \"катастрофата\", когато хиляди палестинци бягат или са прокудени от войната през 1948 г. Около две трети от 2-та милиона население на Газа са потомци на палестинските бежанци.\r\n\t\r\n\t\t \r\n\t\r\n\t\t\r\n\t\t\tПалестинците искат Източен Ерусалим да е столица на тяхната бъдеща държава. Израел анексира източната част на града по време на войната от 1967 г. и смята целия Ерусалим за своя \"вечна и неделима столица\". Анексирането на Източен Ерусалим не е признато от международната общност.\r\n\t\t\r\n\t\t\t \r\n\t\r\n\t\r\n\t\t\r\n\t\r\n\t\t \r\n\t\r\n\t\tИслямистката , която управлява Газа, обеща, че хората, които ще се съберат в Газа и на други места, ще са много повече през следващите два дни и ще достигнат стотици хиляди, съобщи Асошиейтед прес.\r\n\t\r\n\t\t \r\n\t\r\n\t\tИзраелските войски са получили значителни подкрепления по границата, а в израелските населени места и между тях са разположени допълнителни сили, за да бъде защитено гражданското население в случай на нахлуване.\r\n\t\r\n\t\t \r\n\t\r\n\t\tПалестинците хвърлят срещу израелските сили бомби и камъни, а те отговарят със стрелба. Очевидци разказаха, че израелски дронове са пускали запалителни материали, които да подпалят предварително автомобилните гуми, приготвени от демонстранти за натрупване по границата, където да предизвикат огромни огньове.\r\n\t\r\n\t\t \r\n\t\r\n\t\tВ протестите активисти от Газа използват гъстия дим от горящите гуми за прикритие от израелски снайперисти от другата страна на оградата.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tИзраел обвинява Хамас, че използва протестите като прикритие за извършване на нападения срещу граничната ограда между Газа и Израел и срещу израелски войници от израелската страна на границата. Хамас обаче отрича обвиненията.\r\n\t\r\n\t\t \r\n\t\r\n\t\tВ листовките жителите на Газа са предупреждавани да не доближават оградата и \"да не се опитват да я саботират\". Израелците наричат протестиращите \"размирници\" и предупреждават палестинците от Газа да не се превръщат \"в оръдие на Хамас\".\r\n\r\n\t \r\n\t\r\n\t \r\n\t коментира, че преместването на американското посолство в Ерусалим от Тел Авив е \"необходимо условие\" за трайна мирна сделка между Израел и палестинците. \r\n\t \r\n\t\"Доста закъснялата стъпка по преместване на нашето посолство не е оттегляне от нашия силен ангажимент за улесняване на постигането на трайно мирно споразумение\", написа в Туитър Грийнблат.\r\n\t \r\n\tСъщевременно високопоставеният представител на палестинския президент Махмуд Абас Саеб Еракат, разкритикува остро решението на Тръмп за преместване на посолството.\r\n\t \r\n\tПред радио \"Гласът на Палестина\" той каза, че Тръмп е нарушил обещанието да се въздържи от местене на посолството с цел даване на шанс на преговорите. \r\n\t \r\n\tЕракат каза, че Вашингтон вече не е партньор за палестинците. Той допълни, че администрацията на Тръмп е станала част от проблема. Еракат намекна, че близкоизточният екип на Тръмп е неквалифициран и добави, че светът се нуждае от истински лидери и че \"тези представители на Белия дом са истински брокери по недвижими имоти, а не лидери\".\r\n\t \r\n\t\r\n\t \r\n\tПремиерът на Израел от своя страна призова другите страни да последват примера на Вашингтон, предаде Ройтерс.\r\n\t \r\n\t\"Преместете вашите посолства в Ерусалим, понеже това е правилното нещо. Преместете посолствата си в Ерусалим, защото това спомага за мира и защото не може да се гради мир върху основите на лъжи. При каквото и да било възможно мирно споразумение, което бихте могли да си представите, Ерусалим ще остане столица на Израел\", каза премиерът, цитиран от Ройтерс.\r\n\t \r\n\t\r\n\t \r\n\tКремъл изрази опасения, че преместването на американското посолство в Ерусалим може да доведе до изостряне на напрежението в Близкия изток.\r\n\t \r\n\t\"Да, имаме такива притеснения, вече сме говорили за това\", заяви говорителят на Кремъл\r\n\t \r\n\tТурският президент коментира, че с решението да преместят посолството си в Израел от Тел Авив в Ерусалим САЩ са загубили посредническата си роля в Близкия изток.\r\n\t \r\n\tТурският президент критикува стъпката на САЩ, като подчерта позицията на Анкара, че пътят за постигане на траен мир в близкоизточния регион минава през създаване на палестинска държава в границите от 1967 г. със столица в Източен Ерусалим.\r\n\t \r\n\tЕрдоган заяви, че Турция отхвърля решението на Вашингтон, което по думите му потъпква справедливостта и противоречи на резолюции на ООН.\r\n\t \r\n\t\"С последната си стъпка САЩ, предпочитайки да бъдат част от проблема, а не от решението, загубиха посредническата си роля в Близкия изток\", изтъкна той.", "date": "2018.05.14", "title": "Десетки жертви при сблъсъци в Газа заради откриването на американско посолство в Ерусалим"}
{"url": "http://www.mediapool.bg/sofiyskiyat-universitet-razyasni-kak-shte-se-kandidatstva-meditsina-news279079.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският университет \"Св. Климент Охридски\" (СУ) пусна разяснения как ще става кандидатстването за специалност \"Медицина\" почти месец, след като  в тази специалност да се влиза с изпитите на друг университет.  по приема и промяната на правилата в крачка беше източник на напрежение.\r\n\tСпоред допълнение в правилника кандидатите за \"Медицина\" трябва да подават документи отделно от останалите желаещи да учат в Алма матер. Класиранията и записването за тях също ще са с различни дати. Това се налага, тъй като изпитите по биология и химия в Медицинския университет в София, на който бяха делегирани правата да оцени бъдещите студенти по \"Медицина\" в СУ, са доста по-късно.\r\n\tЗа да участват в класирането за \"Медицина\", младежите първо трябва да се регистрат в електронната система за кандидат-студенти на страницата на СУ. След това трябва да подадат документи лично в университета от 18 до 28 юни, а преди това да платят 30 лева такса.\r\n\tЩе получат входящ номер, с който трябва да се регистрират за изпитите в Медицинския университет (МУ). това трябва да стане според сроковете, обявени от това висше училище. Таксата за двата изпита е 100 лева. Тя се заплаща в ректората на МУ в периода от 18 до 28 юни.\r\n\tЗаписването за изпитите става с получените документи от Софийския университет, с фискален бон за платени такси за явяване на изпитите, диплома за средно образование.\r\n\tИзпитите ще се провеждат в МУ и оценяват от преподаватели в този университет. Оценките ще са достъпни през електронната система на Софийския университет.\r\n\tПрепитванията са на 1 юли по биология и на 8 юли по химия. Изпитът по биология е развиване на въпроси, а по химия - решаване на задачи. В бала за кандидатстване участват оценките от двата изпита умножени по 2 и оценките по химия и биология от дипломите за средно образование на кандидатите.\r\n\tПървото класиране излиза на 17 юли, когато е второто класиране за всички останали специалности в Софийския университет. Записването след него ще е на 18 и 19 юли. Второто класиране ще е на 22 юли и ще е само за \"Медицина\". Записването на приетите на този етап е на следващия ден - 23 юли. Третото класиране е на 24 юли, а записването е от 25 до 27 юли.\r\n\tОчаква се в тази специалност да бъдат приети 80 първокурсници, след като първоначално от университета обявиха нулева година след началото на кандидатстудентската кампания, а после промениха правилата за прием в крачка.", "date": "2018.05.14", "title": "Софийският университет разясни как ще се кандидатства \"Медицина\""}
{"url": "http://www.mediapool.bg/zapochva-palna-promyana-na-zapadniya-park-v-sofiya-news279078.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед като обнови НДК за европредседателството срещу 17 млн. лв., сега компанията \"Галчев инженеринг\" се заема и със Западния парк в София, за което ще получи близо 8.5 млн. лв. с ДДС. Ремонтът трябва да почне до седмици и ще продължи 10 месеца\r\n\tПроектът за реконструкция на Западния парк е за близо 11 млн. лв., от които 8.5 млн. лв. са безвъзмездното финансиране от еврофондовете.\r\n\tТова е третият договор от инвестиционната програма на София, която се финансира в рамките на оперативна програма \"Региони в растеж\" (ОПРР) с бюджет от 230 млн. лв. Предишните два, подписани между Столична община и управляващия орган на ОПРР, бяха за интегрирания градски транспорт и за обновяване на градската среда в центъра на София – ремонтите на улица \"Граф Игнатиев\" и района около Народното събрание.\r\n\t\"Днешният ден е ключов за оперативната програма и за Столична община с подписването на договора за реконструкция на Западния парк. Това е поредният важен \"зелен\" проект на общината, с изключително добре подбрани и належащи мерки за подобряване на достъпността и сигурността чрез изграждане на ново осветление и система за видеонаблюдение, както и на всички архитектурни елементи на парковата среда.\" Това каза министърът на регионалното развитие и благоустройството Николай Нанков при подписването на договора.\r\n\tМодернизацията и развитието на зелените системи е една от основните мерки за подобряване на чистотата на атмосферния въздух в София, каза кметът Йорданка Фандъкова. Тя посочи, че Западният парк е последният от старите софийски паркове, чието обновяване предстои.\r\n\tОчакваме реалните строителни дейности да започнат през следващите седмици, каза Фандъкова. Тя уточни, че срокът за изпълнението на обекта е 10 месеца.\r\n\tСтолична община реши да обнови Западния парк с европари, след като процедурата за отдаване на концесия се провали. Сумата, която ще бъде вложена, е четворно по-голяма от исканата от инвеститора 2.7 млн. лв. при неуспешната процедура за търсене на концесионер за срок от 25 години.\r\n\tПроектът предвижда цялостна реконструкция на така наречената представителна част на парка с площ от около 530 дка разположени между бул. \"Сливница“, ж.п. линията София-Перник, бул. \"Царица Йоанна“ и река Суходолска.\r\n\tЗаложено е обновяване на настилките с нови гранитни плочи и павета, бетонова и опесъчена настилка. Парковото обзавеждане – пейки, кошчета за отпадъци,информационни стълбове, стоянки за велосипеди, също ще бъде подменено. Ще бъде поставено и ново енергоспестяващо осветление, както и видеонаблюдение.\r\n\tПредвиден е и ремонт на техническата ВиК инфраструктура, изграждане на нова поливна система, и ново озеленяване. Заложено е възстановяване на съществуващи цветни площи и изграждане на нови.\r\n\tЗнаковите места в парка са разработени като отделни подобекти.\r\n\tЗа изпълнител на ремонтните дейности беше избрана компанията \"Галчев инженеринг\". Тя спечели обществената поръчка в конкуренцията на още три фирми. - ДЗЗД \"Западен парк 2017\", \"Престиж бизнес 93\" ООД и ДЗЗД \"Грийн София Запад\"\r\n\tДо отварянето на ценовите оферти бяха допуснати само двама кандидати, които получиха еднакъв брой точки за техническото си предложение - 35.\r\n\t\"Галчев инженеринг\" спечели надпреварата, след като тяхната цена се оказа с близо 24 хиляди лева по-ниска от тази на конкурентите им. Предложението на \"Галчев\" беше - 8 481 841.15 лв. с ДДС, докато на \"Западен парк 2017\" -  8 505 588.96 лв.", "date": "2018.05.14", "title": "Започва пълна промяна на Западния парк в София"}
{"url": "http://www.mediapool.bg/po-skapiyat-gaz-povlicha-nagore-tsenite-i-na-toka-i-parnoto-ot-yuli-news279082.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрогнозата на \"Булгаргаз\" за повишаването на цената на суровината от 1 юли с над 16 процента е реалистична и подобно поскъпване ще се отрази върху тарифите на топлинната енергия и на електроенергията от когенерации, което ще рефлектира в по-големи сметки за домакинствата. Това стана ясно от думите на председателя на Комисията за енергийно и водно регулиране Иван Иванов пред журналисти в понеделник. \r\n\tТой обаче не се ангажира с прогноза какво ще означава това в проценти, обяснявайки, че предстои държавният газов доставчик да внесе окончателно искане за цената на газа от 1 юли, което може да е различно от направената прогноза, а и в момента се анализиран заявленията за цените на всички дружества по веригата производство – пренос – разпределение и доставка на електроенергия.\r\n\tСпоред Иванов, ако скъпият суров нефт на световните пазари се запази, това ще се отрази върху природния газ, тъй като неговата стойност се формира от борсовите петролни цени. Според него при това положение няма как да не се вдигне цената на  природния газ, тъй като тарифата й за внос у нас се определя не от българското правителство или от енергийния регулатор, а от руската \"Газпром\".\r\n\tА сериозно увеличение на цената на суровия петрол с близо 20 на сто е факт и това го чувстват всички български потребители на течни горива, защото по бензиностанциите са поскъпнали цените на дизела и бензина, даде пример Иванов.", "date": "2018.05.14", "title": "По-скъпият газ повлича нагоре цените и на тока и парното от юли"}
{"url": "http://www.mediapool.bg/propagandata-i-kiberatakite-sa-po-evtini-ot-tankovete-i-raketite-news279055.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГенералният директор на британското контраразузнаване МИ5 Андрю Паркър заяви днес в Берлин, че Русия се опитва да подкопае западните демокрации, като сее дезинформация и разпространява лъжи.\r\n\t \r\n\tРусия се стреми да си върне загубеният статут на „велика сила“, като за целта залага на хибридни средства, понеже „пропагандата и кибератаките са по-евтини от танковете и ракетите“, допълни го заместник-генералният секретар на НАТО по разузнаването на сигурността Арндт Фрайтаг фон Лорингхофен.\r\n\t \r\n\tВ германската столица двамата участваха в организирания от Федералната служба за защита на конституцията (германското контраразузнаване) 15-ти международен симпозиум на тема „Хибридните заплахи – съвместният отговор“.\n\n\r\n\t \r\n\tИзказването на Паркър бе първата публична реч на действащ шеф на МИ5 извън Великобритания.\r\n\t\r\n\tТой отбеляза, че Великобритания не желае да засилва напрежението с Москва, но поредицата агресивни и вредни действия, ръководени от Кремъл, са недопустими. Вместо да бъде уважавана велика страна, Русия поема риска да изпадне в изолация, каза Паркър.\r\n\t \r\n\tУсъвършенстваната от руската държава доктрина за съчетаване на медийно манипулиране, дезинформация и изопачаване в социалните медии, нови и стари форми на шпионаж, високи равнища на кибератаки, военна сила и престъпна агресия е точно това, което днес наричаме \"хибридни заплахи\", допълни той.\r\n\t \r\n\tЖивеем във време, когато Европа се сблъсква с постоянни заплахи и враждебна дейност от страна на някои държави. Имам предвид целенасочена злонамерена дейност за подкопаване на свободната ни демократична общност, дестабилизиране на основаната на международни правила система, на която се крепи нашата стабилност, сигурност и благоденствие.\r\n\t \r\n\t\"Главно действащо лице на тази враждебна дейност е руското правителство\", каза Паркър. \"Подчертавам, че не казвам Русия. Великобритания се отнася с голямо възхищение и уважение към народа на Русия, към великата й култура и история. Аз лично съм учил руски език в училище\", добави шефът на МИ5.\r\n\t\r\n\tПаркър отбеляза, че сътрудничеството с партньорите от Европейския съюз е ключово за предпазване от заплахите от страна на \"Ислямска държава\" и Русия.\r\n\t \r\n\tВеликобритания и ЕС трябва да изградят тясно партньорство в сигурността след Брекзит, за да осуетят атаките на екстремистите от ИД и злонамерените опити на Русия да подкопае западните демокрации, каза той.\r\n\t \r\n\tВеликобритания, като важна разузнавателна сила в Европа, търси нов пакт за сигурност с блока, за да си осигури запазен достъп до секретна информация от основните страни членки на ЕС, опитвайки се да сключи по-широка сделка за Брекзит, отбелязва Ройтерс.\r\n\t \r\n\tПаркър обвини Кремъл в \"крещящи нарушения на международните правила\" и припомни атаката срещу бащата и дъщерята Скрипал като пример за зловредните действия на Русия, които рискуват да провърнат страната в \"изолиран парий\".\r\n\t \r\n\tРусия по думите му се е постарала да организира безпрецедентна дезинформационна кампания след атаката. Западът, предупреди той, трябва \"да излъчва светлина през мъглата от лъжи, полуистини и заблуди, която се лее от пропагандната машина на Русия\".\r\n\t \r\n\t„Ние до днес продължаваме да носим отпечатъка, оставен след края на студената война“, каза по време на симпозиума шефът на германското контаразузнаване Ханс-Георг Маасен.\r\n\t \r\n\tСпоред него заплахите, които днес наричаме хибридни, са съществували и по време на войната, и по време на студената война, известни са и общественото внимание е било привличано към тях. След 1990 година в Европа разчитахме на мирно бъдеще, предполагайки, че най-лошите глави от историята са останали назад, но в последните години ситуацията със сигурността силно се промени и, трябва да признаем, идеалистическите представи не се оправдаха, добави той.\r\n\t \r\n\tМаасен призова европейците да проявяват бдителност, а властите в европейските държави да привличат повече внимание към темата за хибридните атаки.", "date": "2018.05.14", "title": "Пропагандата и кибератаките са по-евтини от танковете и ракетите"}
{"url": "http://www.mediapool.bg/speshnata-pomosht-shte-poluchi-163-mln-lv-za-obnovyavaneto-na-tsentrovete-si-news279081.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на здравеопазването съобщи, че е подало проектното предложение за мащабния инвестиционен проект за модернизация на системата за спешна медицинска помощ в цялата страна.\r\n\tПроектът е на стойност 163 млн. лв. и се финансира от оперативна програма \"Региони в растеж\" 2014-2020.\r\n\tОсновната му цел е подобряване на достъпа на пациентите до качествена и навременна медицинска помощ при спешни състояния на територията на цялата страна.\r\n\tПо проекта ще се модернизират всички 237 обекта от системата за спешна медицинска помощ в страната. Това са спешните отделения, разкрити в 34 лечебни заведения за болнична помощ, 27 центъра за спешна медицинска помощ и разкритите към тях 176 филиала и изнесени екипи.\r\n\tВ изпълнение на проекта ще се обнови сградният фонд и ще се направят основни ремонти на всички обекти. Те ще бъдат оборудвани и с най-съвременна техника и обзавеждане.\r\n\tЩе се доставят 400 санитарни автомобили, оборудвани с необходимата медицинска апаратура.\r\n\tПроектът за спешната помощ се подготвя повече от две години. Подготовката му стартира през 2016 г. от Министерството на здравеопазването и външен консултант – обединение \"Регионална здравна инфраструктура\". В процеса на подготовката на проектното предложение участва и консултантски екип от JASPERS към Европейската комисия.\r\n\tСега предстои Управляващият орган на оперативна програма \"Региони в растеж\" да прегледа бързо документите, каза министърът на регионалното развитие Николай Нанков. След това проектът трябва да бъде одобрен и от Европейската комисия, защото е над 100 млн. лв. и попада в категорията \"голям проект\", допълни той.", "date": "2018.05.14", "title": "Спешната помощ ще получи 163 млн. лв. за обновяването на центровете си"}
{"url": "http://www.mediapool.bg/tantsyorkata-blasnala-10-koli-v-plovdiv-be-zadarzhana-za-napadenie-news279083.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t21-годишната танцьорка от Пловдив, прочула се, след като блъсна общо 10 коли пияна и след употреба на марихуана, отново е арестувана.\r\n\tТози път Габриела Медарова е задържана за нападение в нощен клуб. Тя ударила с юмрук в лицето момиче, което празнувало рождения си ден с приятели.\r\n\tНовото обвинение срещу Медарова е за нанасяне на лека телесна повреда с хулигански подбуди. По първото ѝ дело на младата жена бе определена парична гаранция от 5000 лева.\r\n\tПредстои прокуратурата да реши дали да обедини двете наказателни производства, информира в понеделник БНР.", "date": "2018.05.14", "title": "Танцьорката, блъснала 10 коли в Пловдив, бе задържана за нападение"}
{"url": "http://www.mediapool.bg/razbiti-sa-dve-stolichni-narkobandi-pohvaliha-se-razsledvashtite-news279084.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДве наркобанди, действали в синхрон от около 2 години в София, са разбити при съвместна акция на спецпрокуратурата и ГДБОП, обявиха разследващите в понеделник.\r\n\tЗадържани са общо шестима заподозрени, за които ще се иска от спецсъда да определи постоянен арест.\r\n\tСпоред събраните до момента доказателства едната група се е занимавала с производството на синтетична дрога в Костинброд, а другата е отговаряла за разпространението на наркотиците, основно в нощни заведения и на улицата.\r\n\t\"Всички разговори са били силно завоалирани, имали са уточнени начини на комуникация, така че те самите да разбират за какво става въпрос. Използвали са основно лични срещи, на които да договарят сделките\", коментира зам.-шефът на ГДБОП Стоян Темелакиев.\r\n\tПо думите му именно една от тези срещи е била проконтролирана от разследващите и използвана като основание да проведат цялата операция. Зам.-шефът на антимафиотите добави, че нямало данни заподозрените да са поддържали висок стандарт на живот.", "date": "2018.05.14", "title": "Разбити са две столични наркобанди, похвалиха се разследващите"}
{"url": "http://www.mediapool.bg/pet-zvezdi-poiska-ot-prezidenta-oshte-nyakolko-dni-za-sastavyane-na-pravitelstvo-na-italiya-news279054.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталианското Движение \"Пет звезди\" поиска от президента Серджо Матарела още няколко дни за съставяне на правителство с крайнодясната партия \"Лигата\" на Матео Салвини, обяви лидерът на движението Луиджи ди Майо, цитиран от Ройтерс.\r\n\t\"Поискахме от президента на Републиката време за дообсъждане на политиките и съставяне на правителство на промяната за страната ни. Следващите дни ще са решаващи\", каза Ди Майо след среща с Матарела.\r\n\tДвете партии имат крехко мнозинство в парламента, но според медиите все още има спорове кой да е следващият премиер. Очаква се това да не е нито Ди Майо, нито Салвини, а личност, която да е приемлива и за двамата.\r\n\tПо-рано изглеждаше, че Италия, третата икономика в еврозоната, е напът да повери съдбата си в ръцете на двете антисистемни и евроскептични партии. Двете партии постигнаха споразумение за управление в неделя и се очакваше да обявят днес името на премира, който са избрали да оглави бъдещото им правителство.\r\n\t \r\n\tЛидерите на двете партии трябваше да се срещнат с президента на Италия Серджо Матарела, за да го запознаят с детайлите от постигнатото между тях споразумение.\r\n\t \n\n\r\n\tКандидатът за премиер трябва да бъде утвърден от президента. Това ще бъде \"политик, а не технократ\", заяви Ди Майо в края на втория ден от консултациите в Милано с колегата си от Лигата Салвини и главните им съветници.\r\n\t \r\n\tСпоред медиите обаче кандидатът трябва да бъде \"трето лице\", което не принадлежи към нито една от двете партии и освен това трябва да има авторитет в международен план и капацитет да направи съвместима с Брюксел евроскептичната тоналност на бъдещото правителство.\r\n\t \r\n\tИталиански медии вече правят спекулации за името на премиера, който двете партии ще предложат. Споменават се имената на 62-годишния Гуидо Табелини, който е икономист, на дипломатката Елизабета Белони, 59-годишната главна секретарка на министерството на външните работи, на 50-годишния Микеле Джерачи, който е професор по икономика в Шанхай и на президента на италианските корабостроителници Финкантиери, 63-годишния Джампиеро Масоло.\r\n\t \r\n\tСпоред италианската конституция министрите в правителството се назначават от президента по препоръка на избрания премиер.\r\n\t \r\n\tДвете евроскептични и антисистемни партии са постигнали съгласие по въпроса да се промени пенсионната реформа. Тя предвиждаше възрастта за пенсиониране да е 66 години и 7 месеца, а догодина да стане 67 години. Вероятно двете партии ще въведат възможност за пенсиониране при \"праг 100\", тоест това означава възможност за пенсиониране при сумата 100, получена от събирането на възрастта и годините стаж (например 64 години и 36 години осигурителен стаж). Компромис е бил постигнат и за промяна в плоския данък.\r\n\t \r\n\tНай-деликатният въпрос между двете партии е този за имиграцията, като Лига защитава по-твърд подход в сравнение с Движение Пет звезди.", "date": "2018.05.14", "title": "\"Пет звезди\" поиска от президента още няколко дни за съставяне на правителство на Италия"}
{"url": "http://www.mediapool.bg/adfi-proveryava-samnitelni-konkursi-za-kaski-v-mvr-news279085.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАгенцията за държавна финансова инспекция (АДФИ) ще извърши проверка на съмнителни конкурси за закупуването каски в МВР по сигнал на \"Антикорупционния фонд\", съобщиха в понеделник от неправителствената организация.\r\n\tСтава въпрос за два договора за 460 противоударни каски с визьор през декември 2016 г. и за още 330 подобни каски през септември 2017 г., за които от \"Антикорупционния фонд\" изказаха съмнения, че са сключени при завишени цени.\r\n\tОт организацията посочваха още, че ио двете сделки са подписани с \"ПАНОВ\" ЕООД, въпреки че фирмата е изпълнила първата поръчка, нарушавайки 45-дневния срок за доставка с цели 128 дни.\r\n\tВпоследствие от фирмата категорично отрекоха предложените на МВР цени да са били завишени, но така и не коментираха въпроса за голямото забавяне, с което е изпълнена първата поръчка.\r\n\t\"Ние работим изцяло съобразно европейските норми за качество, безопасност и здраве и опазване на околната среда. Внедрени са европейските правила за работа – срочност, качество, лоялност и т.н. Нашата фирма е с доказана репутация в страната. Извършвала е множество доставки на различни артикули на територията на цялата страна, включително и такива, свързани с предмета на процесните поръчки\", заяви управителят на \"Панов\" ЕООД Ангел Панов в опровержение, изпратено до Mediapool.", "date": "2018.05.14", "title": "АДФИ проверява съмнителни конкурси за каски в МВР"}
{"url": "http://www.mediapool.bg/spasitelite-otkriha-veshti-na-boyan-petrov-no-ne-i-nego-news279044.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпасителите и шерпите, издирващи българския алпинист Боян Петров в подножието на хималайския осемхилядник Шиша Пангма, откриха в понеделник негови вещи, съобщиха във Фейсбук от екипа, организиращ акцията. На 11-ия ден, откакто той за последно бе забелязан от други алпинисти в опит да атакува върха, шансовете да бъде намерен жив са нищожни.\r\n\tСлед като предните дни бяха открити ампули с инсулин и инсулинова помпа, за които се предполага, че са на Боян Петров, в понеделник са били намерени и други вещи, сред които материали, вероятно от неговата екипировка.\r\n\tЛошото време не позволи на хеликоптери да се включат акцията, като пилотите им са се опитвали да излетят през целия ден, но това не е било възможно, включително и от летището в Катманду.\r\n\tЧасове по-рано китайският посланик в София Джан Хайджоу заяви, че китайските спасители са достигнали съвсем близо до върха – на височина от 7950 метра, но времето сериозно се е влошило, а видимостта е била по-малко от 1 метър. Заради сигурността си хората от групата са решили да се оттеглят към лагер 3.\r\n\tДипломатът потвърди, че участниците в акцията няма да изкачват Шиша Пангма. Такова бе и желанието на приятелката на Петров Радослава Ненова, която през уикенда призова да не се рискува животът на никого.\n\n\r\n\t\"Няма непроверено място над лагер 3. Китайците са стигнали на 10 метра от върха и са имали визуален контакт с върха. Минали са абсолютно целия маршрут и внимателно са разгледали всички места\", коментира в понеделник сутринта пред бТВ Деян Петков от екипа на българския алпинист в София.\r\n\tПо думите му още в неделя китайските спасители са били помолени \"да слязат заедно надолу към лагер 2, където има смисъл да претърсват\".", "date": "2018.05.14", "title": "Спасителите откриха вещи на Боян Петров, но не и него"}
{"url": "http://www.mediapool.bg/kandidatstvaneto-za-studentski-praktiki-priklyuchva-v-nachaloto-na-yuli-news279050.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтуденти и работодатели могат да се включат в проекта на Министерството на образованието и науката \"Студентски практики\" до началото на юли. Това става с регистрация на . След това студентите и работодателите, които искат да ги вземат на двумесечен стаж, трябва да сключат договор за това.\r\n\tТъй като времето на обучението в реална среда е 240 часа или около 2 месеца, а стажът трябва да приключи до края на август, договорите между обучаващи и обучавани трябва да са факт в началото на юли.\r\n\tДо участие в проекта се допускат всички действащи студенти, вписани в Регистъра на действащите и прекъснали студенти и докторанти, поддържан от МОН. Всеки от тях има право да се включи в практиката веднъж в рамките на своето обучение по бакалавърска програма, и веднъж, докато учи за магистърска степен. След приключването на практиката на студента се изплаща стипендия от 480 лв. За менторите, които обучават студентите, също е предвидено възнаграждение.\r\n\tОсновната цел на проекта е да се увеличи практическата насоченост на висшето образование и да се засили гъвкавостта на завършващите висше образование спрямо динамиката на пазара на труда. Чрез него се създават условия за изграждане на партньорства между образователните институции и работодателите.\r\n\tДосега в портала на проекта са регистрирани почти 100 000 потребители. Повечето от тях - 80 000, са студенти. От тях 42 200 вече имат договор за практическо обучение, а над 35 000 са преминали през такова.\r\n\tС най-голям брой включени в практиките студенти са 5 висши училища - Пловдивският университет \"Паисий Хилендарски\" с 3395 студенти, Софийският университет \"Св. Климент Охридски\" с 3270 студенти, Университетът за национално и световно стопанство (УНСС) с 3053 студенти, Югозападният университет \"Неофит Рилски\" с 2956 студенти и Великотърновският университет \"Св. св. Кирил и Методий\" с 2071 практиканти.\r\n\tНай-много студенти от направление \"Икономика\" са минали успешно през стажантските програми. Следват обучаващите се в направленията \"Право\" - 2743, \"Педагогика\" - 2550, \"Администрация и управление\" - 2190, и \"Медицина\" - 1900 студенти.\r\n\tМного студенти от направленията \"Здравни грижи\", \"Педагогика на обучението по...\" и Комуникационна и компютърна техника\" също са минали през двумесечна практика.\r\n\tКъм момента в информационната система на проекта са регистрирани 5873 обучаващи организации. Най-много стажанти е имало в Българска академия на науката, няколко болници, две детски градини, община Пловдив, Военна академия \"Георги Стойков Раковски\", Регионалната здравна инспекция в Стара Загора.\r\n\tОт частните компании най-много стажанти са минали през застрахователното дружество \"Алианц България Живот\".\r\n\tПроектът за студентски стажове се финансира с европари, а в него участват 48х университета.", "date": "2018.05.14", "title": "Кандидатстването за студентски практики приключва в началото на юли"}
{"url": "http://www.mediapool.bg/kat-zapochva-aktsiya-avtobus-news279046.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската пътна полиция започва акция, която има за цел да провери дали се поставят обезопасителните колани в автобусите.\r\n\tПолицаите ще следят шофьорите на автобусите и пътниците. Ще се гледа и за състоянието на товарните автомобили и автобусите. През април вече стартира акция за стимулиране на слагането на колани в автобусите.\r\n\tПо закон поставянето на коланите в автобусите е задължително, ако превозното средство има монтирани колани.\r\n\tЕдна от причините за акцията е тежката катастрофа на магистрала “Тракия“ в началото на април, при която загинаха шестима пътници в автобус загинаха, а над 20 бяха ранени. Една от причините за много жертви бе, че пътниците не са били с предпазни колани.", "date": "2018.05.14", "title": "КАТ започва акция \"Автобус\""}
{"url": "http://www.mediapool.bg/bulgaria-se-samoizolira-v-nato-i-es-news278990.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\t\r\n\t\r\n\t\r\n\tОпределено позицията на България бе доста различна от това, което бе формирано като консенсус в НАТО.\r\n\tПо-тревожно обаче е, че ние не успяваме да участваме активно в консултациите при взимането на решения. Като че ли ние подкрепяме общото решение, когато то се изработва в Брюксел по линия на НАТО или ЕС, но разговорът у нас е откъснат от формирането му.\r\n\tБългария се самоизолира и отделя от евроатлантическата общност. Това поражда съмнения и недоверие към нас, но и недоверие на българите към евроатлантическата общност.\r\n\tНай-сериозният проблем обаче остава неумението ни да участваме в консултациите, да формираме позиции, които да защитаваме както в евроатлантическата общност, така и в нашата страна. И то позиции, базирани на националния ни интерес, а не в защита на чужди интереси. Позитивният пример около кризата в Косово през 1999 г. показа колко важно е да имаме ясна позиция в национален интерес и на база споделени ценности със съюзниците.\r\n\t\r\n\tРазделението по същностни въпроси на сигурността, отбраната, външната политика и геополитиката е най-големият риск за България. За съжаление, най-видимото разделение е по линия на отношението ни към Русия. Това е много тревожно. Колкото и да е важна Русия, много по-важно е единството на българите и чуваемостта на нашата сериозна позиция в НАТО и ЕС.\r\n\tМного хора в България като че ли не могат да разберат този проблем и отделят изключително много внимание да защитават някакви специални отношения с Русия, което е във вреда на нашата позиция в НАТО и ЕС и единството и сплотеността на българското общество.\r\n\t\r\n\tТова разделение на българското общество не се дължи само на наша слабост, а и на сериозен външен натиск. В случая от различни фактори в днешна Русия. Задача на нашите служби и всички органи, ангажирани в опазването на сигурността, е да пресичат такъв тип натиск и действия отвън, които вредят на единството ни.\r\n\tСъдейки по резултатите, може да се каже, че действията на нашите служби не са ефективни. Виждаме задълбочаващо се разделение в страната, объркани позиции по отношение на ключови въпроси, свързани с нашето членство в НАТО и ЕС и споделянето на обща политика с нашите съюзници. Докато тези въпроси не бъдат решени, ние ще бъдем уязвими. Нашата уязвимост пък привлича още повече желание от вън за въздействие, което е негативно за нас.\r\n\t\r\n\tНе е необходимо да правим сравнение с Турция и Гърция. Сравнението с Румъния би било най-полезно за нас. Определено ние изоставаме и то съществено. До степен, че не можем да бъдем необходимият партньор на Румъния в реализацията на плана за повишена готовност в черноморската зона. Това трябва да бъде преодоляно бързо.\r\n\tНие изоставаме, тъй като нямаме ясна приоритетност на отбраната и сигурността, гарантиране на средства за тях и развитие на система за ефективното им управление.\r\n\tИзолацията е видима от неучастието ни в съществени многонационални проекти, сериозни многонационални формирования, от липсата на каквито и да е многнационални структури и формирования по линия на НАТО и ЕС на наша територия.\r\n\tИма видима самоизолация на България и изоставане от съседите и то най-вече от страните членки на НАТО – Румъния, Турция и Гърция.\r\n\tВ малко по-широк план, във формата Букурещ – Б 9, в който влизат балтийските страни, Вишеградската група, България и Румъния, отново виждаме видимо изоставане. То е забележимо дори по отношение на Хърватска и Албания във връзка с участието в многонационални формирования и решаването на ключови проблеми на въздушната сигурност, киберотбраната. Все важни, високотехнологични проблеми, ключови за интеграцията. Те обаче в България не са адресирани и липсва сериозна дискусия и професионален дебат.\r\n\t\r\n\tЕвропейската отбрана трябва да се разглежда в рамките на развитието на НАТО. Член 5 на Вашингтонския договор (за колективната защита – бел. ред.) остава основата на европейската отбрана. Този договор се основава на трансатлантическото сътрудничество и европейската отбрана по никакъв начин не трябва да го отслабва.\r\n\tРазвитието на европейската отбрана е свързано с повишаване на националните разходи за отбрана и трябва да се развие под формата на повече многонационални формирования, които да бъдат разположени основно в граничните страни. България трябва да приеме формирования на ЕС, които са част и от силите на НАТО.\r\n\tЕвропейската отбрана означава и многонационални проекти. В България обсъждаме три мащабни проекта, но не се вижда опит те да прераснат в многонационални, да се придобива и обслужва съвместно въоръжение и техника, които да бъдат вкарани в многонационални формирования.\r\n\tВ основата на бъдещата европейска отбрана е и интеграция в сферата на изследванията и разработките. В това отношение България практически не може да очаква прогрес при положение, че няма национална програма, която да е добре финансирана и управлявана.\r\n\tТакава би позволила на нашите екипи да влязат в многонационални проекти на ЕС чрез европейския фонд за отбрана и Организацията за изследвания и технологии на НАТО, където ние практически отсъстваме поради липсата на финансиране.\r\n\tВ следващия европейски бюджет се очаква да бъдат повишени разходите за отбрана, дори за сметка на тези за кохезията и селскостопанската политика. Много важно е ние да участваме с предложение как те да бъдат използвани, за да може страни като България, които са гранични и изостанали в превъоръжаването да имат привилегирован достъп. Това обаче може да стане, само ако сме изпълнили ангажимента си да отделяме по 2% от БВП за отбрана и сме показали капацитет за управление на проекти – и изследователски с финансиране от 2% от военния бюджет и за придобиване на способности с поне 20% от разходите за отбрана.\r\n\t\r\n\tЛично на мен ми липсва визията на правителството за превъоръжаване. Вече е много по-важно да говорим именно за превъоръжаване, а не за модернизация. Съществуващата техника практически не подлежи на модернизация, с която да постигне съвременни характеристики и оперативна съвместимост. Вече трябва да говорим за цялостна подмяна на основни образци въоръжение и техника.\r\n\tЗа това е необходима дългосрочна визия.\r\n\tПревъоръжаването не може да бъде реализирано с малки стъпки, както се опитваме ние. Освен подмяна на техниката се изисква нейната интеграция както у нас, така и в силите на НАТО и ЕС като цяло.\r\n\t\r\n\tНай-голямата опасност е, че ние не сме извлекли поуки от първата вълна на превъоръжаването в периода 2002 – 2008 година. Практически всички проекти – за транспортни самолети, хеликоптери, транспортни средства за Сухопътните войски, модернизацията на радарите и редица други, са неуспешни от гледна точка на добро управление и ефективност.\r\n\tТе не доведоха до придобиването на нови бойни способности. Постоянно сме свидетели на проблеми с поддръжката и експлоатацията им.\r\n\tБез да бъдат анализирани тези проблеми и да бъде изградена стройна система за придобиване на ново въоръжение и техника, на интеграцията им в нашата армия и след това на интеграцията на нашите подразделения в структурите на силите на НАТО и ЕС, не може да се очаква значителен напредък. Използването на опита на агенциите на НАТО и ЕС в тази сфера за страна като България е едно възможно, да не кажа необходимо решение.\r\n\t\r\n\tИ трите проекта изглеждат много скъпи, но всъщност те не решават проблема с превъоръжаването на нито един от видовете въоръжени сили. Осем самолета няма да решат проблема на бойната авиация, а паралелното им експлоатиране заедно с наличните в момента самолети МиГ 29 и Су 25 ще доведе само до оскъпяване и усложняване на функционирането на ВВС.\r\n\tСъщото важи и за Сухопътни войски, където вече има навлезли отделни образци нова техника, а има и огромно количество стара. Придобиването на ограничено количество нова техника, която да бъде използвана заедно със старата, ще създаде големи проблеми в логистиката, експлоатацията и поддръжката.\r\n\tНие не умеем добре икономически ефективно да поддържаме техниката.\r\n\tМакар и да изглеждат трите проекта много скъпи, те първо, че не решават реално проблема с превъоръжаването, защото са с ограничен обхват и не е предвидена пълната им интеграция у нас и в НАТО.\r\n\tТрябва да се освободим ефективно и от старата техника. След минимална модернизация тя може да бъде реализирана на външни пазари. Едно от правилата на промяната е готовността да се откажеш от старото, да се освободиш от ненужното или неефективното.\r\n\tАко всичко това не се случи, трудно би могъл да се постигне сериозен напредък в усъвършенстването на нашите способности.\r\n\t\r\n\tТрябва да се постигне съгласие по една много ясна визия поне до 2030 година. Трябва да се подготви реалистична финансова рамка в съответствие с поетия от България ангажимент за отделянето на 2% от БВП годишно за отбрана, от които 20% да са за нова техника, а 2% за научни изследвания.\r\n\tСлед като се постигне този ангажимент, много ясно трябва да се определи какви подразделения трябва да се превъоръжат и как те ще станат част от националната структура на силите и на силите на НАТО и Европейския съюз.\r\n\tДори при достигането на тези 2%, пак може да не достигат средства. Те трябва да бъдат осигурявани чрез участието в многонационални проекти и механизми на НАТО и най-вече на ЕС.\r\n\tТрябва да залагаме на тезата, че ние сме гранична страна, много изостанала в превъоръжаването, но въпреки това изпълняваща своите ангажименти в рамките на НАТО и ЕС за 2% от БВП и предлага ефективни механизми с общи средства да реши някои ключови проблеми с оперативната съвместимост и готовността на силите, за да могат да бъда напълно интегрирани в Алианса и зараждащата се европейска система за отбрана.\r\n\tВ тази област трябва да излезем от очерталия се омагьосън кръг – превъоръжаването не върви, защото няма подкрепа на Премиера, правителството и парламента, а те не подкрепят превъоръжаването защото МО не е представило цялостен и реалистичен (но и амбициозен) план, съгласуван в НАТО и ЕС. През 1999 г. подобен проблем в преструктурирането на отбраната се реши успешно с Военната доктрина и План 2004 – подобно решение е необходимо и сега.\r\n\t\r\n\tМисля, че този разход на средства не ни приближава до една сериозна евроатлантическа визия. Това не е полезно за България, за въоръжените ни сили, за военнослужещите и за нашата индустрия.\r\n\tДа не говорим за допълнителните проблеми, свързани с отношенията с Русия в момент, в който всички наши съюзници имат по-различно поведение от нашето.\r\n\tНай-доброто решение за наличната техника, която разполага още с качества, е заедно с нашата отбранителна индустрия и съюзниците ни, в рамките на политически консултации да се намери възможност да бъде реализирана на световните пазари. Има голямо търсене на военна техника, включително съветска. Трябва минимална модернизация, която ние можем да извършим.\r\n\tНие може да се освободим от старата техника и да придобием средства, които да бъдат използвани за по-ускорена подмяна на техниката в нашата армия с нови, напълно съвместими образци. Възможни са и схеми на каскадиране, при които от наши съюзници да получим добра техника и съвместно реализираме старото наше оборудване в трети страни. Въпрос на консултации, доверие, визия.\r\n\tСега се поставят въпросите за мобилност, по-бързо придвижване на силите в Европа и взаимна поддръжка. Представете си, ако в определена ситуация приемем в България сили на НАТО или европейски страни, и се окаже, че те не са съвместими с нашата техника. Или да се окаже, че те са с много по-висока степен на готовност и характеристики отколкото България може да предостави за решаването на собствените си проблеми по сигурността.\r\n\tТова би било много неприятно.\r\n\t\r\n\tТози проблем има много измерения. Едното от тях, което не трябва да се пренебрегва, е възнагражденията и различните стимули, необходими за привличането на качествени хора и задържането им за по-дълго време.\r\n\tДокато участвахме по-активно в операции зад граница, имаше интерес към военната професия. Сега, когато няма такова интензивно участие, трябва да се търси по-значително присъствие в многонационални учения и да приемаме повече многонационални формирования у нас.\r\n\tСериозна мотивация ще бъде влизането и ротацията на повече наши военнослужещи и цивилни специалисти в структурите на НАТО и европейската отбрана.\r\n\tНе на последно място стои и въпросът за реинтеграцията на военнослужещите в гражданския живот. Това е един въпрос, който трябва непрекъснато да се обсъжда. Това са високо подготвени хора, които биха имали голяма стойност за обществото, ако се подпомогнат за пълната им интеграция.\r\n\tНе виждам решение във връщането на наборна служба или развитие на всякакъв вид паравоенни формирования. Напротив, то би влошило проблема и би било контрапродуктивно.\r\n\t\r\n\tНие нямаме достатъчен капацитет да управляваме и развиваме такъв тип формирования. За това също са необходими пари, опит и хора, които ни липсват и в професионалната армия, която е ядрото на нашата армия. Трябва да се съсредоточим върху изграждането и укрепването на това ядро преди да се мисли за всякакви други решения.\r\n\tАко не сме успешни в превъоръжаването и професионализацията на ядрото на армията, всичко друго само ще ни отклонява от постигането на целта.", "date": "2018.05.14", "title": "България се самоизолира в НАТО и ЕС"}
{"url": "http://www.mediapool.bg/posolstva-v-tel-aviv-ili-v-erusalim-latinska-amerika-se-ozova-v-diplomaticheska-shvatka-news279048.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДа оставят ли посолствата си в Тел Авив или да ги преместят в Ерусалим след твърде оспорваното решение на САЩ? Страните от Латинска Америка се озоваха в центъра на ожесточена дипломатическа схватка между двата лагера.\r\n\t \r\n\tПрез декември Доналд Тръмп провъзгласи Ерусалим за столица на Израел и обяви, че американската мисия ще бъде преместена в Свещения град, което възмути международната общност и палестинците.\r\n\t \r\n\tДо момента примерът му е последван от две латиноамерикански страни.\n\n\r\n\t \r\n\tВ сряда, два дни след тържественото откриване на новото посолство на САЩ в Ерусалим, съвпадащо със 70-ата годишнина от създаването на еврейската държава, Гватемала ще установи в Свещения град своята мисия в присъствието на гватемалския президент Джими Моралес.\r\n\t \r\n\tПарагвай съобщи, че ще направи същото до края на месеца.\r\n\t \r\n\tКаква е причината за тези решения?\r\n\t \r\n\t\"Това е сервилничене от страна на един президент /Моралес, бел. АФП/, който ще остане изцяло с вързани ръце от външната политика на САЩ\", казва Марсио Паласиос, директор на учебния център за политически науки към университета \"Сан Карлос\" в Гватемала.\r\n\t \r\n\tТук натежава и вероизповеданието на гватемалския държавен глава - евангелист, смята Паласиос и изразява \"съжаление, че президентът Моралес не прави разлика между онова, което представлява, и онова, в което вярва\". \r\n\t \r\n\tКакто повеляват догмите им, евангелистите искат евреите да възстановят своя храм в Ерусалим - това се очаква да ускори второто пришествие на Христос.\r\n\t \r\n\tНакрая, решението на президента Моралес може да се разглежда и като жест, целящ да му осигури подкрепа от Вашингтон в контекста на обвиненията, че незаконно е финансирал своята кампания, отправени от гватемалското правосъдие и от мисия на ООН против безнаказаността в тази страна. \r\n\t \r\n\tГватемала и Парагвай \"следват дневния ред на САЩ. Колкото са по-слаби тези страни, толкова по-силен е натискът върху тях\", обобщава Патрисио Навиа, академичен съветник на Центъра за откритост и развитие на Латинска Америка /CADAL /.\r\n\t \r\n\tЩе сторят ли същото и други държави?\r\n\t \r\n\tИзраелците и палестинците разгръщат от известно време оживена кампания в региона, действайки в различни сфери - сключват търговски спогодби, разпространяват предупреждения за иранската \"заплаха\", не подминават и разполагането на посолства в Израел.\r\n\t \r\n\tПрезидентът на палестинската автономна власт Махмуд Абас приключи току-що обиколка из Венецуела, Чили и Куба. \"Надяваме се някои страни от американския континент да не преместят посолствата си в Ерусалим, защото това е в разрез с международното право\", изтъкна той миналия понеделник в Каракас в присъствието на венецуелския си колега Николас Мадуро.\r\n\t \r\n\tПрез септември премиерът Бенямин Нетаняху посети Латинска Америка - първата визита на израелски министър-председател на този континент - с делегация от трийсетина шефове на предприятия.\r\n\t \r\n\t\"Използвайки очерталия се в региона завой надясно, Израел развива там активна политическа дейност\", посочва Гаспар Естрада, ръководителят на OPALC - центъра за проучвания на Латинска Америка към Института за политически науки в Париж.\r\n\t \r\n\t\"Не бих се изненадал така да постъпят и други централноамерикански страни, но според мен най-големите и най-мощни страни от региона по-трудно биха го сторили\", добавя Патрисио Навиа, който преподава и в Нюйоркския университет. \r\n\t \r\n\tХондурас, който се присъедини към САЩ и Израел на 21 декември, когато в ООН бе гласувана резолюция, осъждаща американското решение, все още не се е произнесъл за своето посолство, при все че парламентът прие резолюция то да бъде изместено в Тел Авив.\r\n\t \r\n\tРегион, в който се тачат многостранните подходи\r\n\t \r\n\tВ края на 2017 г. повечето латиноамерикански страни осъдиха решението на САЩ и потвърдиха, че мисиите им остават в Тел Авив. Те заявиха, че се придържат към резолюциите на ООН и повториха отново, че окончателното решение за статута на Ерусалим трябва да се вземе чрез преговори между израелците и палестинците.\r\n\t \r\n\tС изключение на най-радикалните позиции в Латинска Америка, подхранвани от силни нагласи срещу Щатите, това е \"регион, където мултилатерализмът винаги е намирал внушителен отзвук\", припомня Гаспар Естрада.\r\n\t \r\n\tСпоред бившия първи дипломат на Гватемала Габриел Ореляна /2000-2002/ решението на президента Джими Моралес поставя тази централноамериканска страна \"в периферията на Обединените нации\".\r\n\t \r\n\t\"Гватемала жертва своето място в многостранния свят в името на двустранна връзка, която не й дава съществени предимства и я поставя в несигурно положение пред някои страни от арабския свят\", предупреждава той. И също като Марсио Паласиос споменава за опасност от атентати на гватемалска земя.", "date": "2018.05.14", "title": "Посолства в Тел Авив или в Ерусалим?  Латинска Америка се озова в дипломатическа схватка"}
{"url": "http://www.mediapool.bg/obrat-na-izborite-v-irak-listata-na-shiitskiya-duhovnik-muktada-sadr-e-nachelo-news279051.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМуктада ас Садр е начело според първоначалните официални резултати от парламентарните избори в Ирак, при преброени над половината от гласовете, съобщи на пресконференция тази нощ Независимата избирателна комисия. \r\n\t \r\n\tТова означава изненадващо завръщане на сцената за влиятелния шиитски духовник националист, изместен от подкрепяни от Иран съперници, предаде Ройтерс, цитирана от БТА.\r\n\t \r\n\tДруг опозиционен блок - \"Фатх\" на подкрепяния от Техеран Хади ал Амири, лидер на бившите шиитски милиции \"Ал Хашд аш Шааби\", които воюваха срещу \"Ислямска държава\", е втори след преброяването на над 95 процента от бюлетините, подадени в 10 от 18-те иракски провинции, включително Басра.\n\n\r\n\t \r\n\tПремиерът Хайдер ал Абади изглежда остава трети. Сега излиза, че Абади е отстъпил във всички провинции с изключение на Ниневия, чийто административен център е Мосул, бившата \"столица\" на \"Ислямска държава\". Абади провъзгласи освобождаването на града през юли м.г. \r\n\t \r\n\tИзточници от комисията и от силите за сигурност преди това бяха заявили, че той води на изборите в събота. \r\n\t \r\n\tАктивността на избирателите е била 44,52 процента при преброени 92 процента от гласовете, значително по-ниска от предишните избори, когато гласуваха 60 процента от избирателите, заяви избирателната комисия.\r\n\t \r\n\tРезултатите тепърва може да се променят, понеже не взимат предвид бюлютините на близо 700 000 членове на силите за сигурност, както и на близо един милион иракчани, живеещи в чужбина, отбелязва Франс прес.\r\n\t \r\n\tВъпреки успехите на опозицията, според прогнозата на тв канал \"Ал Хадас\", цитиран от ТАСС, мнозинството от депутатските места - 60 от 328, ще получи блокът \"Насър\" (Алианс на победата) на Абади, \"Сайрун\" и \"Фатех\" (Завоевание) - съответно 51 и 39 места, а коалицията на Малики \"Правова държава\" - 23 места. В сунитските райони, според предварителните резултати, водят алиансите \"Карар ал Ирак\" и \"Ал Уатания \" начело с вицепрезидентите Осама ан Нуджайфи и Аяд Алауи. \r\n\t \r\n\tОчаква се пълните резултати официално да бъдат обявени днес. Садр и Амири излязоха начело в четири от 10-те провинции, където са преброени гласовете, но блокът на духовника \"Ас Сайрун\" е спечелил значително повече гласове в столицата Багдад, където тази нощ неговите привърженици празнуваха. \r\n\t \r\n\tКомисията не обяви колко депутатски места е спечелила всяка листа и уточни, че ще го направи днес, след като съобщи резултатите от останалите провинции.\r\n\t \r\n\tАбади е трети в шест провинции, но пети в Багдад, който има най-големия брой депутати. Неочаквано резултатите показаха, че коалицията на бившия премиер Нури ал Малики, смятан за сериозен съперник на Абади, изостава значително. \r\n\t \r\n\tПодреждането все още може да се промени след обявяването на резултатите от осем провинции, сред които и Ниневия, която има втория по брой депутатски места след Багдад. \r\n\t \r\n\tВторото място за Садр би означавало изненадваща победа за духовника, който има ревностни последователи сред младите и бедните, но бе пренебрегнат от влиятелните подкрепяни от Иран фигури.\r\n\t \r\n\tТой сформира неочаква съюз с комунистите и други независими светски привърженици, които се включиха в протестите, организирани от него през 2016 г., за да принуди правителството да вземе мерки срещу корупцията.\r\n\t \r\n\tДокумент, разпространен сред журналистите от кандидат в Багдад показа, че Садр е спечелил националния народен вот с над 1,3 млн. гласове, следван от Амири с над 1,2 милиона и Абади с над 1 милион. Ройтерс не може да потвърди независимо автентичността на документа, но отбелязва, че числата в него, показващи резултатите от всичките 18 провинции, отговарят на резултатите от избирателната комисия за 10-те, обявени от нея. \r\n\t \r\n\tНационалният народен вот не съответства директно на броя на местата, която всяка листа печели в парламента, подчертава агенцията. В изборите участваха представители на 320 партии и коалиции и независими кандидати, предаде ТАСС. \r\n\t \r\n\tНиската избирателна активност отчасти се приписва както на общественото разочарование от политиците, така и на проблемите с новата електронна система за гласуване, отбелязва ДПА.\r\n\t \r\n\tМерките за сигурност бяха затегнати вчера в провинция Киркук, където се прояви напрежение. Демонстрации имаше в части от провинцията с искане за ръчно преброяване на бюлетините. Първите сблъсъци избухнаха в събота вечер, когато първите резултати показаха значителна преднина на Патриотичния съюз на Кюрдистан в етнически смесената провинция. Арабските и туркменските партии в Киркук дадоха срок от 24 часа на Независимата избирателна комисия да започне ръчно преброяване, заяви местният политик Ершад Салихи, лидер на Иракския туркменски фпронт.\r\n\t \r\n\tВ отговор комисията ще изпрати мисия за установяване на фактите, съобщи Салихи. Ситуацията е напрегната и в Сулеймания, втория по големина град в автономния регион Иракски Кюрдистан, превдаде ДПА. \r\n\t \r\n\tАлиансът, воден от бившия премиер Аяд Алауи, вчера призова за анулиране на резултатите, още преди да са обявени, като отправи обвинения за измами в изборния процес, компрометиран от масово насилие и апатия на гласоподавателите.", "date": "2018.05.14", "title": "Обрат на изборите в Ирак: Листата на шиитския духовник Муктада Садр е начело"}
{"url": "http://www.mediapool.bg/deset-raneni-pri-nov-atentat-v-indoneziya-news279045.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетирима полицаи и шестима цивилни граждани бяха ранени при нов атентат в Индонеия. Атаката е била насочена срещу централата на полицията в град Сурабая, който е вторият по големина в страната.\r\n\tПолицията в Индонезия съобщи, че нападението е било дело на четирима камикадзета от едно и също семейство.\r\n\tЧетиримата нападатели, пристигнали с мотоциклети и взривили бомба на входа на централата. Загинали са при взрива. С тях е имало и 8-годишно дете. При взрива, то изхвръкнало от един от мотоциклетите, паднало встрани и така е оцеляло. Сега се намира в болница.\r\n\t \r\n\tНападението става ден след като шестима атентатори камикадзе атакуваха три църкви в същия град. Те загинаха, както и още осем души. Ранени бяха около 40 души. Терористичната организация Ислямска държава пое отговорност за атентатите в църквите.\r\n\t \r\n\tПрезидентът на Индонезия Джоко Видодо осъди серията от атентати в Сурабая, които нарече \"актове на мерзост и страхливост\" и обеща да се прокара по-бързо нов закон за борба с тероризма, за да се води борба срещу ислямистките организации в страната. \r\n\t \r\n\tВластите вече обявиха, че полицията и военните ще затегнат мерките за сигурност в цялата страна.Нападението става ден след като шестима атентатори камикадзе атакуваха три църкви в същия град. Загинаха общо 17 души, а ранени бяха 45 души.\r\n\t \r\n\tТерористичната организация “Ислямска държава” пое отговорност за атентатите в църквите.", "date": "2018.05.14", "title": "Десет ранени при нов атентат в Индонезия"}
{"url": "http://www.mediapool.bg/kolko-li-balgari-shte-ostanat-vyarvashti-ako-tova-im-struva-pari-news279052.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко изобщо има дискусия около проектозаконите за вероизповеданията, тя е предимно заради детинската обида на националпопулистите, задето ГЕРБ внасят своята версия заедно с ДПС и БСП, наместо да подкрепят тяхната. Има го и желанието да натрият носа на турците, като ги накарат да служат на български и да веят българския флаг над джамиите.\r\n\tИначе особени разминавания аз не виждам: основно става дума за борба срещу предполагаемия радикален ислям, който ще дойде заедно с финансирането от чужбина. Вярно, че много радикализъм в България не се наблюдава, но няма нищо лошо в това превантивно да се огледат саудитските фондации.\r\n\tДругият, още по-консенсусен момент е желанието на парламентарните партии да прецакат малките религиозни деноминации за сметка на двете големи. Евреи, алевити или католици например няма да получават нито финансиране от държавата, нито ще имат право на дарения от чужбина. Доц. Михаил Иванов обърна внимание, че дори свещениците в софийската руска църква или в католическата в Белене няма да могат да получават заплата, тъй като са чужди граждани и са финансирани от своите чуждестранни църкви. Не ви ли прилича малко на глупаво престараване?\r\n\t\r\n\t\n\n\r\n\tНо как се определя колко привърженици има съответната деноминация? Тук стигаме до най-абсурдното - щели да вземат данните от преброяването през 2011, където за източноправославни са обявени 76%, за мюсюлмани 10%, а всички други падат под прага от 1%, който е необходим, за да бъдеш финансиран. А добре знаем как анкетьорите определят религиозната принадлежност - нито се интересуват дали ходиш на служба, нито дали си кръстен, нито дори дали вярваш в съответното божество. Отчита се етническият тип, без особено задълбочаване (често в разговор със съседите от блока) и трябва човек да има много специални религиозни нагласи, за да поиска изрично да се определи като будист или свидетел на Йехова например.\r\n\tВпрочем, в това преброяване неотговорилите на въпроса за религията, плюс неопределилите се, плюс посмелите да заявят, че не вярват в нищо, правят цели 33.6% - един солиден процент български граждани, които ще бъдат дискриминирани от подготвения закон: . Защото вижте: . А очевидно в този парламент няма лява или пък либерална партия, която да защити интереса на светската ни модерна държава.\r\n\tУбедени ли сме, че искаме да плащаме за частните ритуали и тайнства на някакви общности? Искаме ли да строим църкви и джамии например, наместо да даваме пари за училищата? Нямам нищо против всеки да вярва в каквото намира за правилно, но тук говорим за обществени средства.\r\n\tПитам се например това: като започнем да даваме заплати на свещениците, ще продължат ли да взимат по 40 лева за панихида, която трае 20 минути? Ще се лишат ли от някои от имотите си, които дават под наем? Ще плащат ли данъци като всички нас? Разбира се, чудесно е държавата да участва там, където трябва да се поддържат храмове, които представляват елемент от културното ни наследство. Но то по определение е на всички ни, докато тук говорим за една окултна дейност, която не е консенсусно приета от всички в обществото ни.\r\n\t\r\n\tНай-добро ми се вижда решението в онези страни, където : държавата определя размера на сумата, а ти я насочваш към деноминацията, която ти е важна. Обикновено парите са около един процент от общите ти данъци: ако взимаш 1000 лева, данъкът ти е 100, от тях това би било 1 лев. Който няма доходи - не плаща, разбира се.\r\n\tЩе кажете - много хора ще се изхитрят и няма да плащат. За да се избегне подобно нещо, в Италия например правят данъка задължителен, но дават следната опция: ако не си привърженик на нито една деноминация, можеш да насочиш парите си към други социални дейности.\r\n\tСистемата може да се прецизира в различни посоки, може и бюджетът да додава в определени ситуации. Подчертавам принципа, който ми се вижда най-правилен: . А и така проблемът с броенето от само себе си ще отпадне. И още нещо: ако не си готов да дариш нещо - било пари за църквата, било време за изповед, какво точно значи това, че си вярващ? Същият проблем се появява периодично с вероучението в училище: понеже децата не го избирали свободно, дайте да го направим задължително.\r\n\tТака се налага следното заключение: боят се вероятно, че цялата тази легенда за религиозния български народ ще рухне в мига, когато накарат вярващите - и християни, и мюсюлмани - активно да докажат вярата си, като свободно се обложат с един минимален данък.", "date": "2018.05.14", "title": "Колко ли българи ще останат вярващи, ако това им струва пари?"}
{"url": "http://www.mediapool.bg/skripal-e-bil-na-taina-vizita-v-praga-news279053.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият полковник от руското ГРУ Сергей Скрипал през 2012 г. тайно е бил в Прага и се е срещнал с представители на чешките специални служби, съобщи вчера електронното издание \"Респект\", цитирано от ТАСС.\r\n\t \r\n\tСпоред изданието става дума за \"съдействие за разкриване на руската агентурна мрежа\".\r\n\t \r\n\t\"Поне веднъж, през 2012 г., Скрипал е бил в Прага\", посочва \"Респект\".\n\n\r\n\t \r\n\t\"Въпреки че е бил тук за кратко, пътуването му е било полезно за местните служби. Представители на чешките служби за сигурност след това са се срещнали с бившия руски шпионин поне веднъж във Великобритания\".\r\n\t \r\n\tЧешкото издание пише, че след като се установил във Великобритания, Скрипал е сътрудничил с британската специална служба МИ-6 за разкриване на руската агентурна мрежа (в западните държави).\r\n\tТой е имал организирани срещи с представители на служби на държавите партньорки на Обединеното кралство за гарантиране на сигурността на Запада. От 90-те години в този кръг влиза и Чехия.\r\n\t \r\n\t\"Респект\" посочва, че неотдавнашният опит за отравяне на Скрипал на британска земя с нервно-паралитичното вещество \"Новичок\" не е свързан с пътуването му до Прага.", "date": "2018.05.14", "title": "Скрипал  е бил на тайна визита в Прага"}
{"url": "http://www.mediapool.bg/yuni-e-krainiyat-srok-za-napredak-po-vaprosa-za-granitsata-v-severna-irlandiya-news279056.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮнската среща на върха на Европейския съюз е \"крайният срок\" за постигане на напредък по въпросите, свързани със северноирландската граница, заяви френският външен министър Жан-Ив Льо Дриан в Дъблин, предаде Ройтерс.\r\n\t \r\n\tБританският министър за Брекзит Дейвид Дейвис бе заявил през април пред британска парламентарна комисия, че искането на ЕС за напредък до юни по проблема с ирландската граница - важна спънка в преговорите за Брекзит, е \"изкуствен срок\", припомня Ройтерс.\r\n\t \r\n\tНо на общата пресконференция в Дъблин с ирландския си колега Саймън Коувъни, Льо Дриан каза, че решението не може да бъде отлагано.\r\n\t \r\n\t\"Юни трябва да бъде смятан за крайният срок\" за намирането на начин да се избегне \"твърда граница\" между Ирландия и Северна Ирландия, което да позволи напредък в преговорите за Брекзит, каза Льо Дриан.\r\n\t \r\n\tСеверна Ирландия ще бъде единствената сухопътна граница на Великобритания с ЕС след като кралството излезе от блока и макар че и двете страни твърдят, че искат да запазят границата с Ирландия отворена, намирането на практическо решение засега се оказва непостижимо.\r\n\t \n\n\r\n\tПо думите на Коувъни т.нар. Митническо партньорство между ЕС и Обединеното кралство, за което се застъпват някои членове на кабинета на британския премиер Тереза Мей, докато други са против, би могло да реши много от проблемите. Предложението би поставило Великобритания фактически в ролята на митнически колектор на ЕС, посочва Ройтерс.\r\n\t \r\n\tКоувъни подчерта, че позицията на правителството на Ирландия е гъвкава, що се отнася до това как точно Тереза Мей ще удържи обещанието си да няма физическа гранична инфраструктура на острова, но не и дали ще удържи даденото обещание.\r\n\t \r\n\t\"Готови сме да проявим гъвкавост, ако британското правителство предложи някакви нови идеи, но няма да бъдем гъвкави за крайния изход\", заяви ирландският външен министър.", "date": "2018.05.14", "title": "Юни е крайният срок за напредък по въпроса за границата в Северна Ирландия"}
{"url": "http://www.mediapool.bg/premierat-digitalnite-umeniya-sa-bogatstvo-chichko-gugal-znae-vsichko-news279057.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"В съвременния свят дигиталните умения са не само обща култура, но и богатство... Спориме ли за нещо, чукни в Гугъл и го провери. Чичко Гугъл знае всичко\". С тези думи премиерът Бойко Борисов откри програмата на американския технологичен гигант \"Растеж с Гугъл\" (Grow with Google) в София, която се подкрепя от правителството.\r\n\tИнициативата е част от поетия от \"Гугъл\" (Google) ангажимент за преодоляване на цифровото разделение в Европа. Компанията обяви, че ще помогне на 1 млн. европейци да намерят работа или да постигнат бизнес растеж до 2020 г., което е част от усилията на водената от Европейската комисия \"Коалиция за умения и работни места в областта на цифровите технологии\", посочиха от компанията.\r\n\tТези й усилия се възприемат от ЕС и като опит за влияние върху националните правителства и медиите, тъй като \"Гугъл\" е атакувана от Европейската комисия за неплащане на данъци в Европа.\r\n\tПрез април 2016 г. \"Гугъл\" започна програмата \"Дигитален гараж в България\" като безплатна онлайн платформа за обучение на дигитален маркетинг и онлайн бизнес за служители и предприемачи от малките и средни предприятия. Оттогава досега повече от 26 000 души са обучени в областта на цифровите умения чрез платформата, а 21% от преминалите през програмата твърдят, че са усетили позитивен ефект върху кариерата и бизнеса си след обучението, отчетоха от \"Гугъл\".\r\n\tПрограмата се провежда под патронажа на Министерството на икономиката, с подкрепата на Българската търговско-промишлена палата.\r\n\tПремиерът Бойко Борисов отбеляза, че светът се развива с ускорени технологични темпове и всеки месец се появяват нови приложения, докато България и Европа са изостанали.\r\n\tЗатова ще се необходими огромни инвестиции в обучението през следващите години, за да може всички да се движим с една скорост, допълни Борисов.\r\n\t\"За да може, както президентът Макрон каза, всички ние да се движим с една скорост, защото в противен случай ние не може да се сърдим на тези, които искат да вървят напред. А ние казваме - не, не, ние ще си пишем на хартия, ще си пращаме писма, когато това става за секунди. Така че всички ние трябва да се променяме, ако искаме да сме конкурентоспособни на пазара\", подчерта премиерът.\r\n\t\"Европа е доста изостанала в това отношение. Това, което е в САЩ, Япония, Китай, се прави в момента. Милиарди се вкарват в тези програми, защото това е бъдещето и ние трябва да отговорим на тези предизвикателства\", допълни Борисов.\r\n\tТемата за дигиталната инфраструктура ще бъде обсъждана в сряда и четвъртък по време на срещата на върха на Съвета на Европа в София.\r\n\tМинистерството на икономиката разработва ваучерна схема, която е насочена към дигитализацията на малките и средни предприятия, съобщи зам.-министърът на икономиката Александър Манолев.\r\n\tСхемата е с общ бюджет от 10 млн. лв. и се финансира от оперативна програма \"Иновации и Конкурентоспособност\". Всяко предприятие ще има право на ваучер от 5000 или 10 000 лв. за да подобри например продажбите си онлайн, посочи Манолев.\r\n\tПричината е, че българският дребен и среден бизнес драматично изостава. Докато над 70 на сто от българите над 16 години са в интернет, само над една трета от дребния бизнес има онлайн продажби. В същото време данните от проучване показват, че близо половината от българите в мрежата пазаруват онлайн.\n\n\r\n\tБроят на малките и средни фирми в страната е 316 000, което е 99.8 на сто от всички нефинансови предприятия в България. Подобен е и процентът за ЕС, каза Манолев. Той отбеляза, че България има силно развити информационни и комуникационни технологии и оборотът в този сектор надхвърля 2.5 млрд. евро, а заетите в него специалисти са 17 500. Всяка година 4300 студенти се дипломират в ИТ специалности.\r\n\tНие живеем в интернет и мрежата е важна за успеха на всеки бизнес, каза предприемачът Иван Апостолов, който представи възможностите за изграждане на ефективно онлайн присъствие.\r\n\tПо думите му петте стъпки за изграждане на силно онлайн присъствие са собствен уебсайт, локална видимост, онлайн реклама, уеб нализ на данните и социалните медии.\"Гугъл\" започва безплатни обучения в 37 български града\r\n\t\"Гугъл\" започва национално турне в 37 български града, за да помогне на местния бизнес да се възползва от предимствата и възможностите, които предоставя светът на дигиталните технологии.\r\n\tВ сътрудничество със Software University, дванадесет обучени от \"Гугъл\" консултанти ще водят семинари и индивидуални обучения. Те ще се фокусират върху възможностите, които дигиталният свят предоставя, и ще обучават бизнеси в използването на онлайн инструменти за растеж. Целта е да бъдат обучени 15 000 души от малки и средни предприятия до края на годината.\r\n\tДо момента чрез онлайн платформата на компанията \"Дигитален гараж\" са обучени 26 000 българи. Проучване за въздействието й показва, че над 77% от обучените хора от малки и средни предприятия заявяват, че резултатите на компанията са се подобрили в едно от следните направления - повишен брой обаждания от клиенти и повишен брой посещения в магазинната мрежа на компанията, каза Григорис Зарифопулос, регионален мениджър за Гърция, България, Кипър и Малта в \"Гугъл\".\r\n\tЕвропейската икономика и общество преминават през цифрова трансформация, която предлага възможности за растеж, иновации и работни места. През следващите 10 до 15 години автоматизацията ще промени работната среда, ще бъдат създадени 21 милиона нови работни места и 90% от всички работни места ще изискват поне някакво ниво на цифрови умения.\r\n\tСпоред данните на Европейската комисия обаче 44% от населението на ЕС и 37% от работната сила имат недостатъчни цифрови умения. Докато търсенето на специалисти в сферата на ИКТ се увеличава, около 500 000 свободни работни места в ИКТ са под риск да не бъдат заети до 2020 г., а 4 от 10 компании в Европа съобщават за трудности при запълването на свободните работни места.\r\n\tСпоред Индекса за цифрова икономика и общество (DESI) 2017 г., днес все повече българи са онлайн. Над половината от българите (58%) редовно използват интернет, но само една четвърт (26%) притежават основни цифрови умения.", "date": "2018.05.14", "title": "Премиерът: Дигиталните умения са богатство, чичко Гугъл знае всичко"}
{"url": "http://www.mediapool.bg/teheran-evropeitsite-razpolagat-s-60-dni-za-da-dadat-garantsii-na-iran-news279058.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейските страни имат 60 дни, за да дадат гаранции, че интересите на Иран ще бъдат защитени в рамките на ядреното споразумение след излизането на САЩ, заяви високопоставен ирански представител, цитиран от Франс прес.\r\n\t \r\n\tЕвропейците разполагат с 45 до 60 дни, за да дадат необходимите гаранции за защита на интересите на Иран и компенсиране на щетите, причинени от излизането на Съединените щати\", заяви заместник-министърът на външните работи Абас Арагчи на заседание на външнополитическата комисия на парламента.\r\n\t \r\n\tЗа първи път се споменава подобен срок, отбелязва агенцията.\r\n\t \r\n\t\"Ако европейците не дадат гаранции, лидерите на страната ще трябва да вземат необходимите решения\", добави иранският дипломат, цитиран на сайта на парламента.\r\n\t \r\n\tИранският външен министър Мохамед Джавад Зариф започна вчера в Пекин дипломатически маратон с надеждата да договори \"ясна бъдеща рамка\" за ядреното споразумение след напускането на САЩ, но иска и гаранции от европейците за защита на интересите на Техеран.\n\n\r\n\t \r\n\tЗариф пристига днес в Москва, а после в Брюксел, където ще се срещне с колегите си от Франция, Великобритания и Германия.", "date": "2018.05.14", "title": "Техеран: Европейците разполагат с 60 дни, за да дадат гаранции на Иран"}
{"url": "http://www.mediapool.bg/lekari-ot-vratsa-zameryaha-zam-ministar-s-yaytsa-news279060.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНедоволни медици от закъсалата болница  във Враца замеряха с яйца зам.-министъра на здравеопазването Жени Начева, която посети в понеделник лечебното заведение, за да представи новия директор и да успокои персонала, че болницата няма да се затваря, съобщи БНТ.\r\n\tПреди дни стана ясно, че лечебното заведение може да остане без спешно отделение заради масовото напускане и използването на отпуск от персонала му заради забавянето в заплатите. Други пет отделения в болницата вече затвориха врати.\r\n\tОт повече от година болницата е в тежко финансово състояние и има множество дългове към доставчици заради дългогодишното й лошо управление, включително ощетяващи договори с частни структури.\r\n\tЗаради многомилионните дългове на сметките на болницата са наложени запори, което не позволява ритмичното плащане на заплати на персонала, тъй като приходите от здравната каса са недостатъчни.\r\n\tМиналата седмица от МЗ заявиха, че има готовност да се осигурят консумативи, медикаменти и медицински екипи от други лечебни заведения на територията на областта и на София.\n\n\r\n\t“Предлагаме хората да се върнат на работа. Врачанска болница трябва да има и ще има. Обещахме ритмично получаване на разходите за персонал. До края на юни ще преодолеем забавянето в заплащането на заплатите, днес болницата е получила средствата за персонал за месец февруари“, заяви Начева при .\r\n\tНачева съобщи, че е постигнато съгласие с кредиторите на болница \"Христо Ботев\", което ще даде възможност средствата за персонал да започнат да се изплащат регулярно. За да се изпълнят обаче поетите ангажименти, всички лекари, които в момента са в отпуск, трябва да се върнат на работните си места, за да може лечебното заведение да възстанови нормалния си 24-часов ритъм на работа.\r\n\tСпоред Жени Начева средствата по Националния рамков договор за 2018 г. за врачанската болница са не по-малко от тези по Националния рамков договор за 2017 г. и тя има потенциал и възможност да реализира същия обем дейност, като гарантира на хората от областта качествено, достъпно и навременно здравеопазване.  \r\n\tВ сходно положение е и болницата в Ловеч, чийто персонал миналата седмица си получи заплатите за януари.\r\n\tПреди ден Начева коментира, че болниците във Враца и Ловеч трябва да продължат да съществуват, защото обслужват областни градове и вече са изготвени оздравителни планове за тях.", "date": "2018.05.14", "title": "Лекари от Враца замеряха зам.-министър с яйца"}
{"url": "http://www.mediapool.bg/frantsiya-shte-investira-oshte-v-razuznavaneto-si-za-da-izbegne-teroristichni-ataki-news279061.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренските власти правят всичко възможно, за да защитят от терористи гражданите и гостите на страната, заяви вътрешният министър на Франция Жерар Колон в интервю за телевизия \"Се плюс\".\r\n\t \r\n\tМинистърът коментира престъплението на родения в руската република Чечения Хамзат Азимов, който извърши на 12 май нападение с нож на парижка улица. Нападателят уби един и рани четирима души в центъра на столицата, преди да бъде застрелян от полицай. \r\n\t \r\n\tАтаката \"напомня колко високо остава нивото на заплахата\" във Франция, отбеляза Колон. \n\n\r\n\t \r\n\t\"Когато става дума за тероризъм, няма такова понятие като нулев риск\", заяви той.\r\n\t \r\n\tМинистерството съществено е укрепило френските разузнавателни служби. Решено е да се увеличи със 17 на сто бюджетът на Генералната дирекция за вътрешна сигурност за тази година. Освен това е предвидено в близките 5 години в разузнавателните органи да бъдат назначени още около 1900 души, информира Колон.\r\n\t \r\n\tБлизо 250 000 полицаи и жандармеристи във Франция търсят в момента признаци на евентуална радикализация. До пет години в редиците на полицията ще бъдат приети още над 10 000 души.\r\n\t \r\n\tПрез последните месеци органите на реда във Франция са осуетили 2 терористични атаки. Това е станало с помощта на т. нар. списък Ес - база данни с информация за всички заподозрени в тероризъм и смятани за заплаха за националната сигурност, съобщи министърът. В тази база данни е бил регистриран и Хамзат Азимов, сочат сведения, цитирани от ТАСС.\r\n\t \r\n\tДнес мярката за неотклонение задържане под стража, наложена на трима близки на Хамзат Азимов, бе продължена, за да се установи дали джихадистът е имал съучастници, посочва Франс прес.\r\n\t \r\n\tСпоред АФП френският младеж от чеченски произход е бил регистриран в \"списъка Ес\" от 2016 г. Затова днес бе подновен дебатът за проследяване на включените в него в страна като Франция, където вълна от джихадистки атентати стана причина за смъртта на 246 души от 2015 г., включително на загиналия в събота.\r\n\t \r\n\tРъководителката на крайнодясната партия Национален фронт Марин Льо Пен заяви, че досиетата от списъка Ес \"са безполезни\" и не дават възможност да се предприемат действия за обезвреждане на атентаторите. \r\n\t \r\n\tБившият премиер Жан-Пиер Рафарен заяви, че Франция трябва да подобри организацията в антитерора, защото \"в мрежата зеят огромни дупки\", също и да започне \"многостранен диалог със страните - източници на тероризъм\".\r\n\t \r\n\tПолемиката се засилва, както става често след джихадистки нападения, отбелязва АФП и цитира вътрешния министър Жерар Колон, който заяви за \"Се плюс\", че \"по такъв сериозен повод не е твърде отговорно да се подклаждат разногласията и страстите с демагогски изказвания\".\r\n\t \r\n\t\"Досиетата Ес се използват всяка седмица за разбиване на мрежи и осуетяване на атентати\", увери той.", "date": "2018.05.14", "title": "Франция ще инвестира още в разузнаването си, за да избегне терористични атаки"}
{"url": "http://www.mediapool.bg/prokuraturata-proveryava-eksdeputat-ot-gerb-po-signal-za-poboi-nad-vazrastna-zhena-news279062.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПловдивската районна прокуратура е образувала проверка срещу бивш депутат от ГЕРБ, съобщиха в понеделник от държавното обвинение.\r\n\tСтава въпрос за Костадин Язов, народен представител в 41-ото Народно събрание, срещу когото възрастна жена е подала сигнал за побой.\r\n\tПотърпевшата 73-годишна Стоянка Вътова твърди, че на 10 май е била бита от Язов на паркинга пред заведение \"Вижън\". Свидетели потвърдиха пред Нова телевизия, че жената е нападната от бившия депутат.\r\n\tСпоред официалното съобщение на прокуратурата по случая обаче са събрани \"изключително противоречиви данни за инцидента, включително дали Вътова е била удряна и блъскана с автомобил\".\r\n\tВъзрастната жена засега отказва да даде обяснения по проверката заради лошото ѝ здравословно състояние. Пред полицаи Вътова е заявила, че непознат мъж ѝ в нанесъл удар с ръка в областта на тила след спор за паркомясто.\n\n\r\n\tСпоред сведения от очевидци спорът е възникнал около 14.00 часа на в четвъртък, след което Вътова и още двама души са извършвали разтоварни дейности до 17.00 часа. Впоследствие Вътова е била откарана в спешен кабинет, където ѝ е бил извършен преглед. Дежурният лекар е заявил пред полицията, че състоянието на Вътова е стабилно и не се предвижда специфично лечение или интервенция.\r\n\tПо преписката предстои установяване и разговори с очевидци на инцидента и изясняване на здравословното състояние на потърпевшата, допълват от Районната прокуратура в Пловдив.", "date": "2018.05.14", "title": "Прокуратурата проверява ексдепутат от ГЕРБ по сигнал за побой над възрастна жена"}
{"url": "http://www.mediapool.bg/frenskata-politsiya-evakuira-oshte-edin-universitet-okupiran-ot-protestirashti-studenti-news279059.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОще едно висше учебно заведение във Франция - Университетът Рен-2 в региона Бретан, блокиран през април от противници на образователната реформа, бе евакуиран днес от силите на реда \"спокойно и без инциденти\". Това съобщи неговият президент Оливие Давид, цитиран от Франс прес.\r\n\t \r\n\t\"След продължилото над 4 седмици блокиране на заведението бях принуден да се обърна към силите на реда\", заяви той в комюнике.\r\n\t \r\n\tРешението за евакуиране на Рен-2 - университет с 25 000 студенти, 700 преподаватели и 900 административни служители, \"се наложи заради невъзможността да преговаряме с Генералната студентска асамблея и студентските представителни организации\", обясни президентът.\r\n\t \r\n\tТой изрази надежда скоро да бъде отново осигурен достъпът на персонала до работните места, на студентите - до аудиториите и лабораториите, също и да бъдат подготвени \"с приоритет\" условията за изпитите, насрочени от 17 до 28 май.\r\n\t \r\n\tНеколкоседмичното брожение из университетите във Франция, някои от които са \"окупирани\" в знак на протест срещу реформата в достъпа до висше образование, чиито критици виждат в нея опит за въвеждане на \"селекция\", посочва АФП.\r\n\t \n\n\r\n\tВ телевизионно интервю миналия месец френският президент Еманюел Макрон каза, че \"професионални подбудители към нарушаване на обществения ред\" са замесени в протестите. Той препоръча на студентите, вместо да протестират, да се готвят за изпитите.\r\n\t \r\n\tСлед обещания на правителството, че ще може да се държат изпити, редица университети бяха деблокирани от сили на реда. Кабинетът повтори, че е необходимо да се реформира висшето образование, достигнало критична точка.\r\n\t \r\n\tВ момента всеки френски младеж, взел матура и получил диплом за средно образование, има право да продължи в университет - теоретично по свой избор, срещу заплащане едва от неколкостотин евро годишно.\r\n\t \r\n\tЗа редица французи това символизира равенството между гражданите, но властите виждат в създалото се положение причината за днешното препълване на университетите. В момента близо 80 на сто от жителите на Франция са дипломирани среднисти и нахлуват във факултети, обучението в които надхвърля техните възможности, допълва АФП.", "date": "2018.05.14", "title": "Френската полиция евакуира още един университет, окупиран от протестиращи студенти"}
{"url": "http://www.mediapool.bg/antaliya-hurgada-i-santorini---predpochetenite-ot-balgarite-destinatsii-za-velikden-news279063.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАнталия, Хургада и Санторини са били най-предпочитаните туристически дестинации за великденските празници при пътуванията със самолет. Това става ясно от отчета на държавното дружество \"Летище София\" за месец април.\r\n\tАерогарата отчита ръст по всички показатели през изминалия месец – пътници, самолетодвижения и обработени товари.Ръст на пътниците със 7.6 на сто\r\n\tНад 600 хил. пътници са обслужени на летище \"София\" през април 2018 г. Това е увеличение от 7.6% спрямо същия месец на миналата година.\r\n\tПрез Терминал 2 са преминали 60% от пътуващите, а през Терминал 1 – 40%.\r\n\tОбщият брой на пътувалите по редовни международни линии се е увеличил с над 34 000.\r\n\tНай-голям принос за това имат авиокомпании flydubai, LOT, Tarom и Wizz Air, които бележат двуцифрен ръст в броя на превозените пътници по редовни линии през април 2018 г. Това се дължи на увеличените полетни предложения по нови и вече обслужвани маршрути от и до летище \"София\".\r\n\tПътуващите с чартърни полети през април са нараснали двойно заради великденските празници. Най-предпочитаните туристически дестинации за периода са били Анталия, Хургада и Санторини, посочват от \"Летище София\".Увеличение на кацащи и излитащи самолети с 11 на сто\r\n\tОбщият брой на излетелите и кацнали самолети през април е достигнал 5274.\r\n\tТова е ръст от 11% на годишна база. Причините за това са големия брой чартърни полети, увеличените честоти и новооткрити дестинации от началото на лятното разписание.Карго товарите нарастват с над 9 на сто\r\n\tПрез април са обработени общо 1770 тона товарни и пощенски пратки.\r\n\tТова е ръст от 9.1 на сто спрямо същия месец на предходната година.", "date": "2018.05.14", "title": "Анталия, Хургада и Санторини - предпочетените от българите дестинации за Великден"}
{"url": "http://www.mediapool.bg/kmetat-na-radomir-i-zamestnikat-mu-se-izpravyat-pred-spetssada-news279066.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКметът на Радомир Пламен Алексиев и заместникът му Любка Димитрова отиват на съд, съобщиха в понеделник от прокуратурата.\r\n\tОкръжната прокуратура в Перник внесла обвинителния акт срещу двамата в спецсъда. Алексиев е обвинен за това, че на 10 декември 2015 г. се е разпоредил с бюджетни средства в размер на 39 835.11 лева в нарушение на Закона за публичните финанси.\r\n\tПарите са били целева субсидия за капиталови разходи, предназначена за изграждане и основен ремонт на общински пътища. Те обаче не отиват по предназначението, а за ремонт на общински улици в Радомир, вместо да бъдат ремонтирани пътищата до хижа \"Орлите\" и до подстанция \"Червена могила\".\r\n\tДимитрова е обвинена за това, че като изпълняващ длъжността кмет на града съставила протокол с невярно съдържание за строителни и монтажни работи – а именно, че пътят до \"Червена могила\" е ремонтиран за 20 900 лева, а това е струвало 1064.89 лева.", "date": "2018.05.14", "title": "Кметът на Радомир и заместникът му се изправят пред спецсъда"}
{"url": "http://www.mediapool.bg/skandinavskite-strani-i-velikobritaniya-sa-vodeshti-pri-izkustveniya-intelekt-v-evropa-news279069.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСкандинавските страни и Великобритания са водещи при въвеждането на изкуствен интелект , докато Германия, Австрия и Швейцария прилагат тази технология сравнително по-бавно. Това показва проучване на технологичния гигант \"Фуджитцу\" Fujitsu проведено съвместно с консултантската компания Pierre Audoin Consultants, сред висш бизнес и ИТ мениджмънт на 240 европейски компании от автомобилна индустрия, индустриално производство и търговия на дребно.\r\n\tОсновната причина за предпазливото въвеждане на изкуствен интелект сред европейските компании е липсата на стратегически фокус по отношение на AI проектите.\r\n\tВ резултат, независимо от недвусмислените ползи от , само една от четири компании в проучването гледат на AI като стратегически важно и едва една на всеки десет има изградена AI стратегия.\r\n\tВ сектора на услугите, търговията и транспорта компаниите са по-напреднали в създаването на стратегия за изкуствен интелект, като 15% от тях имат такава.Проучването показва още, че близо половината от европейските фирми вече имат проект по въвеждане на изкуствен интелект. До две години 70% от компаниите ще са въвели AI технология във вече използваните от тях приложения.\r\n\t\r\n\tОколо 80% от бизнеса очаква големи ползи от автоматизирането на процеси и елиминирането на човешкия фактор, показва още изследването. Над 73% от анкетираните смятат, че това ще доведе до по-бързо реализиране на бизнес процеси, а 72% очакват повече и по-добри препоръки от AI за дейности в областта на прогнозите, като изпреварваща поддръжка и идеи за нови продукти и услуги.\r\n\tПовечето участници в проучването са съгласни за ползите от изкуствения интелект за придобиване на по-дълбоко разбиране на клиентите за целите на маркетинг и продажби, откриването и предотвратяването на опити за измами във областта на финанси и счетоводство, автоматизирането на веригата на доставки, планиране и изпълняване на поръчки, по-добри резултати при киберсигурност в областта на ИТ и подобрени предвиждащи поддръжки в производството.\r\n\tОт гледна точка на индустриите производствените компании очакват най-големи ползи чрез елиминиране на човешката грешка (60%), минимизиране на човешкия фактор (51%) и елиминиране на ръчни процеси (43%).\r\n\tНай-големият потенциал на изкуствения интелект при промишлените компании е в предвиждащата поддръжка на оборудване. Това се дължи на целите за осигуряване на непрекъснати производствени процеси чрез използване на предвиждащи алгоритми основани на данни от производствените машини, показва проучването.\r\n\tДруг важен принос на изкуствения интелект, за 70% от участниците, е възможността за по-голяма гъвкавост при производствените процеси на нови продукти. За 60% от отговорилите в проучването това е подобряване ефикасността на производство чрез автоматизация.", "date": "2018.05.14", "title": "Скандинавските страни и Великобритания са водещи при изкуствения интелект в Европа"}
{"url": "http://www.mediapool.bg/yuie-mozhe-da-pesti-4-mlrd-evro-godishno-ako-ima-dostap-do-gaz-kato-zapadna-evropa-news279070.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко регионът на Югоизточна Европа има достъп до природен газ на цени, сравними с тези в Западна Европа, може да се пестят около 4 милиарда евро годишно от сметките за природен газ. Това каза ръководителят на отдел за мрежи и регионални инициативи в Генерална дирекция \"Енергетика\" към Европейската комисия Катарина Сиков-Магни по време на среща на председателите на комисиите по енергетика на националните парламенти, провела се в София в рамките на българското европредседателство.\r\n\tПо думите й Европа все още е в значителна степен зависима от един източник на доставка на природен газ, което води до по-високи цени за потребителите - гражданите и промишлеността. Проблем е и недобрата свързаност на газовите мрежи в Европа.\r\n\t\"Съществуващите газови връзки се използват, но не с пълния им капацитет. Техният капацитет може да бъде увеличен и ние провеждаме активни дискусии със северноафриканските ни съседи, за да може да разширим проучването на находища и преноса на природен газ\", заяви Сиков-Магни. По думите й, реализацията на газовия интерконектор между България и Гърция, връзката между България и Сърбия, както и изграждащият се в момента коридор \"Брула\", който свързва България, Румъния, Унгария и Австрия, са от голямо значение за постигане на диверсификация на източниците в региона.\r\n\tТя допълни, че чрез осъществяването всички проекти за по-добър достъп на природен газ в региона ще помогнат да се достигнат цените на Западна Европа.", "date": "2018.05.14", "title": "ЮИЕ може да пести 4 млрд. евро годишно, ако има достъп до газ като Западна Европа"}
{"url": "http://www.mediapool.bg/palen-napred-za-aets-belene-be-obyaven-ot-sochi-news279064.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПълен напред по възобновяването на строежа на АЕЦ \"Белене\" чрез внасяне до дни в парламента на варианти за реализацията на оборудването, покана към френската ядрена компания \"Фраматом\" да участва в проекта и готовност да се обяви процедура за стратегически инвеститор до края на годината обяви енергийният министър Теменужка Петкова в понеделник.\r\n\tТова стана от Сочи, където министърката участва в десетото издание на международното изложение \"Атомекспо\", организирано от руската ядрена корпорация \"Росатом\". То събира световния ядрен бизнес и ще продължи до 16 юни.\r\n\tДо дни ще е готов възложеният от парламента на енергийния министър доклад с варианти за оползотворяване на оборудването за спряната АЕЦ \"Белене\". Документът ще бъде внесен в парламента, от който в същото време се очаква да вземе решение за размразяване на ядрения строеж и даване мандат на правителството да обяви до края на годината процедура за приватизация на проекта или привличане на стратегически инвеститор, стана ясно от думите на Петкова.\r\n\tВ Сочи тя е поканила за участие в бъдещия търг за \"Белене\" френската компания \"Фраматом“, в която в началото на 2018 г. \"Арева\" отдели ядрения си бизнес. Президентът й Бернар Фонтана обявил, че компанията му проявява интерес и следи развитието на проекта. \"Това е добра възможност да засилим сътрудничеството си с друга европейска държава“, подчертал Фонтана, цитиран от пресцентъра на Министерството на енергетиката.\r\n\tВизитата на Петкова в Русия идва дни, след като премиерът Бойко Борисов обяви, че правителството ще вземе решение, с което да поиска от парламента размразяване на строежа на АЕЦ \"Белене\" и мандат за реализацията на вече платеното оборудване. В петък пък представители на Китайската държавна ядрена корпорация CNNC обявиха за пореден път готовността си да участват в търг за ядрения проект. Не е ясно дали правителственото искане за възобновяване на АЕЦ \"Белене\" ще бъде одобрено в сряда или през следващата седмица, но нагласите са да не бъде бавено.\r\n\tАко Народното събрание даде мандат, процедурата за избор на стратегически инвеститор за АЕЦ \"Белене“ може да стартира до края на годината, каза Петкова, цитирана от пресцентъра си. Тя отново заяви, че стремежът на правителството е да реализира по възможно най-добрия начин активите по проекта. В него вече са вложени 3 млрд. лв. – средства на българските данъкоплатци, платено е и е доставено оборудване, проектът е нотифициран от Европейската комисия, а площадката е лицензирана, припомня енергийният министър.\r\n\tПо думите й това дава предимство за реализация на проекта в сравнение с други подобни проекти в региона. Тя не пропусна да отбележи отново, че целта е това да стане на пазарен принцип, без предоставяне на държавни гаранции и без договори за дългосрочно изкупуване на произведената енергия. Правителството се стреми да използва всички предимства по проекта, така че да намери стратегически инвеститор с цел максимална защита на националните интереси, декларира още Петкова.\r\n\t\"Единственият вариант НЕК, БЕХ и българската държава да възстановят всички средства, които са инвестирани до момента, е реализация на този проект. Ако се върви към някой от другите варианти за реализиране на оборудването – да не е площадката на АЕЦ \"Белене“, това означава, че трябва да се отпишат автоматично от активите на НЕК близо 1.3 млрд. лв., които представляват изградената инфраструктура, това не е най-доброто икономическо решение\", посочи енергийният министър, цитирана от изданието publics.bg .\r\n\t \r\n\tПо думите й сред разглежданите варианти във възложения й от парламента доклад е и изграждане на АЕЦ \"Белене“ по финансовия модел на унгарската АЕЦ \"Пакш 2\", за която Русия отпуска по-голямата част от финансирането с одобрението на Брюксел. Заемът след това ще се връща от дейността на централата. В този модел обаче имало параметри, които се разминават с българската визия да няма държавна гаранция и договори за изкупуване на тока.\r\n\t\"Аз мисля, че по-добрият вариант е да се опитаме да реализираме проекта в тези рамки, които правителството е задало още преди 2 г., когато излезе решението на международния арбитражен съд и когато за всички нас беше важно, че трябва да се търси решение за оползотворяване на оборудването“, коментира Петкова.\r\n\t \r\n\tТя потвърди интереса на китайската CNNC и готовността й да участва в проекта при поставените от правителството условия.\r\n\tПо-рано през деня председателят на Българския енергиен и минен форум Иван Хиновски каза пред бТВ, че по негова информация китайците искат да участват в проекта със своя технология.\r\n\t\"По моя информация китайците планират експанзия за износ на електроенергия към страните от ЕС. И те се базират на техни реактори, които са доста по-евтини като инвестиция, отколкото са руските. Доколкото разбрах, те ще изкупят нашето оборудване, но ще построят тук 2 или 4 реактора по тяхна технология”, каза той. Според него това може да поевтини проекта.\r\n\tОт кабинета на вицепремиера Томислав Дончев, който преди ден бе домакин на срещата със CNNC, отрекоха пред Mediapool да е обсъждан подобен вариант.\r\n\tСпоред Хиновски китайският интерес \"внася сериозен смут в нашите ядрени редици, в лобистите, защото изведнъж се явява несистемен играч\". \"За пръв път в ядрената енергетика на България се появява инвеститор, с когото никой не е правил уговорки, не е стъпвал на нашия пазар, няма връзки с никой от нашите политици. Това ще бъде предизвикателство и очаквам скандали”, прогнозира председателят на Българския енергиен и минен форум.\r\n\tСпоред него CNNC няма връзка с руските компании, а по-скоро ще се базира изцяло на свой опит и финансиране и няма да търси местни лобита за една или друга инженерна услуга.\r\n\t\"Мисля, че няма да има конкурс. Винаги с \"Белене” нещата са решавани с преки преговори”, очаква Иван Хиновски.\r\n\t\r\n\tВ темата от София се включи и председателят на енергийния регулатор Иван Иванов, който посочи пред журналисти,че цената  на тока от АЕЦ \"Белене\" ще е около 8 евроцента за киловатчас, което е двойно повече от  електроенергията, произвеждана от възобновяеми енергийни източници в САЩ. Производството на 1 киловатчас енергия от фотоволтаичните централи в САЩ струва 5 американски цента, а при вятърните централи цената е 4 американски цента, даде пример той. В същото време токът от ВЕИ постоянно намаляна, а на ядрения ток цената се увеличава постепенно.\r\n\tПеткова обясни в Сочи, че \"Росатом\" със сигурност ще участва като строител, тъй като проектът АЕЦ \"Белене\" е по нейна технология. Без съдействието им няма как да вървим напред. Ние имаме едно прекрасно сътрудничество с \"Росатом“. Няма да има никакъв проблем, ще вървим напред“, заяви Петкова.\r\n\t \r\n\tТя обясни, че държавата ще участва в проекта чрез апортна вноска на площадката, оборудването и лицензите.\r\n\tОчевидно намеренията са за бързо отпушване на проекта, макар и Петкова, и председателят на парламентарната енергийна комисия Делян Добрев да посочват като ключово получаването на мандат от парламента. Такъв лесно ще бъде получен. ВМРО побърза в понеделник да обяви подкрепата си за възобновяване на ядрения строеж. БСП отдавна е нетърпелива да се размрази проектът, а ако ГЕРБ е взела политическото решение за това, изразеното преди ден несъгласие от страна на ДПС няма да спре задействането на машината за АЕЦ \"Белене\".\r\n\tТезата на Делян Добрев отдавна е, че единственият начин да се провери дали проектът е жизнеспособен и привлича частен интерес е обявяването на някаква процедура за избор на стратегически партньор.\r\n\tМакар Петкова да изключва варианта оборудването за \"Белене\" да се инсталира в АЕЦ \"Козлодуй\", Хиновски смята, че това е много добро решение за реализацията на оборудването, тъй като до 2030-2035 г. \"българската енергетика няма нужда от никакво ново \"Белене”.\r\n\tВ започналия \"Атомекспо\" участват около 3000 представители на 70 страни. Форумът бе определен от генералния директор на \"Росатом“ Алексей Лихачов като \"Атомен Давос“, предаде БГНЕС.\r\n\t\"Днес за решението на ключовите задачи на ядрената енергетика – осигуряването на енергийна сигурност, стабилност на доставките и екологичност – особена важност придобива глобалното партньорство и иновации. Ние сме убедени, че движението напред към по-нататъшно развитие на мирната ядрена енергетика, към зеления енергиен баланс е възможно само с обединени усилия“, каза Лихачов.\r\n\tГенералният директор на Световната ядрена асоциация Агнета Ризинг отбеляза при откриването, че за 5 години в света към мрежата са свързани 55 атомни реактора в 12 държави, като са били използвани 19 различни ядрени технологии. Тя посочи като цел на ядрения бизнес до 2050 г. 25% от генерираната в света енергия да идва от АЕЦ.\r\n\tГенералният директор на Международната агенция за атомна енергия Юкия Амано отбеляза, че без развитието на атомната енергия е трудно да се постигнат целите по намаляване на въглеродните емисии и преодоляване на климатичните промени.\r\n\tСред участниците във форума са изпълнителният вицепрезидент на японския ядрен оператор ТЕПКО Нахиро Масуда, финансовият директор на Индийската корпорация за ядрена енергия Руби Ширвастава, представители на редица европейски ядрени централи, включително и на АЕЦ \"Козлодуй\".", "date": "2018.05.14", "title": "Пълен напред за АЕЦ \"Белене\" бе обявен от Сочи"}
{"url": "http://www.mediapool.bg/kolko-struva-pohvalata-za-balgarskoto-predsedatelstvo-news279065.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t. Тази похвала бе изречена от шотландеца Греъм Уотсън, бивш лидер на формацията на европейските либерали (АЛДЕ), на 29 април в .\r\n\t \r\n\tТой бе член на Европейския парламент в продължение на 20 години и има сериозен международен авторитет. Уотсън е един от поддръжниците на приемането на България в ЕС и има големи заслуги за превръщането на случая с задържаните медицински сестри в Либия в европейска кауза.\r\n\t \r\n\tТова, което Греъм Уотсън не каза по време на интервюто е, че е свързан с лобистката компания \"APCO Worldwide\", която има договор за промотиране на българското председателство. Договорът е подписан от Министерството на външните работи и лобистката компания,  в края на ноември миналата година специализираното издание \"PR week\". Стойността на контракта е около 500 000 лева. Срещу тези пари компанията се ангажира да подпомогне българските власти в рекламата на председателство, което включва работа с медиите и ангажирането на всички заинтересованите страни.\n\n\r\n\t \r\n\tПред Mediapool Греъм Уотсън обясни, че не е коректно да бъде наричан служител на компанията, защото той е в нейната международна комисия, което е нещо като контролен борд. Политикът допълни, че \"въобще не му е минало през ума\" да се представи като свързан с APCO, защото той не е работи по договора с България и няма нищо общо с онази част на компанията, която се занимава с това.\r\n\t \r\n\tУотсън допълни, че когато от бТВ са го питали за председателството, той е казал каквото наистина мисли - че е председателството минава добре, но \"в никакъв случай не го е хвалил\".\r\n\t \r\n\t\"Просто казах, че България се справя добре\", коментира Греъм Уотсън и изрично уточни, че посещението му в България няма нищо общо с българското председателство на Съвета на ЕС. Той напомни, че е дал интервю само за една телевизия. Въпросът на бТВ към него бе: \"Сега България председателства Съвета на ЕС. Как се справяме? Вие често сте по този повод в София през последните месеци\".\r\n\t \r\n\tКои са другите важни оценки на Греъм Уотсън за българското председателство на Съвета на ЕС:\r\n\t \r\n\t.\r\n\t \r\n\t.\r\n\t \r\n\tЗа договора с \"APCO Worldwide\" Mediapool не успя да откри и една дума на сайтовете на Министерството на външните работи и Министерството на българското председателство на Съвета на ЕС.\r\n\t \r\n\tПрез декември миналата година базираният в Брюксел сайт \"Политико\" , че задачата, поставена от българското правителство към APCO е да се .\r\n\t \r\n\t\"Политико\" напомня, че APCO има клиенти, които имат ясен интерес в законодателството на ЕС, което ще бъде разгледано от европейските институции по време на българското председателство - Microsoft, Hitomi Financial, Salesforce и GSK.\r\n\t \r\n\tВ коментар за \"Политико\" управляващият директор на APCO Никълъс Уайт обясни през миналата година, че става дума за подкрепа, свързана с комуникацията на председателството, а не за политиките на българската държава.\r\n\t \r\n\tДо края на българското председателство остават месец и половина. Правителството досега не е коментирало доволно ли е от комуникацията по промотирането му.", "date": "2018.05.14", "title": "Колко струва похвалата за българското председателство?"}
{"url": "http://www.mediapool.bg/deloto-za-ubiystvoto-na-11-godishnata-nikol-v-burgas-shte-se-gleda-po-obshtiya-red-news279067.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДелото за жестокото убийство на 11-годишната Никол ще се гледа по общия ред, реши Бургаският окръжен съд в понеделник.\r\n\tЕдинственият подсъдим е 15-годишният Иван Иванов, който бе задържан няколко часа след убийството.\r\n\tМомчето бе обвинено в умишлено убийство, извършено по особено жесток и мъчителен за жертвата начин. Иван обаче отрича да е убил момичето.\r\n\tПо думите на наблюдаващия прокурор по делото Ангел Ангелов срещу подсъдимия има достатъчно доказателства, сочещи, че той е намушкал с нож Никол и след това я е оставил да умре.\r\n\tРазпоредителното заседание на съдя по казуса премина на фона на мълчалив протест пред сградата на съда с искане за възможно най-тежкото наказания на подсъдимия.\n\n\r\n\tДелото по същество ще се гледа при закрити врата. Родителите на Иван Иванов отричат възможността той да е убил момичето, с което са се запознали в социалните мрежи, предаде БНР.", "date": "2018.05.14", "title": "Делото за убийството на 11-годишната Никол в Бургас ще се гледа по общия ред"}
{"url": "http://www.mediapool.bg/razdelnoto-sabirane-na-bokluka-na-plazha-stava-zadalzhitelno-news279072.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОще това лято по българските плажове да започне разделното събиране на отпадъците и особено на пластмаса, за да се предотврати замърсяването на морете, а от следващия летен сезон това да е задължително. За това преговаря екоминистерството с концесионерите на плажовете и организациите за оползотворяване на отпадъците от опаковки.\r\n\tТова заяви министърът на околната среда и водите Нено Димов, който заедно с вицепремиера Валери Симеонов и министъра на туризма Николина Ангелкова участва във Варна в среща с кметове на морски общини, концесионери на плажове, представители на фирми и организации за оползотворяване на отпадъците. Дискутирани бяха подготовката за летния сезон, засилването на контрола и мерки за ограничаване на замърсяването и оползотворяване на отпадъците от пластмаса по плажовете, съобщиха от пресцентъра на Министерството на околната среда и водите.\r\n\t\r\n\t\"Поисках концесионерите и организациите да поставят информационни табели за събиране на отпадъците разделно и да има места, на които да може да се изхвърля пластмасата“, каза министър Димов в изявление пред медиите след срещата.\r\n\tЦелта е предотвратяване на замърсяването на морето. Всяка година в световния океан се изхвърлят по 13 млн. тона пластмасови отпадъци. Над 80% от тях се генерират от сушата и един от основните източници на замърсяването са плажовете и крайморските заведения, посочват от ведомството.  Проблемът е международен и макар вече да се търсят решения на ниво ЕС, всеки човек може да е част от решението, смята Нено Димов.\r\n\t\"Кръговата икономика е най-авангардната политика на ЕС в момента, идеята е това, което днес наричаме отпадъци, утре да наричаме суровина“, обясни той.\r\n\tСлед края на идния сезон ще съберем опит от разделното събиране и с бранша ще започне дискусия по подготовката на законодателни решения, с които разделното събиране на отпадъци по плажовете да стане задължително от следващия сезон, каза още министърът. Той съобщи, че в рамките на Българското председателството на Съвета на ЕС е започнала дискусия по минипакета за кръгова икономика, който се отнася до пластмасовите отпадъци.\r\n\t\"През юни ще имаме политически заключения на  министрите по околна среда. На тази база ще започне подготовката на законодателство в рамките на ЕС и съответно подготовка на национално законодателство, което да отговаря на европейското. За сезон`2018 въвеждането на разделното събиране ще е доброволно, като тенденцията е за сезон`2019 то да стане задължително“, обобщи Нено Димов.\r\n\t\r\n\tНиколина Анкелгова на свой ред обяви, че контролът над концесионерите и наемателите на плажовете това лято ще е още по-стриктен. \"Проверките и на ивиците, и на местата за настаняване ще продължат, но ще бъдат правени така, че да не пречат на работата на бизнеса и спазвайки българското законодателство\", обяви министърът на туризма.\r\n\tКато важен успех на правителството за морските плажове тя отбеляза, че броят на неохраняемите пясъчни ивици този сезон ще е по-малък спрямо миналия. Без стопани налято ще са 86 плажа.\r\n\tПрогнозите към момента са чуждестранните туристически посещения да са с около 5% повече в сравнение с лято 2017 г., когато те бяха над 5.3 млн. и достигнаха увеличение от 5.7 на сто, посочи още Ангелкова. Тя поясни, че и ранните резервации, и предварително заявените полети на морските летища Варна и Бургас за лято 2018 г. сочат ръст спрямо миналия сезон.\r\n\tРезултатите за 2017 г. също са  отлични. Чуждестранните туристи надминаха с 1,8 млн. души собственото население на страната.  Българите пък са реализирали около 9 млн. нощувки у нас.\r\n\tТези резултати ни задължават да задържим високото качество на българския туристически продукт и нарастващия интерес на туристи от висок клас. Още повече, че с големите туроператори вече договаряме лято 2019 г., заяви Ангелкова.\r\n\tТя и екоминистърът ще следят дали всички преместваеми обекти на плажа са свързани към канализационната мрежа, така че да не се заустват в морето.\r\n\t\r\n\tТази година 13 плажа в България са със син флаг, което означава, че предлаганото качество се повишава, каза още Ангелкова. При някои от тях водата за къпане през миналата година е била оценена като \"много добра“, а тази година вече като \"отлична“, обясни тя.\r\n\tСпоред данните от мониторинга на районните здравни инспекции преди началото на сезона на 5 морски плажа качеството на водата се е подобрило спрямо миналата година, допълниха още от туристическото министерство.\r\n\tНено Димов и Николина Ангелкова по-късно през деня участваха в откриването на кампанията на Фестивален и конгресен център във Варна и НДК – „re: ФКЦ – Рециклирай! Културно е”. В централното фоайе на Центъра бяха представени три инсталации, изработени от пластмасови отпадъци, събрани на територията на комплекса.\r\n\tЕкоминистърът Димов обясни, че целта на съвместната инициатива с НДК и неговите структури е да се насочи вниманието към ефективното използване на пластмасите. \"Това е начин, по който чрез култура и възпитание ще се опитаме на направим опазването на околната среда от замърсяване с пластмаси част от нашето всекидневие в дългосрочен план“, каза Димов при откриването на инсталацията.", "date": "2018.05.14", "title": "Разделното събиране на боклука на плажа става задължително"}
{"url": "http://www.mediapool.bg/kitai-s-interes-kam-tunela-pod-shipka-i-magistralata-ruse-veliko-tarnovo-news279073.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитайският конгломерат \"СИТИК Констракшън\" проявява инвестиционен интерес към изграждането на тунела под Шипка и автомагистралата Русе-Велико Търново. Това стана ясно на среща между министъра на регионалното развитие и благоустройството Николай Нанков с представители на китайската компания, съобщиха от Министерството на регионалното развитие.\r\n\t\"Крайно време е да положим основите на едно дългосрочно и устойчиво партньорство между България и китайския бизнес\", каза на срещата министър Нанков.  \r\n\tВ хода на разговора бяха обсъдени възможностите за подписване на Меморандум за сътрудничество, включващ  конкретни параметри за публично-частно партньорство.\r\n\t\"Ще бъда щастлив, ако успеем да отбележим напредък в нашите съвместни усилия за реализиране на инфраструктурни проекти под формата на публично-частно партньорство\", е заявил Нанков.\r\n\tКитайския посланик у нас Джан Хайджоу заяви пред бТВ, че инфраструктурата е един от приоритетите определени от двете държави за сътрудничество. Другите са земеделие, туризъм и иновации.\r\n\tТези въпроси ще бъдат обсъдени по време на предстоящата среща на правителствените лидери на страните от Източна Европа с китайския премиер, т.нар. форум 16+1, който ще се проведе в София през лятото.", "date": "2018.05.14", "title": "Китай с интерес към тунела под Шипка и магистралата Русе-Велико Търново"}
{"url": "http://www.mediapool.bg/izraelska-ministarka-sravni-tramp-s-charchil-futbolen-klub-go-dobavi-v-imeto-si-news279071.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелската министърка на правосъдието Аелет Шакед определи днес американския президент Доналд Тръмп като \"Чърчил на 21 век\" заради преместването на посолството на САЩ в Ерусалим, съобщи Асошиейтед прес.\r\n\t \r\n\tШакед каза, че със своето решение Тръмп е \"преобърнал чембърлейнската политика на капитулация\" и е показал на света, че \"земевладелецът се е завърнал\".\r\n\t \r\n\tПредишните американски президенти и от републиканците, и от демократите, както и почти всички други държави се въздържаха да отварят посолства в Ерусалим, настоявайки, че окончателният статут на града трябва да бъде уреден първо чрез преговори между израелците и палестинците. \n\n\r\n\t \r\n\tШакед, изглежда, сравнява тази политика с водената от някогашния британски министър-председател Невил Чембърлейн политика на отстъпки към нацистите преди Втората световна война. Тя намеква, че Тръмп прилича на приемника на Чембърлейн на премиерски пост Уинстън Чърчил, оглавил военните усилия.\r\n\t \r\n\tШакед, която е член на подкрепящата израелската заселническа политика партия \"Еврейски дом\", порица Европа, че не се поучава от историята. Министърката каза, че Европа \"си е затворила очите за възхода на нацистите, а днес избира да си затвори очите за възхода на Иран\".\r\n\t \r\n\tТръмп е възхваляван от израелците и заклеймяван от палестинците за преместването на американското посолство в Ерусалим. Палестинците искат източната част на спорния град за столица на своя бъдеща държава и казват, че след това решение САЩ вече не са безпристрастен арбитър.\r\n\t \r\n\tАмериканският президент бе почетен и от местния футболен клуб Бейтар (Ерусалим), който обяви, че добавя \"Тръмп\" към името си в чест на американския президент Доналд Тръмп и вече ще се казва Бейтар Тръмп (Ерусалим).\r\n\t \r\n\t\"Президентът Тръмп показа кураж и истинска обич към израелския народ и неговата столица\", се казва в съобщението на клуба.\r\n\t \r\n\tБейтар е на второ място в израелското първенство кръг преди края и ще участва в Лига Европа.", "date": "2018.05.14", "title": "Израелска министърка сравни Тръмп с Чърчил, футболен клуб го добави в името си"}
{"url": "http://www.mediapool.bg/stolichniyat-kvartal-lyulin-ostava-bez-voda-v-sryada-news279074.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-големият столичен район \"Люлин\" ще остане без вода в сряда, заради подмяна на спирателни кранове, съобщиха от \"Софийска вода\".\r\n\tОт 10 до 22 часа на 16 май без вода ще останат живеещите в  ж.к. \"Люлин\" 1-ви, 2-ри, 3-ти, 6-ти, 7-ми, 8-ми, 9-ти, 10-ти микрорайон и ж.к. \"Люлин – Център\", е посочено в съобщението.\r\n\tСпирането на водата ще засегне и живеещите в местността \"Смърдана\" и квартал \"Факултета\".\r\n\tС понижено налягане ще са и живеещите в ж.к. \"Западен парк\" и ж.к. \"Красна поля\" първа и втора част.\r\n\tВ сряда \"Софийска вода\" ще подмени три спирателни крана с диаметър 800 мм на изходящ водопровод в сухата камера на резервоар \"Модерно предградие\". Техническата операция ще позволи по-доброто управление на мрежата и ще повиши надеждността на водоснабдителната услуга. Съоръженията са на повече от 40 години, което затруднява ползването им от експлоатационните екипи при необходимост.\r\n\tПри продължителност на ремонтните работи над 12 часа, ще бъдат осигурени водоноски. Те ще бъдат разположени на три адреса.\r\n\tЕдиният е в ж.к. \"Люлин\" 8 част на бул. \"Царица Йоанна\" до северозападния вход на метростанция \"Люлин\".\r\n\tДруга водоноска ще има в ж.к. \"Люлин\" 9 част на ул. \"Ген. Никола Генев\" пред входа на 40-то средно училище.\r\n\tТретата водоноска ще бъде разположена в ж.к. \"Люлин\" 10 част на ул. \"Димитър Талев\" пред входа на детска градина № 100.", "date": "2018.05.14", "title": "Столичният квартал \"Люлин\" остава без вода в сряда"}
{"url": "http://www.mediapool.bg/borisov-se-smili-nad-evroliderite-glezi-gi-s-biohrani-news279086.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПремиерът Бойко Борисов ще нагости евролидерите с български биохрани, а не с второ качество продукти, продавани от европейските търговски вериги у нас, както се по време на форума за двойния стандарт при храните. Това стана ясно при представянето на менюто - традиционни български ястия, приготвени с продукти от български биопроизводители.\r\n\t\r\n\t\r\n\tЛидерите на 28-те страни членки се събират в София за Срещата на върха ЕС – Западни Балкани на 16 и 17 май. Те ще пристигнат в българската столица ден преди това и ще се срещнат на неформална вечеря по покана на председателя на Европейския съвет Доналд Туск, с домакин Бойко Борисов. В неформалната вечеря ще участва и испанският премиер Мариано Рахой, съобщи правителствената пресслужба.\r\n\tЗа европейските лидери са организирани официален обяд на 17 май в НДК и вечеря в \"София Тех Парк\" при пристигането им у нас.\r\n\t\"В менютата сме се постарали да използваме в най-голяма степен местни продукти, обработени по традиционно български начин\", каза главният готвач Борислав Паунов от \"Ред Девил кетъринг\". Фирмата спечели обществената поръчка за обслужване на официалните събития от календара на българското председателство. Тя беше упрекната от биопроизводители, че не ползват техни продукти и сега тя се реваншира за най-важната среща от председателството.\r\n\tНа масата по време на официалния обяд ще бъдат сервирани три вида салати – катък с червени чушки, домати със сирене и печени зеленчуци. Основните блюда са баница с трюфел, боб, леща и терина от дроб и ярешко роле с пресни картофи, сирене и горски гъби. Десертът е мляко с горски плодове и козунак с рози.\r\n\t\n\n\r\n\t\r\n\tПо време на вечерята европейските лидери ще опитат като предястие трилогия от салати - \"Шопска\", \"Снежанка\" и \"Зелена\". Продуктите за салата са на български биопроизводители. Розовите домати и краставиците за салатата са доставени от ферма в Южна България. Зелената салата е от микрорастения, добивани по натурален начин. Те ще бъдат гарнирани с краве сирене и цедено биволско кисело мляко от малка мандра в Стара планина.\r\n\t\r\n\t\r\n\tПредястието е вариация на кюфтенца с лютеница и пържени картофи. Към традиционната рецепта се добавят специални нови елементи – сурови и сушени манатарки, три вида лютеница и чипс от цветни картофи.\r\n\t\r\n\t\r\n\tОсновното ястие е биволско бонфиле от ферма в Стара планина със сос от български черни и бели трюфели, пюре от земна ябълка и пащърнак, гарнирани с бейби моркови.\r\n\tЗа десерт главният готвач е приготвил класически ореховки, обогатени с кисело мляко и рози и мус от малини и ягоди. \"Това е моя интерпретация, която ще придаде на вкуса цветност, свежест и многопластовост\", обясни шеф Паунов, цитиран от пресцентъра на министерството на европредседателството.\r\n\tМенюто лесно се адаптира за вегетарианците и за гостите с хранителни алергии, обясни главният готвач.", "date": "2018.05.14", "title": "Борисов се смили над евролидерите, глези ги с биохрани"}
{"url": "http://www.mediapool.bg/es-predupredi-london-che-vremeto-za-postigane-na-sporazumenie-za-brekzit-izticha-news279090.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕС предупреди Великобритания, че времето да бъде сключено споразумение за Брекзит наесен, за да може Лондон да излезе гладко от съюза през март догодина, изтича, предаде Ройтерс.\r\n\t \r\n\tДипломати и други официални лица в Брюксел отбелязват, че от последната среща върха на ЕС по въпроса за Брекзит в преговорите няма особен напредък, което поражда съмнения дали съюзът и Лондон ще са в състояние на следващата среща на върха на 28-29 юни да минат към следващия етап в процеса.\r\n\t \r\n\t\"Обезпокоени сме, че няма ясна позиция на британците. Времето изтича\", каза пред своите колеги от ЕС германският министър по европейските въпроси Мохаел Рот на заседание в Брюксел. \"Сега трябваше да постигаме значителен напредък, но това не се случва. Това, което ни безпокои в частност, е въпросът за Северна Ирландия, по който очакваме значителна сговорчивост от Великобритания.\"\r\n\t \r\n\tГлавният преговарящ на ЕС с Великобритания Мишел Барние е заявил, че засега няма особен напредък в срещите с представителите на Лондон. Това съобщи на пресконференция вицепремиерът Екатерина Захариева, която председателства днешното заседание на Съвета на ЕС по общи въпроси в Брюксел.\r\n\t \n\n\r\n\tТя отбеляза, че октомври остава крайният срок за постигането на съгласие по откритите въпроси, сред които е границата между Ирландия и Северна Ирландия. По нейните думи 25 на сто от въпросите, обхванати от преговорите, досега не са намерили решение.\r\n\t \r\n\tЗахариева уточни, че предстои решение дали Европейският съвет ще обсъди през юни тази тема. Предварителните очаквания бяха държавните и правителствените ръководители от ЕС да оценят следващия месец напредъка, а от края на годината, ако бъде постигнато споразумение, то да бъде подложено на обсъждане в парламентите на държавите от ЕС.\r\n\t \r\n\tВицепремиерът изрази очакването Лондон да се обвърже повече с преговорите в следващите седмици. До октомври остава малко време, гражданите и бизнесът трябва да знаят какво ще се случи с напускането на Великобритания, посочи Захариева.\r\n\t \r\n\tВъв връзка с изказването, че времето изтича, говорител на британския премиер Тереза Мей заяви, че \"целта е нещата да станат, както трябва\", а не да се спазват някакви крайни срокове.\r\n\tПолитици от различни партии в Обединеното кралство се обединиха, за да призоват за по-мек вариант на излизане на Великобритания от ЕС и запазване на възможно най-тесни отношения между Лондон и съюза след Брекзит, предаде Асошиейтед прес.\r\n\t \r\n\tЕдин от тези политици е бившият британски министър на външните работи Дейвид Милибанд, който заяви, че Великобритания трябва да остане в Европейското икономическо пространство.\r\n\t \r\n\tПравителството на Мей обаче настоява Лондон да напусне единния пазар на ЕС и митническия съюз, за да може да сключи нови споразумения за търговия по света.\r\n\t \r\n\tОсвен Милибанд групата политици включва бившия лидер на Либералдемократическата партия Ник Клег и депутата от консерваторите Ники Морган.", "date": "2018.05.14", "title": "ЕС предупреди Лондон, че времето за постигане на споразумение за Брекзит изтича"}
{"url": "http://www.mediapool.bg/tsatsarov-obarna-palachinkata-veche-haresva-evrodokladite-news279087.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГолямата новина от  за работата на прокуратурата е, че главният прокурор Сотир Цацаров отново харесва наблюдението на Европейската комисия. С едно лаконично изречение в документа е написано:\r\n\t \r\n\t\"Препоръките, дадени по Механизма за сътрудничество и оценка, се явяват фактор с дългосрочно значение за повишени стандарти за работа на съдебната система\".\r\n\t \r\n\tПреди малко повече от две години европейското наблюдение в очите на българския главен прокурор изглеждаше по напълно различен начин.\n\n\r\n\t \r\n\tНа 16 март 2016 г. в Брюксел огромна българска делегация, съставена от евродепутати от ГЕРБ, БСП, ДПС, както и главният прокурор Сотир Цацаров, се опита да убеди ЕК да отмени мониторинга. Тази група хора тогава бе определена като \"Коалицията Цацаров\", защото главният прокурор бе най-дейният говорител.\r\n\t \r\n\tТогава Цацаров обяви пред представителите на ЕК, че Брюксел не оказва сътрудничество на българските власти. Главният прокурор обясни, че компетентността на част от европейските експерти, посещаващи периодично страната ни, \"е, меко казано, под огромен въпрос\".\r\n\t\"Моето усещане е, че на моменти препоръките в докладите по отделните показатели на CVM механизма се формулират твърде общо, даже без да следват логическа връзка с тези от предния годишен доклад и с констатациите за тяхното изпълнение или неизпълнение. В същото време на моменти се акцентира на факти, чието значение за състоянието на процеса на реформи е нееднозначно и бих казал – твърде спорно\", продължи своеобразната си обвинителна пледоария Цацаров.\r\n\t \r\n\tНакрая той обобщи, че мониторингът се използва в България за политически цели.\r\n\t \r\n\tАкцията тогава не успя, а наблюдението на ЕК продължава без реалистичен срок за приключването му.\r\n\t \r\n\tНад 2/3 от кражбите не се разкриват\r\n\t \r\n\tИзвън политическите си измерения, докладът на прокуратурата за 2017 г. обрисува картината на престъпността в страната.\r\n\t \r\n\tРегистрираните от МВР престъпления през минлаата година са 106 659, което е увеличение с 2.8% спрямо 2016-та. Полицията води за разкрити 43.7% от престъпленията, което е намаление с 5.7%.\r\n\t \r\n\tКакто обикновено близо половината от регистрираната престъпност са кражби и грабежи. Разкриваемостта им определено не е добра. Грабежите са около 1500 – водят се разкрити около 40%. При кражбите обаче нещата изглеждат трагично. Регистрирани са 43 000 кражби през годината, разкрити са около 13 000, което е около 30%.\r\n\t \r\n\tДържавното обвинение обяснява българската престъпност с обезлюдяването на малките населени места и нивото на бедност в тях, миграция към големите градове и лошото образование на младежите.\r\n\t \r\n\tТотална неефективност\r\n\t \r\n\tПрокуратурата продължава да се оплаква от качеството на работа на контролните органи на изпълнителната власт. Това е особено видимо в сигналите на Националната агенция по приходите за извършени данъчни престъпления. При близо 2300 прокурорски преписки по сигнали на НАП се е стигнало до 78 дела и 69 осъдени.\r\n\t \r\n\tПоложението е малко по-добро със сигналите на Агенция \"Митници\" – 673 преписки и накрая 105 осъдени.\r\n\t \r\n\tПроблемът при работата на финансовата инспекция, Дирекция \"Вътрешна сигурност\" на МВР, Сметната палата и строителния контрол е още по-голям. Техните сигнали са довели до точно нула осъдени през 2017 г.\r\n\t \r\n\tПредложенията за промени\r\n\t \r\n\tПрокуратурата настоява за декриминализиране на пpoвoкaцията към пoдкyп като инструмент за борба с корупцията. Другите предложения са за промени в закона са осигуряване на имyнитeт cpeщy cвидeтeлcтвaнe зa тeжки пpecтъплeния, както и yвeличaвaнe нa срока за изпoлзвaнe нa cпeциaлни paзyзнaвaтeлни cpeдcтвa зa финaнcoви и дaнъчни пpecтъплeния.\r\n\t \r\n\tПрокуратурата продължава да недоволства от прекаления формализъм на наказателния процес. Институцията смята, че по-дългите арести за хората, обвинение за корупционни престъпления, биха имали положително въздействие върху процеса.", "date": "2018.05.14", "title": "Цацаров обърна палачинката – вече харесва евродокладите"}
{"url": "http://www.mediapool.bg/raionnite-i-apelativnite-sadii-v-sofiya-podkrepiha-atakuvan-ot-pik-kolega-news279088.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 100 съдии от Софийския районен съд (СРС) разпространиха в понеделник своя позиция, с която изразяват подкрепата си за съдия Силвия Хазърбасанова, която през последните седмици стана обект на агресивна кампания от близкия до Делян Пеевски сайт ПИК.\r\n\tМагистратите призовават Съдийската колегия на Висшия съдебен съвет (ВСС) да изрази ясно становище по повод .\r\n\tДен по-рано годишното Общо събрание на Софийския апелативен съд (САС) единодушно взе решение да се присъедини към декларацията на колегите им от СРС, приета още миналата седмица.\r\n\tПубликации на ПИК срещу съдия Хазърбасанова бяха предизвикани от решението ѝ да осъди сайта по дело, заведено от историка Емил Джасим за уронване на доброто му име. Сайтът дори стигна дотам да изпрати репортери на медията да следят съдията на работното ѝ място и около дома ѝ.\r\n\t, пишат колегите ѝ в понеделник.\n\n\r\n\tТе призовават Съдийската колегия на ВСС .\r\n\t, смятат съдиите от СРС.\r\n\tДекларацията им е подкрепена с подписи и от техни колеги в Софийския градски съд и Върховния касационен съд.\r\n\tПредстои във вторник Съдийската колегия на ВСС отново да разгледа темата и да реши дали да приеме конкретно становище по случая или да осъди личностните атаки срещу магистрати по принцип. Именно този спор бе причината кадровиците в съдебната власт да не успеят да вземат конкретно решение преди седмица.\r\n\tЗасега единствената реакция от ВСС бе дело на говорителя на Съдийската колегия Цветинка Пашкунова, която призова собственика на ПИК Недялко Недялков и главния му редактор Звездомира Мастагаркова да предприемат .\r\n\tВ отвореното ѝ писмо до медията се казваше още, че .\r\n\tВместо да нормализират поведението на репортерите си обаче, от ПИК решиха да организират във вторник протест пред сградата на ВСС със странния призив \"в защита на Апостола Васил Левски и на свободното слово\".", "date": "2018.05.14", "title": "Районните и апелативните съдии в София подкрепиха атакуван от ПИК колега"}
{"url": "http://www.mediapool.bg/kzk-e-protiv-minimalni-tseni-za-noshtuvki-spored-hotela-news279089.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита на конкуренцията разкритикува намерението на Министерството на туризма да въведе минимални цени за туристическите нощувки според категоризацията и звездите на местата за настаняване. С  антимонополната комисия подкрепя становището на туристическия бранш, че въвеждането на такива цени ще повлияе ценовата конкуренция между хотелите и няма да подобри услугите.\r\n\tПроизнасянето е по процедура за застъпничество на конкуренцията. Искането на туристическото ведомство да се въведат минимални цени според категорията на мястото за настаняване е аргументирано със сегашната възможност големи хотели да подбиват цените за нощувка като избиват разходите си от мащаба, докато малките хотелчета или къщи за гости не могат да правят това. Така туристите предпочитат по-евтините оферти на четири и петзвездни хотели, тъй като те предлагат и повече услуги в сравнение с малките места за отдих, които са по-ниска категория. Така хотелчетата не могат да си върнат инвестициите, не успяват да осигурят приходи за повишаване качеството на услугите си и стават неконкурентни.\r\n\tДанните за нощувките недвусмислено сочат, че заетостта при категории \"четири“ и \"пет звезди“ е 50.5%, в \"три звезди“ – 37.5%, а в \"една“ и \"две звезди“ – 25%.\r\n\tВедомството предлага и фиксираните минимални цени да служат за основа за минимално данъчно облагане, което според него ще изсветли туристическия сектор и ще допринесе за по-добрата регулация на пазара, по-голяма сигурност за малкия и среден бизнес и по-високи приходи към националната данъчна система.\r\n\tСпоред Министерството на туризма нормативното въвеждане на минимални цени на база на себестойността на услугите, предлагани в хотелите, ще окаже положително въздействие върху пазара, като го предпази от дъмпингови практики, които обикновено са свързани със съкращаване на част от услугите или понижаване на качеството им. По този начин хотелите от по-ниска категория няма да бъдат принуждавани да предлагат цени под реалната им себестойност и ще им даде възможност да реинвестират печалбата в по-квалифициран персонал, както и в по-голямо разнообразие и по-високо качество на услугите.\r\n\tТуоператорският бранш обаче е изразил становище против, защото се нарушавала конкуренцията, от асоциацията \"Активни потребители\" подкрепят с уговорки предложението.\r\n\tВ крайна сметка КЗК излиза с решение, че \"минималните цени не могат да бъдат гаранция нито за качество, нито за спазване на изискванията за съответната категория хотели, нито, че хотелиерите биха инвестирали тази допълнителна печалба в повишаване на качеството на\r\n\tпредлаганите услуги\".\r\n\t\"Цените за настаняване зависят от много други фактори, освен категорията, поради което е практически невъзможно да бъде определена една минимална цена за категория, която да е адекватна за всички случаи. Най-добрият начин за определяне на цените е това да става в резултат на естествените пазарни механизми, които отразяват пресечната точка между търсенето и предлагането\", пише в решението на антимонополната комисия.\r\n\tСпоред нея представените от ведомството данни сочат свръхпредлагане при местата за настаняване и ефективната конкуренция не означава поддържане на неефективни участници на пазара.\r\n\t\"Целта на конкуренцията е да се стимулира ефективността чрез предлагане на по-качествени услуги на по-ниски цени с цел привличане на повече клиенти. Въвеждането на минимални цени за настаняване би довело до същия ефект, какъвто би имал картел между всички хотели в България. Поддържането на неефективни хотели не би следвало да бъде за сметка на потребителите\", смятат още в КЗК.\r\n\tСпоред комисията дори е напълно възможно минималните цени да доведат дори до отлив на\r\n\t туристи. КЗК счита, че определянето на минимални цени при категоризираните места за настаняване не може да постигне нито една от преследваните регулаторни цели, а в същото време съществуват други механизми, с които те да бъдат постигнати, без да се ограничава конкуренцията.\r\n\tВисоко качество на предлаганите услуги по настаняване може да бъде осигурено чрез контрол по отношение на спазването на изискванията за съответната категория. Важно значение за противодействие на т. нар. сив сектор се очаква да има бъдещата Единна система за туристическа информация (ЕСТИ), даваща възможност за обмен на данни в реално време по защитени канали между туристическото и вътрешното министерства, данъчната агенция, общините и хотелските рецепции.\r\n\tКомисията посочва, че при дъмпингови цени има административни механизми за противопоставяне.", "date": "2018.05.14", "title": "КЗК е против минимални цени за нощувки според хотела"}
