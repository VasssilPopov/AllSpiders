{"url": "http://www.mediapool.bg/stotitsi-hora-se-sboguvaha-s-dots-kristian-takov-news266688.html", "text": "\"Никога не е имало толкова много хора\", казва продавачката в павилиона за цветя на пл. \"Славейков\" в неделя по обед, докато дълга опашка се вие под дъжда. Всички чакащи купуват цветя и продължават към храм \"Св. Седмочисленици\", където в 14 ч. започна опелото на доц. Кристиан Таков. Там се присъединяват към останалите хора, дошли да си вземат последно сбогом с една от най-светлите личности на днешна България. Стотици хора чакаха търпеливо с чадъри над два часа, за да изпратят Кристиан Таков.\r\n\t \r\n\tПреподавателят по гражданско, семейно и търговско право почина във вторник на 51-годишна възраст.\r\n\t \r\n\tДа се простят с него дойдоха негови близки, студенти, приятели, колеги и граждани. Сред тях бяха президентът (2012 – 2017 г.) Росен Плевнелиев, чийто правен съветник бе Таков, външният министър Екатерина Захариева, председателят на Върховния касационен съд Лозан Панов, бившият зам.-председател на парламента Екатерина Михайлова, лидерът на \"Да, България\" Христо Иванов, лидерът на \"Движение 21\" Татяна Дончева, адв. Александър Кашъмов, магистрати и много студенти.\n\n\r\n\t \r\n\tВ последните години от живота си доцент Таков активно защитаваше гражданската позиция за пълноценна съдебна реформа, която да пресече корупционния модел в страната.\r\n\t \r\n\tТой подкрепяше студентите, протестиращи срещу кабинета \"Орешарски\" и именно пред тях произнесе една от най-запомнящите се речи в окупираната тогава 272 аудитория.\r\n\t \r\n\t\r\n\t \r\n\tТези думи, споделени от Кристиан Таков в неговия блог, бяха и негова житейска максима. Той не мълча. Бори се докрай. И никога не се примири с несправедливостта...\r\n\t \r\n\tПубликуваме неговите приветствени думи към Випуск 2010 на Юридическия факултет на СУ \"Св. Кл. Охридски\" от юни 2010 година:\r\n\t \r\n\tВремето е особено\r\n\t \r\n\tВремето е особено.\r\n\tДоброто е потънало в многозаконието. Справедливостта често пада жертва на изкусна аргументация. Истината е безсилна пред корупцията.\r\n\tВремето е особено.\r\n\tОбществото ни дири стабилност не в морала си, а в институции. Ала институциите се състоят все от хора; хората пък често нямат морал.\r\n\tВремето е особено.\r\n\t- знаем закона, но сме забравили приличието;\r\n\t- търсим формални доказателства за очевидното;\r\n\t- спазваме процедури, за да загърбим разума;\r\n\t- решения се вземат колективно, но не за да са мъдри, а за да са безотговорни.\r\n\tВремето е особено.\r\n\t- Полуграмотните са на почит;\r\n\t- Безчестните са богати;\r\n\t- Честните – нечути;\r\n\t- Пред Храма дъни чалга, а Св. Синод не е разбрал.\r\n\tВремето е особено.\r\n\t- правото, колкото по-съвършено става, толкова се оказва по-безмощно и в това е неговият парадокс;\r\n\t- за общество ни, което започва да разчита само на правото, това право е напълно безполезно.\r\n\t \r\n\tНе се лъжете. Времената винаги са били особени.\r\n\t \r\n\tДнешното, освен че е особено, е и доста объркано. Но и това не е ново – спомнете си Ботевото \"погледът мрачен, умът не види, добро ли, зло ли насреща иде\". Към 140 години\r\n\tоттогава. Все сложно и все объркано. И все особено.\r\n\t \r\n\tТъкмо повод да кажете като милиони преди вас – \"Искам да съм честен, но ми пречат\".\r\n\tРядко ще сте пред съдбовни избори. Развратът иде от малките компромиси и от ежедневността на злото. Ще маскирате страха си като разумност, алчността си – като предвидливост, а безчестието си – с изкусна аргументация.\r\n\t \r\n\tНо тогава не пледирайте за невинност – разсъдъкът може и да ви заблуди; сърцето ви обаче знае.\r\n\t \r\n\tАко изберете светлата страна, ще ви е трудно, вероятно бедно, може би самотно и – със сигурност – несправедливо. Награда не се предвижда. И въпреки това този избор неизменно го прави голяма част от вас.\r\n\t \r\n\tТака че, бъдете спокойни – изборът е ваш.\r\n\t \r\n\tИ не търсете оправдания. Защото изборът е ваш.\r\n\tGaudeamus igitur!\r\n\t \r\n\tСофия, 12 юни 2010 г.\r\n\t \r\n\tТова трябваше да бъдат няколко приветствени думи към Випуск 2010 на Юридическия факултет на СУ. Не се получиха много приветствени.", "date": "18:24 | 16 юли 2017 | ", "title": "Стотици хора се сбогуваха с доц. Кристиан Таков"}
{"url": "http://www.mediapool.bg/federer-triumfira-s-osma-titla-na-uimbaldan-news266689.html", "text": "Роджър Федерер спечели рекордна осма титла на Уимбълдън, побеждавайки на финала хърватина Марин Чилич в три сета 6-3, 6-1, 6-4 за час и 40 минути.\r\n\t \r\n\tВ 11-ия си финал в \"Ол Игланд Клъб\" легендарният швейцарец изнесе поредния си рецитал. Така Маестрото спечели безпрецедентна осма титла в Лондон, с което еднолично се утвърди като най-успешния тенисист в този турнир, оставайки зад себе си легендата Пийт Сампрас със седем. Още по-впечатляващ бе начинът, по който 35-годишния швейцарец стигна до трофея. През целия турнир Роджър не загуби нито сет, с което повтори постижението си от 2007, когато спечели Аустрелиън Оупън, отново без загубен сет, предаде БГНЕС.\r\n\t \r\n\tФиналът започна много оспорвано, като в началото и двамата тенисисти печелиха трудно своите сервис геймове. Първата възможност за пробив в мача се откри пред Чилич в четвъртия гейм, но Роджър удържа подаването си. Буквално минути по-късно Маестрото нанесе своя удар, пробивайки за 3-2, а впоследствие затвърди преднината си с гейм на нула. Федерер продължи да контролира ситуацията и след нов пробив в десетия гейм, спечели първия сет с 6-3.\r\n\t\r\n\t35-годишният швейцарец продължи да диктува събитията на корта, повеждайки набързо с 3-0 след пробив във втория гейм. В този момент Чилич поиска медицинско прекъсване, очевидно изпитващ сериозен здравословен проблем. Все пак хърватинът показа характер и продължи срещата, като дори успя да намали изоставането си до 3-1. Силите на шампиона от Ю Ес Оупън 2014 обаче не стигнаха за повече и той предаде сета след категорично 6-1 в полза на Федерер.\n\n\r\n\t\r\n\tВ третата част Чилич опита да окаже по-сериозна съпротива на своя съперник. Макар и трудно седмият поставен в схемата печелеше своите сервис геймове, запазвайки донякъде интригата. За негово съжаление обаче на отсрещната страна на мрежата бе Роджър Федерер. Швейцарецът реализира решаващ пробив за 4-3 и в крайна сметка стигна до победата с 6-4, записвайки седми успех над този съперник от общо осем срещи помежду им.\r\n\t \r\n\tЗа Федерер това бе и втора Мейджър титла за годината, след като през януари спечели и Откритото първенство на Австралия.\r\n\t \r\n\t\"Чувствам се невероятно и този успех значи всичко за мен. Да бъда отново тук, да държа този трофей, спечелвайки турнира, без да загубя сет – просто е магическо\", коментира Роджър Федерер, след като триумфира за осми път на Уимбълдън.\r\n\t\r\n\t\"След миналата година не вярвах, че ще мога отново да достигна до финал тук, на Уимбълдън. За това повлияха и загубите от Новак във финалите през 2014 и 2015. Въпреки това не загубих надежда, че бих могъл да го направя, а когато вярваш – можеш да стигнеш наистина далеч. Не спрях да вярвам и да мечтая и ето ме днес тук\", продължи той.\r\n\t\r\n\tФедерер отдаде заслуженото и на своя съперник в днешния финал, който имаше малшанса да се контузи по време на мача. \"Понякога е жестоко, но той се бори мъжки, истински герой е и заслужава поздравления за представянето си в турнира. Марин, трябва да си много горд, че достигна до финала\" каза Роджър Федерер.", "date": "18:42 | 16 юли 2017 | ", "title": "Федерер триумфира с осма титла на Уимбълдън"}
{"url": "http://www.mediapool.bg/pochina18-godishniyat-aleks-prebit-pred-diskoteka-v-byala-news266678.html", "text": "Осемнайсетгодишният Алекс Ангелов, който беше пребит пред дискотека в Бяла заради кавга за една цигара, е починал снощи в Университетската болница в Русе, съобщиха от лечебното заведение в неделя.\r\n\t \r\n\tИнцидентът стана около 5.50 часа на 8 юли в центъра на Бяла. От прокуратурата обясниха, че 32-годишният В.М. е нанесъл удар с ръка в главата на 18-годишния Алекс, при който момчето пада и си удря главата в тротоарните плочки. В резултат на тежката черепно-мозъчна травма, младежът изпаднал в кома. В продължение на осем дни той се бори за живота си, но травмата се е оказала фатална.\r\n\t \r\n\tРайонният съд в Бяла задържа за постоянно в ареста В. М. Очаква се прокуратурата да преквалифицира обвинението срещу нападателя от средна телесна повреда в непредумишлено убийство. Заради случая в града в продължение на три дни бяха организирани протести.\n\n\r\n\t\r\n\tКметът на Бяла Димитър Славов съобщи, че днес и утре в града е обявен Ден на траур.", "date": "12:21 | 16 юли 2017 | ", "title": "Почина18-годишният Алекс, пребит пред дискотека в Бяла"}
{"url": "http://www.mediapool.bg/ekaterina-zaharieva-e-protiv-zabrana-varhu-vanshnoto-finansirane-na-magistratski-organizatsii-news266681.html", "text": "Външният министър Екатерина Захариева, която е и вицепремиер по правосъдната реформа, изрази несъгласие с внесените промени в Закона за съдебната власт, които забраняват външното финансиране на съсловните магистратски организации. Предложените от ГЕРБ и \"Обединени патриоти\" поправки вече минаха на първо четене в правната комисия. След намеса на премиера Бойко Борисов депутатите от ГЕРБ обещаха все пак да разрешат финансирането от фондове на ЕС да остане. Така в забранителния списък трябва да останат само Съединените щати. Мотивът на управляващите е, че външното финансиране е опасно за независимостта на българските магистрати.\r\n\t \r\n\t\"Аз лично не съм съгласна с тези промени. Съгласна съм да се води дебат - да, да има прозрачност във финансирането във всички организации, особено тези, свързани със съдебната система. Но дебатът за прозрачност не означава забрана за финансиране\", заяви Захариева в неделя пред бТВ.\r\n\t \r\n\t\"В никакъв случай този текст не би тярбвало да остане по този начин\", допълни тя.\r\n\t \n\n\r\n\tЗабраната всъщност цели да ореже финансирането на прореформаторския Съюз на съдиите в България. А проектопромените са насочени основно към Фондация \"Америка за България\", която отдавна е нарочена от свързаните с Пеевски политици, магистрати и медии като враг №1 на България, тъй като финансира проекти в подкрепа на правосъдната реформа.\r\n\t \r\n\tЕвропейският анализ на прокуратурата не може да остане просто така във въздуха\r\n\t \r\n\tЕкатерина Захариева разкритикува индиректно и мнозинството във Висшия съдебен съвет, което упорито отклонява заседание, на което да се определят мерки по анализа, извършен от европейски експерти на българската прокуратура.\r\n\t \r\n\t\"Не може да остане просто така във въздуха този анализ - декември месец бе оповестен!\", каза Екатерина Захариева, която бе министър на правосъдието в кабинета \"Борисов 2\". Именно българското правителство инициира проверката и подготвения анализ от европейски прокурори, след препоръка от страна на Европейската комисия.\r\n\t \r\n\tИзказването на Волен Сидеров за път към Евразия е \"смущаващо\"\r\n\t \r\n\tВ интервюто си пред бТВ външният министър заяви още, че призивът на обединения патриот Волен Сидеров  да подложим на \"анализ\" членството ни в ЕС и че има път към Евразия, е смущаващ.\r\n\t \r\n\t\"Това ме смути - да, определено... Още повече, че ние имаме коалиционно споразумение - в това коалиционно споразумение нито пише за Евразия, нито пише за преосмисляне на членството ни в ЕС\", каза Захариева. Тя напомни, че в момента и ЕС, и страните членки правят критичен и обективен анализ за бъдещото развитие на 60-годишния съюз, но \"категорично не считам, че бъдещето е някъде другаде.\"\r\n\t \r\n\tЕвропредседателството не е сгради\r\n\t \r\n\tЗахариева изрази съжаление, че разговорът за европредседателство се е свел до \"хардуера\" - сгради, коли и ястия. В Брюксел никой не ме е питал за случващото се около НДК, каза тя и допълни, че общественото внимание у нас било концентрирано върху това колко пари ще ни струва председателството на ЕС, а не върху целите, които България ще се стреми да постигне тогава: \"Европредседателството не е сгради. Разбира се, че е важно къде ще се проведе, но европредседателството е предимно шанс за България.\"\r\n\t \r\n\tПо повод скандалите около ремонта на НДК и твърденията на напусналия директор Мирослав Боршош, че му е оказван натиск, външният министър заяви: \"След като се каже \"Имало е върху мене натиск да подписвам договори с еди-кой си\", нека да се каже от кой е осъществяван този натиск! Това са думи, хвърлени в публичното пространство.\"\r\n\t \r\n\t\"Важно е да установим има ли злоупотреби, кой ги е извършил или не, и това ще затвори темата\", настоя Захариева.\r\n\t\r\n\tТя обясни, че програмата за председателството ще бъде конкретизирана в края на годината. Причината това да стане чак тогава не била забавяне от страна на правителството, а необходимостта да се изчака какво ще е изпълнението от страна на сегашния председател на ЕС Естония. Така ще се види кои досиета ще останат за времето, когато България ще поеме позицията. Според Захариева българското европредседателство вероятно ще съвпадне с дебата за бъдещето на ЕС.\r\n\t \r\n\tСъдбата на договора с Македония\r\n\t \r\n\tПо повод договора с Македония, тя обяви, че чува, че се говори за референдум.\r\n\t \r\n\t\"Ние сме готови да подпишем договора, ние сме отворени. За България е важно да има стабилен, проспериращ, прогонозируем съсед, който не води антибългарска кампания – подчертавам!\", каза външният министър във връзка с очакванията на 2 август двете страни да подпишат договор за добросъседство. За слуховете, че има противоречия в Скопие по отношение на споразумението, Захариева коментира, че \"всичко е в техните (на македонците) ръце. Ако те не са готови – да се сърдят на себе си\".", "date": "13:28 | 16 юли 2017 | ", "title": "Екатерина Захариева е против забрана върху външното финансиране на магистратски организации"}
{"url": "http://www.mediapool.bg/hilyadi-polyatsi-protestiraha-sreshtu-politiziraneto-na-sadebnata-vlast-news266690.html", "text": "Хиляди поляци се събраха в неделя на протест пред парламента срещу политизирането на съдебната власт. Повод за това стана приетият преди ден от Сената законопроект, който дава правомощия на депутатите и правосъдния министър да назначават съдии без консултации с магистатските среди. С решението се прекратява мандатът на сегашния кадрови орган - Националния съдебен съвет, а над половината от неговия състав ще бъде избран от депутатите.\r\n\t\r\n\tУправляващата партия \"Право и справедливост\" подготвя и подмяна във Върховния съд, като аргументът е, че е необходима по-голяма ефективност и отчетност на съдебната власт.\r\n\t \r\n\tПравителството твърди, че реформата е необходима, тъй като правосъдието и корумпирано и служи само на интереса на елитите.\r\n\t \n\n\r\n\tЗа да влезе в сила, законът трябва да бъде подписан от президента Анджей Дуда, който досега не е дал индикации, че ще наложи вето, предаде Би Би Си.\r\n\t \r\n\tОткакто пое управлението през 2015 г., консервативното правителство на \"Право и справедливост\" прокара серия силно оспорвани реформи, които предизвикаха масови протести.\r\n\t\r\n\tВ неделя привърженици на опозицията и активисти за граждански права се събраха пред парламента, развявайки знамената на Полша и ЕС.\r\n\t \r\n\tВърховният съдия Влоджимиер Вробел заяви пред Би Би Си, че Полша ще бъде лишена от независимо правосъдие.\r\n\t\r\n\tПолитиците и министърът на правосъдието, който в същото време е главен прокурор, ще са тези, които ще избират съдиите във Върховния съд, каза той.\r\n\t \r\n\tПо този начин съдът, който има последната за всички присъди в съдебната система в Полша, както и за изборите, може да бъде политически повлиян, допълни съдията.\r\n\t\r\n\tЗаконът бе гласуван в събота след разгорещен дебат в Сената.\r\n\t \r\n\tМинистърът на правосъдието Збигнев Зиобро каза, че промените са необходими, тъй като настоящата система за избор на съдии била недемократична.\r\n\t \r\n\tНие искаме да сложим край на корупцията и да въведем демокрация, тъй като Полша е демокрация, базирана на върховенството на закона, заяви той.\r\n\t\r\n\tМного поляци подкрепят този ход правителството, но много други смятат, че не става дума за реформа, а за политически контрол.\r\n\t\r\n\tОпозиционните партии се притесняват, че законът ще даде право на парламента, доминиран от партия \"Право и справедливост\", индиректен контрол върху съдебните назначения, което в нарушение на конституционното разделение на властите.\r\n\t\r\n\tОтделно от това тази седмица бе внесен друг закон, който ще даде право на министъра на правосъдието да освобождава всички съдии във Върховния съд и да посочва нови.\r\n\t \r\n\tПроектозаконът не е бил обсъждан предварително и е внесен в парламента посред нощ. Дискусията по него предстои.\r\n\t \r\n\tПри управлението на \"Право и справедливост\" правосъдният министър получи значителна власт над прокуратурата в ролята си на главен прокурор, тъй като може да влияе на подчинените си да стартират разследвания.\r\n\tОпозиционната партия \"Гражданска платформа\" разкритикува внесения проект като \"обявяване за преврат\".\r\n\t \r\n\tПо -рано тази седмица комисарят по правата на човека в Съвета на Европа заяви, че планираните от полското правителство реформи са значима пречка за съдебната независимост в страната.\r\n\t \r\n\tМанфред Вебер, лидер на най-голямата група в Европейския парламент, тази на ЕНП, коментира, че партия \"Право и справедливост\" слага край на върховенството на закона и напуска европейската ценностна общност.\r\n\t\r\n\tВъпреки всички критики обаче, социологическите допитвания показват нарастваща популярност на \"Право и справедливост\" на фона на исторически ниските равнища на безработицата в Полша.", "date": "19:17 | 16 юли 2017 | ", "title": "Хиляди поляци протестираха срещу политизирането на съдебната власт"}
{"url": "http://www.mediapool.bg/tryabva-ponyakoga-nyakoi-da-hvarli-kamak-kristian-takov-go-praveshe-news266679.html", "text": "Кристиан Таков живя дълго с болестта и отказа да се пречупи. Въпреки, че му бяха казали, че има три месеца беше успял да победи рака, а когато болестта се върна, той отказа да се пречупи и пази. Знаеше, че въпросът не е колко време имаш, а как го уплътняваш. Това сподели Христо Иванов за покойния доц. Кристиан Таков, чието опело ще е в неделя от 14 ч. в храм \"Св. Седмочисленици\".\r\n\t \r\n\tПреди три седмици юристът е бил готов дори да се кандидатира за Висшия съдебен съвет, каза още Иванов пред бТВ. Нито една партия обаче не го номинира, въпреки предварителните разговори с една политическа сила.\r\n\t \r\n\t\"Ако беше отишъл на изслушване в правна комисия, какви неща щяхме да чуем, какъв морален тласък щеше да бъде за тази прогнила система\", коментира Иванов.\n\n\r\n\t \r\n\t\"Таков беше символ на върховенството на правото. Той обичаше да прави разликата между върховенството на правото и закона. Казваше, че трябва да браним върховенството на правото от закона. Активен гражданин, с позиция, който наистина беше за пример за много от нас\", заяви бившият държавен глава Росен Плевнелиев.\r\n\t \r\n\tТаков е предупредил президента за болестта си, когато е започнал да работи като член на правния му съвет. \"По никакъв начин това не промени и отношението му към работата, дори го мотивираше. Факторът време имаше друго измерение, той съзнаваше, че оставя следи\", смята Плевнелиев.\r\n\t\r\n\tОценката за него идва от младите, тези, които той запали и им посочи посоката като един съвременен будител, добави той.\r\n\t \r\n\tРосен Плевнелиев преценил, че Кристиан Таков понякога е твърде краен и по тази причина решил да не издига кандидатурата му за Конституционния съд.\r\n\t \r\n\tКакто е известно, бившият държавен глава е разглеждал и неговата кандидатура, но в крайна сметка в края на 2015 г. той излъчи други двама кандидати - проф. Мариана Карагьозова-Финкова и Филип Димитров.\r\n\t\r\n\t\"В рамките на всички назначения, които направих, търсих ясна логика и принципи кой трябва да иде там. Водих дебати с всеки от кандидатите. Имах тежък разговор и с Кристиан. Кандидатите минаваха през филтър, в края на който тежката дума бе на държавния глава. Кристиан Таков бе един от кандидатите, но не единственият\", припомни Плевнелиев пред бТВ.\r\n\t\r\n\t\"Нека сега истината излезе наяве. Разговарях с него и реших той да не бъде моят кандидат за КС. Посочих моите аргументи. Основният бе, че той беше по-краен в моята представа като на държавен глава. Той бе невероятен борец, истински във всичко, което правеше. Но виждате неговата самоирония, в която говори за умните и красивите, дето се разхождат по паветата, и за милионите други... Това е причината\", разказа Плевнелиев, имайки предвид речта на Таков пред учредителното събрание на партия \"Да, България\". Преди разговора с гостите бТВ излъчи част от нея.\r\n\t, казва Кристиан Таков във въпросната реч.\r\n\t \r\n\t\"Той знаеше, че няма да бъде член нито на КС, нито на ВСС. Той съзнаваше, че ролята му не е да бъде там, а да бъде катализатор. Това означава понякога да имаш по-крайни позиции. Трябва понякога някой да хвърли камък. Той понякога го правеше\", обобщи Росен Плевнелиев.", "date": "12:38 | 16 юли 2017 | ", "title": "Трябва понякога някой да хвърли камък. Кристиан Таков го правеше"}
{"url": "http://www.mediapool.bg/polovinata-amerikantsi-ne-vyarvat-che-tramp-mozhe-da-zashtitava-interesite-na-sasht-v-pregovorite-s-rusiya-news266693.html", "text": "Почти половината (48 на сто) от американците смятат, че президентът на САЩ Доналд Тръмп не е способен да представлява интересите на САЩ в преговорите с Русия, сочат резултатите от допитване на вестник \"Вашингтон пост\" и телевизия Ей Би Си, оповестени в неделя.\r\n\t\r\n\tСпоред проучването само 32 на сто от американците имат вяра на Тръмп да води преговори с Путин от името на САЩ.\r\n\t\r\n\tУчастниците в анкетата били попитани също така доколко е правомерна срещата през лятото на м.г. на Доналд Тръмп-младши с руската юристка Наталия Веселницкая, в присъствието на зетя на президента Джаред Къшнър, и на шефа на предизборната му кампания Пол Манафорт. Само четвърт (26 на сто) от запитаните отговорили, че те имат право на такава среща. Близо две трети (63 на сто) обаче смятат, че срещата е била неуместна. Както бе съобщено по-рано, Тръмп-син не отрече, че е разчитал на тази среща да получи компромат срещу Хилари Клинтън, която тогава бе главният съперник от демократите в президентската надпревара срещу неговия баща Доналд Тръмп.\r\n\t\r\n\tРезултатите от проучването сочат още, че 58 на сто от американците са недоволни от работата на Тръмп като президент. 41 на сто пък не одобряват неговата икономическа политика. Освен това почти половината от анкетираните (48 на сто) смятат, че за времето на президентството на Тръмп САЩ са изгубили позиции в света.\r\n\t\r\n\tЩо се отнася до въпроса за намесата в американските избори, мнозинството - 60 на сто от запитаните - вярва, че Русия се е опитала да повлияе на резултата от президентските избори в САЩ м.г. При това 44 на сто от анкетираните смятат, че именно Тръмп е получил изгода от руската намеса, а 14 на сто смятат обратното.", "date": "19:50 | 16 юли 2017 | ", "title": "Половината американци не вярват, че Тръмп може да защитава интересите на САЩ в преговорите с Русия"}
{"url": "http://www.mediapool.bg/krasimir-valchev-potvardi-che-ot-septemvri-shte-ima-15-uvelichenie-na-zaplatite-na-vsichki-uchiteli-news266683.html", "text": "Обещанието за 15 процента увеличение на заплатите на всички учители от първи септември ще бъде спазено, увери министърът на образованието Красимир Вълчев в неделя пред БНР. Той допълни, че увеличението догодина ще бъде диференцирано на база на промени в критериите: \"Всъщност обещанието е за двойно увеличение на заплатите на учителите в четиригодишен период. Това е първото увеличение, което е заявка, че ще бъде изпълнено другото обещание. Ще предложим на отраслов съвет анекс в колективния трудов договор, с който това нещо да бъде направено. За следващата година се надяваме да имаме възможност със законови промени да направим диференцирано увеличение на възнагражденията. Всъщност това двойно увеличение ще бъде средно. Една част от учителите ще получат малко повече.\"\r\n\t\r\n\tНа 15 септември всички първокласници ще имат буквари на чина си, обеща Вълчев. По-времеемка е процедурата за одобряването на нови учебници за II и VI клас, както и за учебниците по чужди езици за VIII клас, информира той.", "date": "13:49 | 16 юли 2017 | ", "title": "Красимир Вълчев потвърди, че от септември ще има 15% увеличение на заплатите на всички учители"}
{"url": "http://www.mediapool.bg/vanshniyat-ministar-deistvahme-adekvatno-po-sluchaya-sas-zadarzhanite-fenove-na-levski-v-harvatiya-news266682.html", "text": "\"Голяма беля е щяла да стане\", коментира външният министър Екатерина Захариева инцидента с фенове на \"Левски\" в Хърватия. В сряда вечерта автомобил на български граждани беше опожарен в град Задар, а други запалянковци бяха нападнати от ултраси на \"Хайдук\" (Сплит). Български фенове твърдят, че случилото се в Задар е опит за убийство.\r\n\t \r\n\t​Българската страна е действала адекватно и е взела всички мерки при случая със задържаните фенове на \"Левски\" в Хърватия, каза министърът на външните работи в неделя пред бТВ.\r\n\t \r\n\tОт думите й се разбра, че засега МВнР се е ограничило до различни мерки, но няма да отправя нота.\r\n\t \n\n\r\n\t\"През цялото време не само консулът ни, но и посланикът са били със задържаните фенове на \"Левски\". Оказали са съдействие за хотел, за издаване на паспорти от хората в изгорялата кола. Благодаря наистина на хората ни в Хърватия за адекватната реакция\", каза Захариева.\r\n\t \r\n\tКакто се разбра, има задържани хърватски фенове, срещу които се води разследване за палежа на автомобила.\r\n\t \r\n\t\"Това и по хърватските закони е престъпление с висока обществена опасност. Имаме и уверението, че разследването ще се извърши във възможно най-кратки срокове\", коментира Захариева.\r\n\t\r\n\tПо думите й след намесата на посланика ни в Хърватия е направено опровержение на най-необективно отразените събития в хърватските медии.\r\n\t \r\n\t\"Моят призив е подкрепата да се изразява на трибуните. Границата беше премината и от двете страни. Не са приятни такива инциденти. Българската държава се намеси адекватно\", коментира министър Захариева.", "date": "13:39 | 16 юли 2017 | ", "title": "Външният министър: Действахме адекватно по случая със задържаните фенове на \"Левски\" в Хърватия"}
{"url": "http://www.mediapool.bg/kak-beshe-ekzekutirana-parlamentarnata-opozitsiya-v-bulgaria-news266685.html", "text": "Обесването на земеделския лидер Никола Петков на 23 септември 1947 г. е кулминацията в терора на комунистическия режим срещу парламентарната опозиция в България, посочва шефът на Държавна агенция \"Архиви\" доц. Михаил Груев. Изпълнението на смъртната присъда по съшитото с бели конци дело срещу народния трибун е разпоредено от Васил Коларов. Заповедта идва от Сталин и Димитров само ден след като Конгресът на САЩ е ратифицирал мирния договор на съюзниците в антихитлеристката коалиция с България.\r\n\t\"Всичко случило се в Източна Европа след окупацията й от Червената армия, е замислено и подготвено в Москва. България не е някакво изключение от това правило. Разбира се, кремълската технология на злото има своите особености във всяка една от попадналите под властта на Сталин и неговите марионетки държави.\r\n\tВ Унгария местният кремълски сатрап Матиаш Ракоши сравнява унищожаването на опозицията с рязане на салам. “Първо режем социалдемократите, след това селските партии и така нататък докато останем само ние“, звучи едно от циничните откровения на кървавия диктатор. В България окончателната разправа е в известна степен затруднена от факта, че 76 % от нейното население е селско и в значителна степен подкрепя Земеделския съюз на Никола Петков. За земеделците започват да гласуват и много градски жители, които вече имат съвсем ясна представа какво им готви комунистическата диктатура.\r\n\tТова дава сили на Петков да се конфронтира с \"червения гаулайтер\", както той публично нарича безпрекословния изпълнител на волята на Кремъл Георги Димитров“, посочва историкът Михаил Груев. Зловеща е и ролята на придружаващите \"вожда и учителя\" многобройни палачи от НКВД (4 специални дивизии), изпратени да съветват и охраняват новата власт.\n\n\r\n\t\r\n\t\"Няма никакво съмнение, че Земеделският съюз на Петков първоначално проявява известна наивност по отношение на шансовете дори под съветски ботуш България да запази своята демократична система. Като министър без портфейл в първото отечественофронтовско правителство Петков слага подписа си под редица мракобеснически актове на доминираната от комунистите власт. Сред тях са позорните \"наредби-закони\" за създаването на т.нар. \"народен съд\", за изграждането на трудово-възпитателни общежития (концлагери) за политически опасни лица, за „защита“ на народната власт. По-радикален спрямо комунистите и плановете им за превръщане на България в съветска колония е политическият предшественик на Петков Г.М.Димитров (Гемето), който обаче още през 1945 г. е принуден да бяга от България с личната протекция на американския политически представител към Съюзната контролна комисия Мейнард Барнс“, изтъква Михаил Груев.\r\n\tОкончателният срив на всякакви илюзии сред парламентарната опозиция по отношение на плановете на Москва и нейните марионетки в София настъпва след проведените с многобройни фалшификации избори през октомври 1946 г. Терорът срещу демократичните партии и техните лидери се засилва и част от тях попадат зад решетките. Палачите на Сталин обаче изчакват подписването на Парижкия мирен договор за България на 10 февруари 1947 г., за да пристъпят към окончателното политическо и физическо унищожение на остатъците от парламентаризъм и демокрация в България.\r\n\t\"Разтурянето и забраната на политическата опозиция върви паралелно с арестите и избиването на нейните представители през лятото на 1947 г. То се случва в периода, в който е извършена ратификацията на българския мирен договор в парламентите на подписалите го западни държави. Съдебното убийство на Никола Петков е отложено за деня след одобряването на договора в американския Конгрес. Така е избегнато неудобството да не се стигне до отказ след подобно нагло посегателство срещу свободата и демокрацията в окупираната от Съветите страна\", обяснява Груев.\r\n\t\r\n\tОкончателното унищожение на парламентаризма в България е прелюдията към пълното политическо и икономическо подчинение на България от болшевишка Русия. Още през декември комунистическата номенклатура завзема всички частни предприятия и много жилища. Следва заграбването на земята и инвентара на селяните.\r\n\t\"Смисълът на случилото се през страшното лято на 1947-ма е заличаването на България от картата на независимите страни в света\", твърди Михаил Груев. Думите му се потвърждават и от последвалите актове на феноменално за цялата световна история национално предателство на новия режим в София – опитите България последователно да бъде вкарана като периферия на Титова Югославия с доброволен отказ от Пиринския край, а след това и да бъде присъединена като 16-та република на СССР.\r\n\tМосква директно се намесва дори по въпроса кой има и кой няма право да живее в новата й колония. През 1946 г. Сталин разпорежда извършването на брутална македонизация на Пиринския край. На 29-ти юли 1949 г. същият настоятелно \"съветва\" приближените на току-що починалия Г. Димитров да започнат експулсирането на турското малцинство в България, което по думите му е \"нежелан елемент\".\r\n\t\"Съветът\" води до почти незабавната емиграция на 150 хил. турци през периода 1950-1951 г. НРБ е превърната в губерния на Съветската империя и ограбвана чрез методи, познати от Средновековието. Любопитен отчет на съветската външнотърговска фирма \"Амторг\" дава да се разбере, че след нашествието си в България болшевишка Русия е заграбила монопола да търгува с цялото произвеждано в България розово масло. Нещо повече, директно конфискуваната като \"военен трофей\" или изкупувана на безценица ключова парфюмерийна суровина се оказва единственото печелившо перо в търговията на \"Амторг\" със САЩ.\r\n\tЗа разлика от всички останали съветски стоки за износ, търсенето и валутната възвращаемост на ограбваното българско \"течно злато\", не намаляват на световния пазар, пише в отчета на \"Амторг\" за 1948.", "date": " | 14:37 | 16 юли 2017 | ", "title": "Как беше екзекутирана парламентарната опозиция в България"}
{"url": "http://www.mediapool.bg/grupa-siriyski-migranti-sa-zadarzhani-krai-svilengrad-news266684.html", "text": "В неделя сутринта гранични патрули в района на Свиленград са задържали 15 имигранти, преминали нелегално българската граница. Сигналът за преминаването на групата е бил подаден от народния представител от БСП Елена Йончева, която е била на мястото с бивш служител на МВР, съобщи пресцентърът на МВР.\r\n\t \r\n\tСигналът за преминаване на границата е подаден около 8.00 часа тази сутрин край 311 гранична пирамида в района на Свиленград.\r\n\t\r\n\tВ групата е имало 7 деца, 4-ма мъже и 4 жени, които са заявили, че са граждани на Сирия. Образувано е досъдебно производство и продължава работата за изясняване на обстоятелствата по случая.", "date": "14:25 | 16 юли 2017 | ", "title": "Група сирийски мигранти са задържани край Свиленград"}
{"url": "http://www.mediapool.bg/kuponat-za-nyakoi-bolnichni-direktori-svarshi-predupredi-zam-ministar-news266680.html", "text": "Купонът и партитата за някои директори на болници свърши. Със сигурност ще има такива, които ще бъдат дадени на прокурор, заяви зам.-министърът на здравеопазването д-р Мирослав Ненков и увери, че подходът на сегашния екип в Министерството на здравеопазването ще е съвсем различен.\r\n\tВ интервю пред бТВ той даде пример с директора на Ортопедичната болница в столичния квартал \"Горна баня\", който поискал от здравното министерство 70 хил. лв. за спешни ремонти, но проверка на министерството показала, че той вече е получил оферти за ремонтните работи и те са на стойност 20 хил. лв. Директорът е уволнен.\r\n\tЗа болницата в Ловеч д-р Ненков каза, че тя е в кома, но ще опитат да я съживят. Наскоро той обясни пред бТВ, че проблемите на лечебното заведение нямат нищо общо с лимитите, а са заради договор на лечебното заведение с частна структура за инвазивна кардиология, сключен преди 10 години. Ръководството на болницата е сменено изцяло с хора, които не са от града, уточни зам.-министърът.\r\n\tПо думите му държавните болници също могат да икономисват средства при добро управление.\r\n\tПроцесът на модернизация на Спешната помощ ще бъде дълъг, предупреди още Ненков. В момента се подготвят документите за 164 хил. лв., които ни отпуска безвъзмездно ЕС за оборудване и ремонти на спешните центрове. Те ще бъдат подадени в края на тази или началото на следващата година, уточни докторът.\n\n\r\n\tОтносно агресията срещу медици той повтори, че бързо и ефективно правосъдие би я възпряло.\r\n\tВ спешните отделения има много нападения над колеги, за които не знаем нищо. Повечето от тях са вербални. Не може до всяка една двойка лекари да се сложат полицаи. Единственото решение е бързо правораздаване и бързи присъди, каза Ненков.\r\n\tХубаво е да покажем последните двама хубавци, които нападнаха акушерки. Надявам се да не излезе сега, че имат високо кръвно или нещо друго, коментира той.\r\n\tЗам.-министърът коментира още, че проблемът с тел. 112 е софтуерен, но се надява да се реши бързо. Екипите на спешна помощ са малко за София. Те са едва 13, а трябва да взимат решение дали да отидат при човек със счупена тазобедрена става или при някой с инфаркт, за да му спасят живота. И като закъснеят за счупената става, какво правят близките? Почват да се оплакват на вас медиите, да плюят по лекарите и да ги бият, коментира Ненков.", "date": "12:52 | 16 юли 2017 | ", "title": "Купонът за някои болнични директори свърши, предупреди зам.-министър"}
{"url": "http://www.mediapool.bg/erdogan-e-reshen-da-varne-smartnoto-nakazanie-news266687.html", "text": "Турският президент Реджеп Ердоган е решен да възстанови смъртното наказание в страната, независимо от критиките от страна на Европа. \"Ако този законопроект постъпи в парламента и парламентът го приеме, в което аз съм уверен, и го внесе при мен, аз без колебание ще подпиша този документ\", заяви Ердоган в неделя сутринта пред десетки хиляди привърженици, събрали се пред сградата на парламента в Анкара. Президентът произнесе емоционална реч във връзка с навършването на една година от неуспешния опит за преврат в Турция.\r\n\t \r\n\tОбръщайки се към ликуващите си привърженици, Ердоган добави: \"Лично за мен не е важно какво ще кажат за това Ханс или Джордж. За мен е важно какво казват Ахмет, Мехмет, Хасан, Хюсеин, Айше, Фатма и Хатидже.\"\r\n\t \r\n\tЕвропейският съюз отдавна даде ясно да се разбере, че възстановяването на смъртното наказание в Турция ще означава прекратяване на преговорите с Анкара за членство в ЕС.\n\n\r\n\t\r\n\tКрещейки с мегафони пред парламента, привържениците на Ердоган искаха връщането на смъртното наказание.\r\n\t \r\n\tТурският президент отново обвини живеещия в САЩ ислямски проповедник Фетхуллах Гюлен за организирането на пуча. \"Нито жалките пучисти, нито тези, които ги настроиха срещу нас, ще намерят покой оттук нататък\", закани се той.\r\n\t \r\n\tНеотдавна той заяви в Истанбул, че знае кой именно стои зад такива \"терористични организации\", като движението на Гюлен, Кюрдската работническа партия \r\n\t \r\n\tБлизо 250 човека загинаха и 2196 бяха ранени в сблъсъците през нощта на 15 юли миналата година, когато част от военните се опитаха да свалят Ердоган.\r\n\t \r\n\tОттогава правителството започна масови арести на хора, за които твърди, че са поддържали пучистите. Над 150 000 държавни служители бяха уволнени, а около 50 000 -арестувани.\r\n\t\r\n\tПревратът не успя поради няколко причини, включително липса на подкрепа във висшите ешелони на армията, липса на политическа и обществена подкрепа, отбелязва Би Би Си.", "date": "17:17 | 16 юли 2017 | ", "title": "Ердоган е решен да върне смъртното наказание"}
{"url": "http://www.mediapool.bg/vinovnite-za-svalyaneto-na-malaiziyskiya-samolet-nad-ukraina-mozhe-da-badat-sadeni-zadochno-news266686.html", "text": "Злосторниците, свалили самолета на Малайзийските авиолинии с полет МН17 над Източна Украйна през юли 2014 г., убивайки всички 298 души на борда, може да бъдат съдени задочно, заяви в неделя външният министър на Австралия Джули Бишоп, цитирана от Ройтерс.\r\n\t\r\n\tПовечето от жертвите, оказали се на борда на злополучния Боинг-777, бяха холандци, но имаше и пътници от още 17 страни, сред които и 38 австралийци. Самолетът бе свален от произведена в Русия ракета \"Бук\" над територия, контролирана от проруските сепаратисти в Източна Украйна, бе заключението на холандската агенция по въздушна безопасност през 2015 г.\r\n\t\r\n\tВ края на миналия месец Холандия обяви, че заподозрените по делото ще бъдат съдени в холандски съд и по холандското законодателство. Австралийският външен министър Джули Бишоп каза, че ще следва \"всяка законова пътека\" и призова Русия да изпълни резолюция 2166 на Съвета за сигурност на ООН, чийто автор е Австралия.\r\n\t \r\n\tТази резолюция \"призовава всички страни да сътрудничат, за да могат виновниците за убийството да бъдат изправени пред съд\", каза тя по австралийската телевизия. \"Възможно е да има и и задочно съдене\", добави Бишоп. Говорителка на външното министерство не можа да даде повече подробности.\r\n\t\r\n\tМосква, която отрича всякакво участие в сраженията в Източна Украйна, отрича и някоя нейна ракета да е била използвана срещу полет МН17.\n\n\r\n\t\r\n\tРойтерс припомня, че през 2015 г. Русия блокира създаването на международен трибунал относно трагичния инцидент. Не е ясно доколко Москва ще сътрудничи с холандския съд, ако прокурорите назоват руснаци като заподозрени или поискат информация по случая, добавя агенцията.\r\n\t\r\n\tПреди няколко дни Малайзия изрази надежди, че заподозрените ще станат известни до края на годината.", "date": "14:49 | 16 юли 2017 | ", "title": "Виновните за свалянето на малайзийския самолет над Украйна може да бъдат съдени задочно"}
{"url": "http://www.mediapool.bg/shefat-na-otbranata-e-ubeden-che-ne-e-imalo-vanshna-namesa-pri-izbora-nov-iztrebitel-news266691.html", "text": "Абсолютно съм убеден по доклади на моите подчинени командири, че не е имало никаква външна намеса при разглеждане на офертите за нов изтребител за Военновъздушните сили, заяви началникът на отбраната генерал-лейтенант Андрей Боцев в неделя пред БНР.\r\n\t \r\n\tВ момента нарочна парламентарна комисия проверява процедурата по избор на нов изтребител поради съмнения, че е била манипулирана. Както е известно, в края на мандата си служебният кабинет, назначен от президента Румен Радев, одобри класирането на офертите и постави на първо място шведският \"Грипен\". Офертата за американски Ф-16 \"втора ръка\" е била декласирана. След като формира третия си кабинет, премиерът Бойко Борисов твърдеше, че решение всъщност няма, а е решено да се вземе решение. След това обаче заяви, че изборът е бил предрешен и започват преговори с шведите за \"Грипен\". Формирането на временната парламентарна комисия пък обтегна сериозно отношенията между президента и управляващото мнозинство, като Румен Радев заяви, че тази проверка била \"трибунал\" за разправа с него. Радев има отношение към процедурата по избор на изтребители – веднъж като командир на ВВС, а после като президент чрез назначеното от него служебно правителство.\r\n\t \r\n\tСпоред последните виждания на Бойко Борисов единственото условие е изтребителите да са нови. Той намекна, че е възможно да се открие нова процедура.\n\n\r\n\t\r\n\t\"Ние казваме какво искаме, оттам нататък е работа на комисията и въпрос на преговори какво ще се достави\", коментира ген. Боцев. \"Не мога да коментирам разни политически изказвания, компетентността и некомпетентността на хората, които се изказват. Мога да говоря за военните специалисти\", заяви Боцев, който беше назначен на поста си от Радев през март.\r\n\t \r\n\tНачалникът на отбраната изрази надежда, че и трите проекта за модернизация – на ВВС, на ВМС и на Сухопътните войски, ще получат адекватно развитие.", "date": "16:35 | 16 юли 2017 | ", "title": "Шефът на отбраната е убеден, че не е имало външна намеса при избора нов изтребител"}
