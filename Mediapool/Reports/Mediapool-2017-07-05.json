{"url": "http://www.mediapool.bg/nyama-po-obidchiva-strana-ot-bulgaria-news266234.html", "text": "Няма по-обидчива страна от България. Нека все пак да добавя: в Европа, че може и да се намери някоя страна в централна Азия да ни бие.\r\n\tВ България периодично някой набива някого, защото го засякъл с колата си, друг - защото линейката се забавила, трети - защото му пуснали силно музика, четвърти - защото го погледнали особено. Човек има усещането, че цялата държава се е превърнала в една квартална кръчма, където олюляващи се пияници се блъскат с кореми и повтарят: \"Ти мен сега уважаваш ли ме?\"\r\n\t\r\n\tОбидите обаче не действат само битово: днес те са основна форма на политическото. Медиите се занимават основно с това да тиражират обиди и да разчоплят рани. Вижте само какъв изблик на патриотизъм предизвика съобщението за това, че храните по българските магазини се различавали от храните в западните вериги, значи българите са второ качество европейци?! Какви страсти, какви медийни мобилизации! И не защото ще ни стане нещо, ако ядем нула цяло и някакви десети от нещо по-малко. Въпросът е, че обиждат нас, великите потомци на Крума страшний.\r\n\tНавремето в нашата компания играехме една такава игра: всички анонимно обиждахме играещия и той трябваше да класира твърдението, което го засяга най-много. Знаете ли какво установихме? Не те обижда откровената лъжа, защото я игнорираш; не обижда и истината, защото обикновено си я знаеш. Най-тежко понасяш изказване, в което има нещо истинско, но то е хиперболизирано в посока на най-лошите ти подозрения. Приложете този модел към храните: обидата, лансирана от кафявите медии, проработи, защото самите ние подозираме, че сме второ качество европейци. Не са ни го казали открито, но ето нá, намекват ни го с тези няколко десети от процента. И ние вече налитаме на медиен бой.\n\n\r\n\tДа вземем друга географска посока. Руският депутат Пьотр Толстой остави незарастващ белег в народната душа с изказването, че руснаците били купили половин България и оставало да вземат и другата половина. Лъжа ли е – не; истина ли е – пак не. Нещо по средата, неприятно подозрение. Имаме усещането, че както досега се кланяхме в благодарност за предполагаемите освобождения, така сега се кланяме като сервитьори в хотелите. Добавяте малко хипербола и ето я рецептата за смъртна обида на националната чест.\r\n\tОбиждаме се и на научна тема. Например, когато президентът Путин се изказва за кирилицата. Възмущаваме се от политическите решения на Европейския съвет, в който самите ние участваме (\"пращат ни бежанци\", \"подменят ни ДНК-то\"). Не подминаваме дори сферата на естетиката, когато дружно избликнахме срещу инсталацията \"Ентропа\" на Давид Черни и единствени от всичките осмени европейски страни предприехме дипломатически демарш и принудихме автора да скрие с черно перденце тоалетната тип \"хай-тек клекало\", изобразяваща България. А дори не сме почнали да говорим за македонците, които ни обиждат още в момента, в който заговорят на езика си. Или пък за турците, които ни обиждат откакто съществуват.\r\n\tОбиждат се взаимно и политиците; това май вече се приема за част от професията им. Журналистите пък правят опити да обиждат, белким се прочуят (съдебният иск май влиза в предвидените разходи) – тежка обида за тях е, когато другите не се обидят от гнусотиите им и ги игнорират. А Фейсбук направи каквото можа, вкарвайки личните, та дори и кръчмарски мнения в публично обръщение.\r\n\tТук има една стилистична разлика. Ако в мейнстрийма говорим за обиди, при крайната десница те вече се превръщат в гаври. Пуснете в някоя интернет-търсачка понятието \"гавра\" плюс разни ключови светини. Непременно ще попаднете на нещо от типа \"цесекар се снимал да показва среден пръст пред паметника на Апостола\". Гаврата не просто е по-силна стилистически: ако при \"обида\" се предполага, че можете да отговорите и да защитите достойнството си, при \"гавра\" сякаш сте окован и беззащитен. А това ни връща към любимото на българския народ робство – безпомощно състояние, в което можеш да се окайваш без да правиш нищо. Разбира се, гавра е да се замени сакралният израз \"турско робство\" например с \"османско присъствие\". Гавра е да махнат някой писател от програмата по литература (дали се обиждаме, защото това потвърждава подозрението ни, че децата все по-малко четат?). Смешно недоразумение се получи по повод издаването на \"Pod igoto\" на 24 май тази година, разделило публиката на едни, които разбират ироничния жест на издателството, и други, които първосигнално изригват: \"Вандализъм!\", \"Светотатство!\".\r\n\t\r\n\tЗа всеки е ясно, че тези медийни вихрушки имат за цел да ни отклонят от сериозните политически дебати. Вместо да разсъждаваме за цената на газта, се хвърляме да браним кирилицата. По-лесно е да трупаш рейтинг, бранейки \"клета майка България\" от обиди, отколкото да решаваш реалните ѝ проблеми.\r\n\tВпрочем, има и нещо по-дълбоко. И това е тежкият ни комплекс, че никой не се интересува от българите, като изключим Чърчил, който бил казал, че \"само тук си казват честита баня\". Или Кандид от едноименната новела, попаднал в трета глава при българите - див и войнствен народ, който жестоко го малтретирал. Колко жалко, че за Волтер българите са метафора за прусаците, врагове на Франция към онова време. Това само повече утежнява страданието ни.\r\n\tКак да се уверим, че съществуваме? Ами ето как: като се обиждаме още повече!", "date": "2017.07.05", "title": "Няма по-обидчива страна от България"}
{"url": "http://www.mediapool.bg/politsai-i-antiglobalisti-vlyazoha-v-sblasatsi-v-hamburg-news266207.html", "text": "Полицаи и протестиращи срещу предстоящата среща на Г-20 влязоха в сблъсъци в Хамбург, съобщиха световните агенции.\r\n\tПолицията използва водни оръдия, за да разпръсне активисти, които искаха да изградят палатков лагер в северната част на града.\r\n\tСилите за сигурност очакват около 8000 склонни към насилие протестиращи да се съберат в Хамбург през тази седмица.\r\n\tСрещата на върха на лидерите на 20-те водещи икономики е през уикенда. Тогава се очаква и ескалация на напрежението.\r\n\tОколо 20 хил. полицаи ще гарантират сигурността на срещата, вкл. 200 командировани австрийски полицаи, които ще притежават същите пълномощия като германските си колеги. Освен обикновени полицаи, в състава на изпратения в Хамбург контингент се включват специалното полицейско подразделение за борба с тероризма \"Кобра“ и специалните полицейски сили на Виена, известни като \"Вега“.", "date": "2017.07.05", "title": "Полицаи и антиглобалисти влязоха в сблъсъци в Хамбург"}
{"url": "http://www.mediapool.bg/grigor-dimitrov-i-tsveti-pironkova-prodalzhavat-na-uimbaldan-news266204.html", "text": "Григор Димитров победи аржентинеца Диего Шварцман със 7:6(2), 6:2, 6:2, в първия си мач на ”Уимбълдън”. Димитров имаше трудности само в първия сет, когато двамата си размениха по един пробив.\r\n\t \r\n\tВ следващия кръг Димитров ще се изправи срещу Маркос Багдати. Двамата са изиграли общо осем среща, като българинът е загубил само една от тях.\r\n\t \r\n\tНай-добрата българска тенисистка Цветана Пиронкова също започна силно участието си на ”Уимбълдън” и надигра с 6:1, 6:4 италианката Сара Ерани.\n\n\r\n\t \r\n\tПолуфиналистката от 2010 година Пиронкова записа трета победа от пет мача срещу Ерани, която в момента е №76 в ранглистата на WTA, но през 2012 година е достигала и до петото място в света.\r\n\t \r\n\tВ следващата фаза Пиронкова ще играе с бившата №1 в света Каролин Вожняцки.", "date": "2017.07.05", "title": "Григор Димитров и Цвети Пиронкова продължават на ”Уимбълдън”"}
{"url": "http://www.mediapool.bg/sadat-otkaza-da-pusne-predsrochno-ot-zatvora-valyo-toploto-news266205.html", "text": "Софийският градски съд отхвърли в сряда искането на бившия шеф на столичната \"Топлофикация\" Валентин Димитров – Вальо Топлото за предсрочно освобождаване от затвора.\r\n\t \r\n\tДо края на присъдата му остават десет месеца, но съдия Величка Цанова заключи, че превъзпитанието на затворника все още не е приключило. Поради това освобождаването му би попречило за изпълнението на целите на наказанието. Магистратът все пак отчете, че у Вальо Топлото се забелязват положителни промени. По искането му затворническата администрация бе дала отрицателно мнение.\r\n\t \r\n\tВ края на ноември 2015 година Валентин Димитров влезе в затвора да изтърпява 3-годишна ефективна присъда. Тя бе наложена за злоупотреба със служебно положение и нарушаване на Закона за обществените поръчки при сключването на общо 17 договора за рекламни материали. От действията му са настъпили щети за \"Топлофикация – София\" за над 320 хиляди лева.\n\n\r\n\t \r\n\tПо това дело Вальо Топлото бе признат за виновен, че е разпилял имущество на общинското дружество и е харчил за луксозни стоки като джет, джакузи, скъпи сирена и алкохоли, козметични аксесоари, лекарства и хранителни добавки.\r\n\t \r\n\tОще при произнасянето на присъдата бе ясно, че Димитров трябва да излежи само две години зад решетките, защото бе престоял в ареста една година по време на разследването.\r\n\t \r\n\tПред съда бившият шеф на \"Топлофикация\" отбеляза, че делата срещу него се точат вече 11 години, а някои тепърва започват в съдебна фаза. Той обясни, че така можело да влезе и в книгата на \"Гинес\". Съдът не обърна внимание на тези аргументи, но за сметка на това прие за доказателство спечеленото от него първо място в конкурс за великденска картичка в затворническото общежитие в Казичене.\r\n\t \r\n\tВальо Топлото каза, че шефът на затвора не смеел да даде положително мнение за освобождаването му, защото нямало да си получи след това заплатата. Димитров обясни на съда, че всичко това се случвало заради медийния му образ. Накрая той каза, че \"играе ролята на Вальо Топлото\" за медиите, но нямал нищо общо с този образ.\r\n\t \r\n\t\"На 61 години съм и искам да обърна внимание на себе си. Имам и заболявания\", каза Вальо Топлото.\r\n\t \r\n\tСъдът обаче не прие тези негови аргументи и отчете, че лежането в затвора се отразява добре на осъдения, защото той няма нарушения, учи немски и участва във всички организирани тържества в затвора. Решението може да се обжалва пред Софийския апелативен съд.", "date": "2017.07.05", "title": "Съдът отказа да пусне предсрочно от затвора Вальо Топлото"}
{"url": "http://www.mediapool.bg/zhertvite-pri-protestite-vav-venetsuela-dostignaha-90-news266209.html", "text": "Три месеца след началото на антиправителствените протести във Венецуела броят на загиналите в тях е достигнал 90, съобщи снощи генералният прокурор на страната Луиса Ортега, цитирана от ДПА.\r\n\t \r\n\tПо думите на Ортега, която е най-високопоставеният критик на президента Николас Мадуро, понастоящем 4658 демонстранти са разследвани за убийства, нападения и увреждане на собственост. \r\n\t \r\n\tТя добави, че ведомството й е затруднено да разследва престъпления, защото много случаи се разглеждат от специални военни съдилища, които осъждат демонстранти по бърза процедура. Самата 59-годишна Ортега също е подследствена по съдебно дело в проправителствeния Върховен съд, което започна вчера. \n\n\r\n\t \r\n\tТАСС цитира данни на неправителствения \"Венецуелски криминален форум\", според които в периода от 1 април до 4 юли са били задържани 3616 демонстранти, от които 1141 са още в ареста. Пред военните трибунали са били изправени 452 човека, а 438 са политически затворници, съобщи директорът на форума Алфредо Ромеро. \r\n\t \r\n\tПротестите във Венецуела срещу социалистическия режим се активизираха, след като Върховният съд разшири пълномощията на президента и ограничи функциите на парламента, който е под контрола на опозицията. \r\n\t \r\n\tНапрежението се засили, когато президентът Мадуро обяви, че на 30 юли ще има избори за Конституционно събрание. Според плана на режима този нов орган, създаден без референдум, ще има право да променя системата на държавно управление и конституцията на Венецуела, припомнят агенциите.", "date": "2017.07.05", "title": "Жертвите при протестите във Венецуела достигнаха 90"}
{"url": "http://www.mediapool.bg/sasht-otbelyazaha-denya-na-nezavisimostta-s-paradi-kontserti-foierverki-i-piknitsi-news266201.html", "text": "Президентът на САЩ Доналд Тръмп и съпругата му Мелания отбелязаха вчерашния национален празник на страната - Деня на независимостта - заедно с военнослужещи и техните семейства, съобщиха световните агенции.\r\n\tСпоред установената традиция за няколкото хиляди почетни гости на Южната морава на Белия дом имаше пикник с барбекю под звуците на оркестъра на Корпуса на морската пехота.\r\n\tВ краткото си приветствено слово Тръмп каза, че състоянието на страната е добро, а икономиката се развива успешно. Той даде висока оценка на въоръжените сили на САЩ и отбеляза, че пред страната стоят предизвикателство, но изрази увереност, че тя ще се справи с тях.\r\n\tСред поканените имаше представители н всичките пет вида въоръжени сили - армия, ВВС, ВМС, Морска пехота и Брегова охрана. Тръмп специално спомена името на един присъстващ - първи лейтенант от Морската пехота Майкъл Пенс, син на вицепрезидента Майк Пенс.\r\n\tВъв Вашингтон и други градове на страната вчера се състояха или предстои да се състоят редица прояви с историческа и патриотична тематика. По обяд по централния столичен булевард, свързващ Конгреса и Мемориала на Линкълн, дефилираха военни части, оркестри, конници. За края на деня са предвидени концерт на Западната морава на Капитолия, предаван по националната публична телевизия Пи Би Ес, и фойерверки.\n\n\r\n\tВ Ню Йорк късно вечерта местно време се очакват тълпи да гледат фойерверките - 60 хиляди на брой заряда, изстрелвани от пет шлепа на Ийст ривър между Манхатън и Лонг айланд. Нюйоркчани и гости на мегаполиса ще чуят изпълнения на Дженифър Лопес, Шерил Кроу, Брад Пейсли и други, а шоуто ще се излъчи по тв канал Ен Би Си.\r\n\tОрганизаторите на честването на празника в Чикаго също очакват много хора да се съберат вечерта на Военноморския кей, за да гледат зарята. Стотици хиляди се очакват и за фойерверките и концерта в Бостън. Освен с дрехи в червено, бяло и синьо, национални флагове и патриотични песни, жителите на Санта Моника, Калифорния, почетоха празника с парад на оркестри и ретро автомобили.\r\n\tВ Южна Пасадена също имаше автопарад под мотото \"Свобода на пътя. Честваме Шосе 66\".\r\n\tПо традиция гражданите на САЩ посрещат празника на открито, по възможност извън града, заедно с роднини и приятели. А което остават в градовете, могат да си организират пикник с барбекю в парковете.\r\n\tТази година американците отбелязват 241-ата годишнина от отхвърлянето на господството на британската корона. На 2 юли 1776 г. във Филаделфия т.нар.\r\n\tВтори континентален конгрес приема резолюция за независимост, а Декларацията за независимост, съставена от Томас Джеферсън, Джон Адамс и Бенджамин Франклин и написана на хартия, е с дата 4 юли, тоест два дни по-късно.", "date": "2017.07.05", "title": "САЩ отбелязаха Деня на независимостта с паради, концерти, фойерверки и пикници"}
{"url": "http://www.mediapool.bg/nad-20-postradali-pri-seriya-verizhni-katastrofi-na-magistrala-trakiya-news266203.html", "text": "Над 20 души са пострадали в серия верижни катастрофи на автомагистрала “Тракия“ в сряда сутринта. При една от катастрофите лека кола се е врязала в тежкотоварен камион с македонска регистрация, а след това в тях се ударил още един тир с пловдивски номера.\r\n\tСъвсем близо до местопроизшествието са станали още две верижни катастрофи – в двете платна на магистралата. В тях са участвали около 40 автомобила, включително автобус и микробус.\r\n\tГъста мъгла в двете посоки и тлеещо бунище близо до Ихтиман, причиняващо допълнително замъгляване, са вероятно причина за тежките верижни катастрофи.\r\n\t\r\n\tГлавният секретар на МВР Младен Маринов съобщи, че по предварителна информация причината за инцидентите е гъста мъгла и несъобразена скорост. Проверява се версията за задименост от наблизо горялото сметище.\n\n\r\n\tЗа транспортирането на пострадалите са се отзовали 12 линейки, съобщиха от Спешна помощ.\r\n\tВ бившата окръжна болница “Света Анна“ в София са приети 14 пациенти. Двама от пострадалите са с реална опасност за живота, съобщи директорът на лечебното заведение Славчо Близнаков.\r\n\tМъж на 42 г. и жена на 39 години са с черепно-мозъчни травми. Сред настанените в болницата има и две деца – 15- годишно с фрактура на лявото бедро и 13-годишно с комоцио. Две жени – на 55 и 60 години - също са с комоцио. Мъж на 45 г. е с луксация на прешлен и тежка неврологична симптоматика. Жена на 56 г. има тракоабоминална травма. Жена на 36 години е с фрактура на дясната предмишница. Останалите пострадали са с политравми и охлузвания.\r\n\tСпешните медици от “Пирогов“ оказват медицинска помощ на четирима пациенти, сред които 16-годишна майка и 2-годишното ѝ дете, като и двамата пациенти са с черепно-мозъчни травми. Жена на около 80 г., с гръдна травма, е приета в противошокова зала на лечебното заведение. Приет е и пациент с оплаквания от болка в областта на горен и долен крайник.\r\n\tВ спешното отделение на болница “Царица Йоанна“ - ИСУЛ са приети четирима пациенти с единични и множествени травми.\r\n\tВ УМБАЛ \"Софиямед“ е оказана медицинска помощ на двама пострадали – мъж на 36 г. със счупване на подбедрицата и лека черепна фрактура и 29-годишна жена с шийна травма.\r\n\tВ “Токуда“ са приети двама пациенти с фрактури.\r\n\tИнцидентите затвориха автомагистрала \"Тракия\" край Ихтиман в двете посоки. Все още не е ясно кога движението ще бъде възстановено. Засега трафикът се отклонява през Мухово и Ихтиман.", "date": "2017.07.05", "title": "Над 20 пострадали при серия верижни катастрофи на магистрала “Тракия“"}
{"url": "http://www.mediapool.bg/noi-shte-izplashta-preizchislenite-pensii-ot-7-yuli-news266208.html", "text": "Националният осигурителен институт (НОИ) започва от 7 юли изплащането на преизчислените размери на пенсиите, свързани с трудова дейност, отпуснати до 31 декември 2016 г., включително. Това съобщиха от института в сряда.\r\n\tОт 1 юли 2017 г. новият минимален размер на пенсията за осигурителен стаж и възраст, при пълен осигурителен стаж, е 180 лв. Спрямо него са определени и новите минимални размери на всички пенсии, свързани с трудова дейност.\r\n\tОт 1 юли 2017 г. се увеличава и размерът на социалната пенсия за старост - 120.98 лв. Спрямо него са определени и нови размери на всички пенсии, несвързани с трудова дейност.\r\n\tМаксималният размер се запазва и остава 910 лв. (35 на сто от максималния осигурителен доход, който за 2017 г. е 2600 лв.).\r\n\tНОИ напомня, че за новите размери на пенсиите няма да бъдат изпращани разпореждания на лицата. Те ще могат да се информират за тях чрез електронната \"Справка за издадени пенсионни разпореждания по ЕГН и ПИК\" на интернет страницата на института или като заявят безплатното получаване на екземпляр от разпореждането в съответното териториално поделение на НОИ.", "date": "2017.07.05", "title": "НОИ ще изплаща преизчислените пенсии от 7 юли"}
{"url": "http://www.mediapool.bg/portugaliya-podozira-che-teroristi-sa-otkradnali-orazhiya-ot-voenen-sklad-news266211.html", "text": "Португалските власти подозират, че зад кражбата на оръжие от военен склад миналата седмица стоят международни терористи и трафиканти на оръжие. Това заяви португалската главна прокуратура, цитирана от Асошиейтед прес.\r\n\t \r\n\tВ съобщението се посочва, че тези подозрения са накарали прокуратурата да разшири обхвата на разследването. При кражбата са откраднати ръчни гранати, 9-милиметрови патрони и може би друго въоръжение.\r\n\t \r\n\tКражбата бе извършена миналата седмица в сряда във военновъздушната база \"Танкуш\". Досега португалските въоръжени сили не са огласявали пълен списък на откраднатото.\n\n\r\n\t \r\n\tПортугалският министър на отбраната Жозе Алберту Азереду заяви, че кражбата е извършена \"по много професионален начин\", че извършителите са проникнали на територията на базата, като са прерязали оградата. \r\n\t \r\n\tМинистърът каза, че е уведомил за кражбата партньорите на Лисабон от ЕС и НАТО.\r\n\t \r\n\tГлавната прокуратура заяви още, че по случая ще й помагат полицията, следователи от военната полиция и Националното звено за борба с тероризма.", "date": "2017.07.05", "title": "Португалия подозира, че терористи са откраднали оръжия от военен склад"}
{"url": "http://www.mediapool.bg/pravitelstvoto-na-frenskiya-premier-eduar-filip-poluchi-vot-na-doverie-news266215.html", "text": "Френският парламент гласува във вторник вечер вот на доверие на премиера Едуар Филип, след като той представи програмата на правителството си, предаде Франс прес.\r\n\tОт 577 депутати 370 подкрепиха програмата на Филип, 129 се въздържаха, а 67 гласуваха против.\r\n\tПартията на президента Макрон \"Република, напред\" и нейни съюзници държат 360 места в парламента, отбелязва ДПА.\r\n\tНикога от 1959 г. представяне на управленска програма във френския парламент не е получавало толкова малко гласове \"против\". Броят на въздържалите се също е рекордно висок. Това е най-голямата подкрепа във вот на доверие от периода 1993-1997 г., отбелязва АФП.\r\n\tВ близките години във Франция ще се извърши широкомащабна реформа на съдебната система и на местата за лишаване от свобода, обеща френският премиер в програмната си реч.\n\n\r\n\t\"Франция трябва да повярва в себе си. Възстановяването на това доверие означава преди всичко да се възстанови доверието във властите. Необходимо е да се оздрави политическият живот и да се въведат правила на поведение на лицата на изборни длъжности\", каза Филип.\r\n\tЗаконопроектът за това вече е представен, но освен това тази година ще започнат и институционални реформи, които са необходими за модернизация на френската демокрация, преди всичко реформа на съдебната система, заяви премиерът.\r\n\t\"Във Франция нищо няма да е възможно без силно правосъдие. Ако правосъдието действа бавно, избирателно или несправедливо, доверието в него пада. Предстоящата конституционна реформа ще увеличи независимостта на съдиите\", заяви премиерът.\r\n\t\"През 2018 г. в парламента ще бъде внесен законопроект за петгодишно финансиране и обезпечаване на дейността на съдебните органи. В частност той ще позволи да се извърши значително опростяване и реорганизиране на системата. Гражданите трябва да са уверени, че съдебната система ще действа бързо, по-специално по най-сериозните нарушения на закона, тоест случаите на тероризъм, тежките углавни престъпления, проявите на насилие и финансовите измами\", заяви Филип.\r\n\tПремиерът увери, че \"присъдите по тези престъпления ще бъдат увеличени, а процедурите - опростени\".\r\n\t\"Ще бъде изпълнено предизборното обещание на президента Еманюел Макрон за създаване на допълнителни 15 000 места в затворите. Това е важно, както, за да се разполага с възможността да бъдат лишени от свобода тези, които трябва да се намират в затвор, така и за да се осигурят достойни условия на затворниците. Важно е също затворите да не се превръщат в своего рода инкубатори, където ще назрява утрешното насилие\", подчерта френският премиер.\r\n\tВластите на Франция ще вземат мерки за отмяна на извънредното положение, каза Едуар Филип. \"Президентът на Франция ни възложи да отменим извънредното положение и това да стане не по-късно от 1 ноември т.г. Режимът на извънредно положение във Франция не може да продължава вечно\", отбеляза той.\r\n\tЕдуар Филип заяви пред парламента, че е време Франция да сложи край на пристрастеността си към държавните разходи и да овладее дълга си, който по думите му е на неприемливо високо равнище. Според президента Еманюел Макрон овладяването на разходите и намаляването на бюджетния дефицит са ключови фактори за спечелване доверието на Германия и убеждаване на Берлин да предприеме реформи в ЕС.\r\n\tМиналата седмица независима одиторска служба установи недостиг от над 8 млрд. евро в бюджета за текущата година, прогнозирайки, че дефицитът отново ще превиши лимита от 3 на сто от брутния вътрешен продукт (БВП).\r\n\tФранцузите са пристрастени към държавните разходи. Като всички други зависимости и тази не решава нито един от проблемите, които би трябвало да облекчи. Подобно на всички зависимости и тази изисква воля и кураж за детоксикация, заяви премиерът, с което пожъна аплодисменти от депутатите.\r\n\tГермания харчи 98 евро за всеки 100 евро, които събира от данъци. Франция харчи 125 евро за всеки 117 евро от налози, подчерта той.\r\n\tФилип заяви, че целта му е тази година да задържи дефицита под европейския лимит и каза, че ще се стреми към намаляване на държавните разходи с 3 процента от БВП за пет години, като същевременно намали данъчното бреме с 1 процент за същия период.\r\n\tКорпоративният данък постепенно ще бъде понижен от 33,3 процента сега до 25 процента през 2022 година, посочи премиерът. Фискалните мерки ще се гласуват тази година и ще се задействат в следващите две години, уточни той.\r\n\tФилип обяви и лансирането на \"голям инвестиционен план\" в размер на 50 милиарда евро в областите на екологичния преход, професионалната квалификация, здравеопазването, транспорта, селското стопанство и модернизирането на администрацията, предаде Франс прес.\r\n\t\"Застанали сме върху вулкан, който клокочи все по-силно\", заяви премиерът и посочи, че държавният дълг е достигнал \"непоносимото равнище\" от 2147 милиарда евро.\r\n\tПремиерът каза също, че цената на пакет цигари постепенно ще бъде увеличена на 10 евро от сегашните 7, за да се води борба с вредите от тютюна. \"Тютюнопушенето във Франция води до повече от 80 000 смъртни случая (годишно). Това е най-голямата причина за смъртност, която може да се избегне, а всекидневното пушене сред юношите нараства\", каза премиерът.\r\n\tТой не даде конкретна дата за тази мярка, чиято цел е да откаже хората от пушенето - едно от предизборните обещания на президента Макрон. Във Франция пушат 16 милиона души, или една трета от хората на възраст между 15 и 85 години (36 процента от мъжете и 28 процента от жените). През март 2017 г. кандидат-президентът Макрон изяви готовност да увеличи цената на пакета цигари до 10 евро, но постави условие и съседните на Франция страни да направят същото, за да се избегне скок на трансгранични покупки.\r\n\tДруги предизборни обещания, които се превръщат в официални цели на правителството, са отделянето на 2 процента от БВП за отбрана през 2025 г., сближаване на цените на дизела и бензина и високоскоростен интернет в цяла Франция до 2022 г.\r\n\tПо въпроса за миграцията Филип заяви: \"Да приемаме - разбира се, да помагаме - естествено, но да търпим - не, никога\".\r\n\tСледващата седмица правителството ще представи мерки за намаляване от 14 на 6 месеца на срока за проучване на молбите за убежище и за ефективно напускане на отхвърлените кандидати.", "date": "2017.07.05", "title": "Правителството на френския премиер Едуар Филип получи вот на доверие"}
{"url": "http://www.mediapool.bg/proputinsko-dvizhenie-shte-privlicha-mladezhta-s-tvorcheski-konkursi-news266210.html", "text": "\"Общоруският народен фронт\" (ОНФ) се кани \"да привлича предизборно младежта с творчески конкурси\", информира бизнес изданието \"РБК\" във връзка с участието на пропутинското обществено движение в кампанията за предстоящите догодина президентски избори в Руската федерация.\r\n\t \r\n\tСдружението ще предложи на младите да се състезават в конкурс на творби, описващи бъдещето на Русия, и в \"конкурси за народно творчество\" - песни, танци и стихове.\r\n\t \r\n\tТекстовете, представящи бъдещето на Русия, не бива да надхвърлят 500 знака. Предвижда се младите сами да изпълняват песните, танците и да рецитират свои собствени стихове. Конкурсите се очаква да стартират около 1 септември. \n\n\r\n\t \r\n\tЗа победителите ще се организират срещи с висши служители, известни политици и бизнемени, които да използват предложения и идеи, лансирани от младите. \"Срещи може да има най-различни, дори среща с президента\", разказват източници от ОНФ.\r\n\t \r\n\tШефът на изпълкома на ОНФ Алексей Анисимов обяснява, че през последната година в движението са дошли мнозина млади хора, на които трябва да се предоставят възможности за изява. Има и друга причина - президентът Путин отделя все повече внимание на младото поколение.\r\n\t \r\n\tПутин и ОНФ активизират дейността си по младежкото направление и във връзка с неразрешените митинги в Русия от 26 март, в които участваха доста ученици и студенти, казва близък до Кремъл източник на \"РБК\". Властта трябва да реагира на младежкото включване в протестите - като президентско движение ОНФ може да включи младите в свои проекти, добавя той.\r\n\t \r\n\tОНФ ще се ориентира към младежта без политически симпатии, а колкото до политизираните младежи, властта ще се опита може би да ги привлича чрез т. нар. Млада гвардия - младежката организация на властовата партия \"Единна Русия\", смята аналитикът.\r\n\t \r\n\tПо-рано източници, близки до руската власт, разказаха пред медии, че вътрешнополитическият блок на Кремъл обсъжда идеята за три основни акцента в кампанията за президентските избори през 2018 г. - \"справедливост\", \"уважение\" и \"доверие\". Владимир Путин още не е заявил, че ще се кандидатира, но всички планове се нагласят за него, посочиха запознати служители. \r\n\t \r\n\tИ засилването на работата с младежта, и намерението за по-силен акцент върху борбата с неправдите са пряко свързани с предстоящите президентски избори, казва политологът Константин Калачов.\r\n\t \r\n\t\"От една страна, има лоялна, патриотично настроена младеж. От друга, не всички млади хора са готови да гласуват за президента, а са готови, обратно, да протестират. Тъкмо те трябва да бъдат пренасочени, преубедени, да се напълни животът им с някакъв нов смисъл\", обяснява експертът.", "date": "2017.07.05", "title": "Пропутинско движение ще привлича младежта с творчески конкурси"}
{"url": "http://www.mediapool.bg/zabranata-na-sasht-za-prenos-na-laptopi-v-samoletite-ot-istanbul-veche-ne-e-v-sila-news266212.html", "text": "Американските власти са отменили забраната за пренос на големи електронни устройства в салоните на самолети, пътуващи за САЩ от летище \"Ататюрк\" в Истанбул, съобщи електронното издание на в. \"Сабах\".\r\n\t \r\n\tВсички електронни устройства за полетите до САЩ ще преминават на летище \"Ататюрк\" през томограф и през детектори за експлозиви.\r\n\t \r\n\tДокато забраната бе в сила, турската авиокомпания \"Търкиш еърлайнс\" раздаваше преносими компютри на пътниците в бизнес класа, пътуващи до САЩ. Сега авиопревозвачът обмисля да раздаде част от тези лаптопи на нуждаещи се училища. \n\n\r\n\t \r\n\tПреди това САЩ вдигнаха забраната за лаптопи в пътническите салони на полети от Абу Даби, като обявиха, че авиокомпанията \"Етихад еъруейз\" е въвела изискваните от Вашингтон по-строги мерки за сигурност.\r\n\t \r\n\tСАЩ решиха на 21 март да забранят преносимите компютри и таблетите в пътническите салони при полети на девет авиокомпании, излитащи от десет международни летища от арабски страни и Турция, позовавайки се на рискове за сигурността.\r\n\t \r\n\tОсемте държави, чиито авиокомпании и летища бяха включени в забраната, са съюзници или партньори на САЩ: Турция, Йордания, Египет, Саудитска Арабия, Кувейт, Катар, Обединените арабски емирства и Мароко.", "date": "2017.07.05", "title": "Забраната на САЩ  за пренос на лаптопи в самолетите  от Истанбул вече не е в сила"}
{"url": "http://www.mediapool.bg/grazhdanski-protest-pred-sheinovo-sreshtu-nasilieto-nad-meditsi-news266214.html", "text": "Десетки родители на деца, родени в болница “Шейново“, се събраха в сряда сутринта пред лечебното заведение в подкрепа на д-р Албена Гагова, която беше нападната и бита от баща на новородено.\r\n\t“Обществото ни е болно, болно от агресията, която е повсеместна и докато ние не се събудим и не започнем да променяме нещо вътре в себе си, нищо няма да отиде към по-добро. Няма оправдание за насилие над лекари или над когото и да било“, коментираха хора от протеста.\r\n\tСпоред тях, след като нападателят има криминално досие, изобщо не е трябвало да бъде на свобода, за да има възможността да нападне лекар.\r\n\t\"Искам, когато отида да раждам, да бъда спокойна, че моят лекар ще мисли за мен и моето бебе. Аз ще се чувствам спокойна и няма да се притеснявам, че някой ще ме удари. Смятам че насилието в нашето общество е заело застрашителни размери. И всеки протест, който осъжда насилието, трябва да бъде подкрепен. Не може непрекъснато между нас да се разхождат хора, които имат психически проблеми и второ хора, които са престъпници\", коментира Калина Панайотова, една от участничките в протеста.\r\n\tДиректорът на болницата д-р Румен Велев каза, че лекарите очакват справедливо наказание за нападателя на д-р Гагова Владимир Стоянов.\n\n\r\n\t“Очакваме една заслужена присъда, съдът да си свърши работата, но ако трябва, ще протестираме до дупка“, заяви той.\r\n\t“Усещането ми за оптимизъм се увеличава, когато има такава силна гражданска позиция“, посочи Велев. “Трябва да променим нещо в нас, надявам се тези протести да помогнат, защото насилието е навсякъде – по пътищата, в училищата, в домовете ни“, каза той.\r\n\tЗа състоянието на пострадалата лекарка д-р Велев посочи, че тя започва да се възстановява психически и да осъзнава какво се е случило, но като цяло е “срината“.\r\n\tС директора на здравното заведение се срещна и столичният кмет Йорданка Фандъкова.\r\n\tТя се ангажира с помощ по охраната на болницата, ако такава бъде поискана от директора. “Да сложат допълнителни камери там, където е необходимо. Ако има финансова нужда, да се обърне към нас“, посочи тя.\r\n\tВ петък се очаква общ символичен протест на медиците от столичните болници срещу насилието.Българският лекарски съюз (БЛС) призова всички лекари да влязат в кабинетите и отделенията със сини лентички, символ на непримиримостта към насилието. А от Столичната лекарска колегия приканиха в 13 часа в петък медиците от София и съпричастните им колеги от страната да излязат пред лечебните заведения, за да кажат “Не“ на агресията.", "date": "2017.07.05", "title": "Граждански протест пред \"Шейново\" срещу насилието над медици"}
{"url": "http://www.mediapool.bg/sadebnite-protsesi-za-svalyaneto-na-samoleta-nad-iztochna-ukraina-shte-se-gledat-v-holandiya-news266216.html", "text": "Заподозрените за свалянето през 2014 г. на полет Ем Ейч 17 на Малайзийските авиолинии над Източна Украйна ще бъдат съдени от холандски съд и според холандското законодателство. Това заяви холандският министър на външните работи Берт Кундерс, цитиран от Ройтерс.\r\n\tТова решение бива взето след опити, блокирани през 2015 г. от Русия, за случилото се с полет Ем Ейч 17 да бъде създаден специален международен съд. Тогава загинаха всички 298 души на борда на самолета. Те бяха от 17 страни, като сред тях имаше 196 холандски граждани.\r\n\tПрез октомври 2015 г. разследването на Холандския съвет за безопасност заключи, че самолетът е бил свален с ракета руско производство. През септември миналата година следователите заявиха, че тя е била изстреляна от територия под контрола на проруските сепаратисти.\r\n\tВ днешното си изявление Кундерс посочи още, че ръководеният от Холандия екип от следователи - в който влизат още представители на Австралия, Белгия, Малайзия и Украйна - ще продължи да работи и по време на \"съдебната фаза\" на делото. Засега няма посочени заподозрени.", "date": "2017.07.05", "title": "Съдебните процеси за свалянето на самолета над Източна Украйна ще се гледат в Холандия"}
{"url": "http://www.mediapool.bg/prezidentat-na-izrael-smekchi-prisadata-na-bivshiya-premier-ehud-olmert-news266217.html", "text": "Президентът на Израел Реувен Ривлин смекчи присъдата за корупция на бившия израелски премиер Ехуд Олмерт - намали я от 27 месеца на 16,5 месеца, излежани фактически от осъдения. Това съобщи израелският в. Едиот ахронот\".\r\n\tВ неделя Олмерт беше освободен предсрочно от затвора по негова молба, след като съдебните власти решиха да намалят присъдата му с една трета. Той бе принуден да подаде оставка през 2008 г. след обвинения във взимане на подкупи и възпрепятстване на правосъдието във връзка със сделки за строителството на луксозен жилищен комплекс по времето, когато е бил кмет на Ерусалим и министър на търговията и индустрията.\r\n\tПрисъдата от 27 месеца затвор включваше година и половина за вземане на подкуп, 8 месеца за злоупотреба с доверие и измама и един месец за възпрепятстване на правосъдието.\r\n\tНа 20 юни Олмерт бе настанен в затворническа болница със сърдечни оплаквания. В социалните мрежи се появиха негови снимки, на които изглежда явно болен и силно отслабнал.\r\n\tУсловно-предсрочното освобождаване предвиждаше до май 2018 г. Олмерт два пъти месечно да се разписва в полицията. Забранено му бе да напуска Израел. Президентът Ривлин отмени тези ограничения. Бившият премиер обаче обеща независимо от президентския акт да участва в работата на доброволчески сдружения, както бе разпоредила комисията за условно-предсрочно освобождаване.\n\n\r\n\tОлмерт е изправен пред нови обвинения - в опит да изнесе от затвора свръхсекретна информация, тъй като помолил адвоката си да изнесе ръкопис с мемоарите му, без цензорите да го проверят, отбелязва ДПА.", "date": "2017.07.05", "title": "Президентът на Израел смекчи присъдата на бившия премиер Ехуд Олмерт"}
{"url": "http://www.mediapool.bg/prokuraturata-predade-na-sad-kmeta-na-plovdiv-ivan-totev-news266213.html", "text": "Спецпрокуратурата внесе в съда делото срещу кмета на Пловдив Иван Тотев, което е свързано с изграждането на зоокът в града,  пресцентърът на държавното обвинение в сряда. Заедно с него на подсъдимата скамейка ще застанат заместник-кметът на града Димитър Кацарски и кметът на район \"Западен\" Димитър Колев. Делото е за престъпление по служба с настъпили значителни вредни последици за общината.\r\n\tПрокуратурата твърди, че Иван Тотев е нарушил служебните си задължения при изграждането на зоокъта в Пловдив, сключвайки договор след пряко договаряне с изпълнителя \"Запрянови 03\". Твърди се, че това е допуснато в нарушение на Закона за обществените поръчки. Процедура е проведена, без да е одобрен идеен инвестиционен проект, включително е нямало и стойностна сметка за проекта. За зоокъта не е бил изготвен комплексен доклад за оценка на съответствието на инвестиционния проект със съществуващите изисквания на строежите и не е било издадено разрешение за строеж.\r\n\tЗаконовите изисквания не са били изпълнени към момента на сключването на договора с фирмата. Прокуратурата смята, че Иван Тотев е допуснал всички тези нарушения, за да осигури облага за \"Запрянови 03\" ООД в размер на близо 690 хиляди лева.\r\n\t\"В този размер е и щетата за община Пловдив. Настъпили са значителни вредни последици и от неимуществен характер. Формирано е недоверие в обществото към разходването на бюджетните средства на община Пловдив при извършване на дейности от обществено значение, както и съмнение в публичността и прозрачността на разпределяне на бюджетните средства\", твърди прокуратурата.\r\n\tДимитър Кацарски и Димитър Колев са предадени на съд като помагачи на кмета. Обвинението твърди, че те са улеснили Тотев при извършване на престъплението.\n\n\r\n\tЗаместник-кметът Димитър Кацарски е бил назначен от Иван Тотев за председател на комисията за провеждане на процедурите за избор на строителя на зоокъта. Именно Кацарски е предложил на Тотев откритата процедура по Закона за обществените поръчки да бъде прекратена и да премине към пряко договаряне без обявление.\r\n\tДимитър Колев ще отговаря пред съда, защото е сключил договор с консултант и строителен надзор по проекта без район \"Западен\" да е възложител на поръчката. Така районният кмет е дал възможност на Иван Тотев да даде началото на строителството.\r\n\tИван Тотев е на свобода срещу парична гаранция от 20 000 лв, а останалите двама са с най-леката мярка за неотклонение \"Подписка\". Прокуратурата твърди, че престъплението е извършено в периода от 30 април 2014 година до 29 юли 2015 г.\r\n\tПо това дело кметът бе за кратко отстранен от поста си с решение на Пловдивския окръжен съд, но после бе върнат от апелативните магистрати.", "date": "2017.07.05", "title": "Прокуратурата предаде на съд кмета на Пловдив Иван Тотев"}
{"url": "http://www.mediapool.bg/pentagonat-severna-koreya-e-zaplaha-za-sasht-i-tehnite-sayuznitsi-news266200.html", "text": "Пентагонът заяви, че осъжда категорично севернокорейския тест на интерконтинентална балистична ракета, съобщи Ройтерс.\r\n\t \r\n\tОтбранителното ведомство подчерта, че със своите действия Северна Корея представлява заплаха за САЩ и техните съюзници. \r\n\t \r\n\t\"Оставаме готови да защитим себе си и нашите съюзници и да използваме целия обхват на потенциала, с който разполагаме, срещу нарастващата заплаха от Северна Корея, каза говорителката на Пентагона Дейна Уайт. \r\n\t \r\n\tПо думите й ангажиментът на САЩ да защити Япония и Южна Корея \"остава непоклатим\". \r\n\t \r\n\tПреди това държавният секретар на САЩ прикани международната общност за \"глобални действия, които са необходими за възпирането на глобалната заплаха\" от страна на Северна Корея.\r\n\t \r\n\tВчера САЩ поискаха спешно заседание на Съвета за сигурност към ООН, което вероятно ще бъде насрочено за днес следобед източноамериканско време, припомни Ройтерс. \r\n\t \r\n\tГенералният секретар на ООН Антонио Гутериш също осъди ракетния тест на КНДР и призова ръководството на страната да се въздържа от провокационни действия, предаде ТАСС, цитирана от БТА.\r\n\t \r\n\tПо думите на Гутериш това е поредното \"безцеремонно нарушаване на резолюциите на Съвета за сигурност\" и \"опасна ескалация на напрежението\".", "date": "2017.07.05", "title": "Пентагонът: Северна Корея е заплаха за САЩ и техните съюзници"}
{"url": "http://www.mediapool.bg/vaorazhenata-siriyska-opozitsiya-uchastva-v-pregovorite-za-siriya-v-astana-news266218.html", "text": "Въоръжената сирийска опозиция и по-специално представители на т. нар. Северен и Южен фронт участват във втория ден от преговорите за уреждане в Сирия, започнали в казахстанската столица Астана. Това заяви шефът на пресслужбата на казахстанското външно министерство Ануар Жайнаков, цитиран от ТАСС.\r\n\tПреговорите в Астана се водят под егидата на държавите гаранти за примирието в Сирия - Русия и Иран, които подкрепят режима на президента Башар Асад, от една страна, и Турция, която поддържа бунтовниците, от друга. Мирният процес в Астана се води успоредно с политическите преговори за Сирия в Женева, които не успяват да постигнат пробив за уреждане на продължаващия повече от шест години конфликт.\r\n\tСпоред Ануар Жайнаков опозицията, участваща в преговори и срещи, ще се включи и в пленарно заседание. \"Очаква се в пленарното заседание да вземат участие всички участници в преговорния процес\", каза дипломатът.\r\n\tУчастниците в пленарното заседание се предвижда да приемат документ, който ще определи границите на зоните за деескалация в Сирия и ще регламентира контрола върху тях.", "date": "2017.07.05", "title": "Въоръжената сирийска опозиция участва в преговорите за Сирия в Астана"}
{"url": "http://www.mediapool.bg/mozhe-li-islyamska-darzhava-da-bade-iztlaskana-ot-siriya-bez-pomoshtta-na-asad-news266219.html", "text": "Докато предвожданата от САЩ коалиция затяга примката около групировката \"Ислямска държава\" в Сирия, подкрепяните от Иран войски на президента Башар Асад също си връщат територии от екстремистите, без да срещат особена съпротива от страна на Вашингтон - свидетелство за това колко ограничени са американските опции без силен съюзник на терен. \r\n\t \r\n\tВашингтон не желае да си сътрудничи с изолираното в международен план правителство на Асад. Но ще бъде трудно джихадистите от \"Ислямска държава\" да бъдат изтласкани и възпирани единствено с помощта на подкрепяните от САЩ кюрдско-арабски милиции, а говорител на коалицията заяви, че успехите на Асад облекчават задачата на тези сили. \r\n\t \r\n\tНо ако се позволи на сирийския президент да завземе териториите на \"Ислямска държава\", това може да се сметне като легитимиране на властта му и вероятно ще подпомогне войната му срещу и без това отслабващото въстание срещу него. Крие и друга опасност - да се засилят позициите и на съюзниците на Асад, Иран и ливанската групировка Хизбула, които имат свои сили, биещи се заедно с войските му в офанзивата срещу териториите под контрола на \"Ислямска държава\".\n\n\r\n\t \r\n\tВ правителството на Тръмп има разделение по въпроса дали да се подходи агресивно за спиране на настъпленията на Асад, заяви високопоставен официален източник от САЩ, който нямаше разрешение да говори пред репортери и пожела да остане анонимен.\r\n\t \r\n\tПолковник Райън Дилън от американските сухопътни войски, говорителят на коалицията срещу \"Ислямска държава\", заяви, че никой не би имал нищо против сирийските правителствени сили да си връщат територии, които са под контрола на джихадистите, и да запълват вакуума, когато екстремистката групировка вече я няма.\r\n\t \r\n\tТова изявление бе учудващо - още повече, че бе направено скоро след като миналата седмица президентът Доналд Тръмп отправи предупреждение към Асад, че ще плати \"тежка цена\", защото имало \"потенциални\" доказателства, че Сирия се готвела да извърши ново нападение с химически оръжия.\r\n\t \r\n\tТези объркани послания разкриват един смущаващ факт, който повечето политически стратези не биха признали: Асад е парий, но същевременно е и удобно средство за обезопасяване и управление на градове, населени предимно с арабски жители и намиращи се в сложен терен. \r\n\t \r\n\tПоложението в Сирия се различава от това в Ирак, където коалицията и правителството в Багдад работят в тясно сътрудничество и са напът да си върнат основния опорен пункт на \"Ислямска държава\" - град Мосул.\r\n\tСирийското правителство нееднократно е заявявало, че всеки е добре дошъл, ако иска да сътрудничи с него за разгрома на групировката.\r\n\t \r\n\tМохамед Хеир Акам, сирийски депутат, постави под съмнение целесъобразността на американската подкрепа за предвожданите от кюрдите сили. По думите му \"сирийско-руското сътрудничество е постигнало по-добри резултати в борбата с тероризма\", докато действията на САЩ са имали \"точно обратния ефект\".\r\n\t \r\n\tДосега американската страна отхвърля възможността за всякакво сътрудничество със сирийския лидер, когото Тръмп нарече \"животно\". САЩ са партньори с въоръжената коалиция на местните кюрдски и арабски отряди, действаща под името Сирийски демократични сили (СДС).\r\n\t \r\n\tВ момента именно тези бойци са начело на офанзивата срещу самопровъзгласилата се столица на групировката \"Ислямска държава\", град Ракка в Северна Сирия, и евентуално на по-късен етап може да щурмуват и последния голям опорен пункт на джихадистите на югоизток, в провинция Дейр аз Зур.\r\n\t \r\n\tНо американската подкрепа за предвожданата от кюрдите въоръжена коалиция ядоса Турция, която смята това формирование за разклонение на кюрдските екстремисти, действащи на нейна територия. На СДС с подозрение гледа и предимно арабското население на Ракка и провинция Дейр аз Зур.\r\n\t \r\n\tОсвен това тази коалиция, наброяваща около 50 000 бойци, вече е изправена пред риска да разтегне прекалено много фронта си и в никакъв случай не е готова за далеч по-голямото предизвикателство, което ще представлява битката в провинция Дейр аз Зур. \r\n\t \r\n\tОт друга страна, Асад и иранските му съюзници постепенно заеха ключови райони по фланговете на предвожданите от САЩ сили във войната им срещу \"Ислямска държава\". Те превзеха територии на няколко фронта, включително в покрайнините на Ракка и в провинция Дейр аз Зур. С подкрепата на Русия и Иран Асад постепенно разширяваше успехите си и сега под управлението му са почти всички големи градове в Сирия с изключение на тези под контрола на \"Ислямска държава\".\r\n\t \r\n\tИзключително знакови бяха две негови посещения миналата седмица. Първото беше в централната провинция Хама, където той пристигна, карайки личния си автомобил, а после посети и руска военновъздушна база в Западна Сирия, където се снима с руски генерали и в кабината на руски изтребител Су-35.\r\n\t \r\n\tВойските на Дамаск се разположиха югозападно от Ракка, като сирийските власти се заканиха, че в крайна сметка ще си върнат града.\r\n\t \r\n\tСАЩ настояват, че властта в този град трябва да бъде дадена на съвет от местни хора, който да го управлява след освобождаването му, и дадоха ясно да се разбере, че няма да търпят сирийското правителство и съюзниците му да извличат изгода от водещата се в момента битка. Неотдавна американските сили свалиха сирийски самолет, както и безпилотни летателни апарати, за които се предполагаше, че са били използвани от сили, действащи с подкрепата на Иран. Това стана в момент, когато успоредно нарастваше напрежението близо до база, където коалицията обучава сирийски бунтовници.\r\n\t \r\n\tНо цитираният по-горе високопоставен американски източник заяви, че съществуват значителни разногласия за това доколко агресивен подход следва да възприемат САЩ, за да попречат на Асад да си връща контрола над територията, която \"Ислямска държава\" отстъпва. Някои в Белия дом били за по-силов подход, докато Държавният департамент и Пентагонът предупреждавали за потенциалните рискове.\r\n\t \r\n\tАко контролираните от Асад територии бъдат сведени до минимум, това ще отслаби позициите му при евентуално сключване на политическо споразумение за край на конфликта. И така ще е по-реално да се сбъдне отдавнашното желание на САЩ той да се оттегли от властта. Ограничаването на контрола му над Източна Сирия ще попречи и на подкрепяните от Иран сили да образуват широк коридор, свързващ Ирак, Сирия и Ливан.\r\n\tПо-предпазливите в правителството на Тръмп по отношение на рисковете се безпокоят да не би САЩ да се плъзнат по плоскостта на още по-пряка конфронтация с Асад, заяви източникът.\r\n\t \r\n\tДилън, говорителят на коалицията, каза пред репортери в Пентагона, че целта на американската страна е \"Ислямска държава\" да бъде разгромена навсякъде, където съществува. По думите му ако други, включително сирийското правителство и иранските и руските му съюзници, искат да се бият с екстремистите, САЩ \"нямат абсолютно никакъв проблем с това\".\r\n\t \r\n\tФредерик Хоф, директор на Центъра за Близкия изток \"Рафик Харири\" към Атлантическия съвет, заяви, че това изказване отразява тесния американски поглед върху сирийската война, с много конкретен фокус върху неутрализирането на \"Ислямска държава\".\r\n\t \r\n\tОт гледна точка на коалицията \"всичко се върти около ликвидирането на ИДИЛ в Ракка\", написа той в статия, излязла миналата седмица. \"А как ще се създадат условия тя да си остане ликвидирана? Това най-вероятно ще е задача за някой друг\". \r\n\t \r\n\t-------\r\n\t*Карам е директор на новинарския отдел на Асошиейтед прес за Ливан и Сирия и отразява новините за Сирия от 1996 г. Ледърман, който предава от Вашингтон, отразява за Асошиейтед прес новините от Белия дом и националната политика в САЩ от 2012 г.", "date": "2017.07.05", "title": "Може ли \"Ислямска държава\"  да бъде изтласкана от Сирия  без помощта на Асад"}
{"url": "http://www.mediapool.bg/italiya-inzhektira-nad-22-mlrd-evro-v-tri-svoi-banki-news266220.html", "text": "Италианското правителство ще инжектира огромна сума в три от най-проблемните си банки. През последните десетина дни Европейската комисия на два пъти одобри държавни помощи за италиански банки на обща стойност над 22 млрд. евро.\r\n\tНа 25 юни Брюксел даде зелена светлина за ликвидацията на две малки регионални банки в страната - Banca Popolare di Vicenza (BPVI, Банка Пополаре ди Виченца) и Veneto Banca (Венето Банка), като тяхното затваряне ще бъде съпроводено с държавна помощ под формата на кешова инжекция от 4.785 млрд. евро и държавни гаранции в размер на максимум 12 млрд. евро. Целта е да не бъдат засегнати депозантите, но според условията на помощта акционерите на трезорите и притежателите на подчинен дълг ще поемат солидна част от загубите.\r\n\tПреди ден пък Европейската комисия одобри допълнителна финансова помощ в размер на 5.4 млрд. евро. Тези средства обаче ще се ползват за спасяването на четвъртата по големина италианска банка Monte dei Paschi di Siena (BMPS).\r\n\t\"Спасителни операции от държавата трябваше да са нещо от миналото, след като еврозоната създаде банков съюз с конкретно разработени правила, които да предпазят данъкоплатците от спасяване на неуспелите кредитори. Брюксел обаче реши, че спасителният план е в съответствие с правилата на ЕС за държавните помощи, тъй като акционерите и младшите кредитори на BMPS ще участват в увеличаването на капитала с 4.3 млрд. евро, като по този начин ще ограничат използването на парите на данъкоплатците\", коментира АФП, цитирана от БГНЕС.\r\n\tВ замяна на спасителния план Италия трябва да приеме драстичен план за преструктурирането на BMPS, одобрен от ЕС. В сряда трезорът обяви, че ще закрие почти една трета от клоновете си и ще съкрати една пета от работната си сила до 2021 г. Клоновете ще бъдат свити от около 2 000 на близо 1400 през 2021 г., а броят на служителите ще бъде намален с около 5 500 души, като ще спадне до 20 000 души за същия период.\r\n\tОт ЕК подчертаха, че по всяка вероятност покритите гаранции от 12 млрд. евро ще бъдат активирани само частично. Освен това добрите активи на двата трезора ще бъдат прехвърлени към най-голямата италианска банка на пазара на услугите на дребно - Intesa Sanpaolo (Интеза Санпаоло), която ще ги купи за 1 евро, а правителството ще й плати одобрените близо 5 млрд. евро.\r\n\tРазрешението от Брюксел идва след месеци на тежки разговори между властите в Рим и европейските регулатори, в които Италия настояваше да получи възможността да ликвидира банките си съобразно собственото си законодателство вместо съобразно по-тежките европравила, които силно ограничават ползването на пари на данъкоплатеца за спасяване на банки, отбелязва \"Ройтерс\".\n\n\r\n\tСпоред европравилата, за да се спасяват банки с пари от бюджета, трябва да бъдат наложени загуби на облигационерите и големите депозанти. В Италия това е политически тежко решение, доколкото много домакинства държат облигации на банки в страната и биха пострадали от подобна мярка точно преди националните избори следващата година.\r\n\tСпоред \"Ройтерс\" отделни официални лица от Брюксел са изразили недоволство от начина, по който на Италия се разрешава да се справи с кризата си, при положение че банковата индустрия в страната е била принудена да отпише 350 млрд. евро лоши кредити – една трета от тези в цялата еврозона.\r\n\t\"Проточилите се преговори между Рим, Франкфурт и Брюксел\" и техният резултат поставят сериозни въпроси за ефективността на банковия надзор и доверието в собствените правила на Европа за справяне с банкови кризи\", отбелязва агенцията.\r\n\tЧаст от работещите в банковия сектор в Италия също са недоволни от решението.\r\n\t\"Според мен отново замитаме праха под килима. Проблемът е в банковия ни мениджмънт, казвам го от личен опит. След едва година и половина работа администратори си тръгват с бонуси от 42-46 милиона евро\", коментира пред БНТ Сандро Семенцато, бивш банков служител.\r\n\tПрез 2015 г. италианските банки ликвидираха други четири по-малки трезора.", "date": "2017.07.05", "title": "Италия инжектира над 22 млрд. евро в три свои банки"}
{"url": "http://www.mediapool.bg/ukraina-zayavi-che-e-predotvratila-vtora-kiberataka-news266222.html", "text": "Украинският вътрешен министър Арсен Аваков каза днес, че властите са предотвратили втора кибератака срещу Украйна, съобщиха световните агенции.\r\n\t \r\n\tСпециалисти все още се опитват да установят кой е отговорен за кибератаката миналия месец, която порази компютърни системи по целия свят.\r\n\t \r\n\tСпоред служители на украинското разузнаване и сили за сигурност някои от първоначалните компютърни заразявания при атаката са били разпространени чрез зловреден ъпдейт на украинската компания M.E.Doc. Фирмата отрича да е виновна. \n\n\r\n\t \r\n\tАваков каза, че новата атака е започнала вчера в 13,40 ч. и е било предвидено кулминацията й да настъпи в 16 ч. По думите му вчерашната атака, подобно на тази на 27 юни, е тръгнала от M.E.Doc. Той заяви, че до 15 ч. киберполицията е спряла разпращането по електронната поща и активирането на вируса от сървърите на M.E.Doc.\r\n\t \r\n\t\"Атаката беше спряна. Сървърите бяха отстранени заедно със следите от действията на киберпрестъпниците, чийто източник очевидно е бил в Руската федерация\", заяви Аваков във Фейсбук.\r\n\t \r\n\tПо-рано киберполицията на Украйна обяви, че е извършила обиск в офисите на M.E.Doc и е иззела сървърите на компанията.", "date": "2017.07.05", "title": "Украйна заяви,  че е предотвратила  втора кибератака"}
{"url": "http://www.mediapool.bg/ravnis-po-putin-i-orban-vlastta-obyavi-voina-na-sayuza-na-sadiite-oryazva-mu-vanshnoto-finansirane-news266223.html", "text": "В пълен синхрон с атаките на медиите от кръга на Делян Пеевски управляващите от ГЕРБ и \"Обединени патриоти\" внесоха , с който се отрязва възможността за външно финансиране на съсловните организации. Мотивът е \"премахване на всички предпоставки за упражняване на влияние върху органите на съдебната власт\", като очевидно управляващите идентифицират западните донори като главен риск за такова влияние. Поправката е недвусмислено насочена към Съюза на съдиите в България. Критично настроената към статуквото организация изпълнява редица проекти, финансирани от множество международни донори, включително ЕС, холандското правителство, т.нар. \"Норвежки фонд\", \"Америка за България\" и други.\r\n\tФилософията на законопроекта е изцяло в духа на ограниченията, въведени от Путин в Русия срещу финансираните от Запада неправителствени организации и от Обран в Унгария, където със закон бе прекратено съществуването на Централноевропейския университет.\r\n\tИ ако този абсурд не е достатъчен, то управляващите искат със закон да се прекрати съществуването на най-старата съсловна организация на юристите в България – Съюза на юристите в България. Това ще стане, ако се приеме предложението на съдиите, прокурорите и следователите да бъде забранено да участват в други професионални организации, освен своите собствени. Това ще обезсмисли съществуването на Съюза на юристите в България, където членуват юристи от всички гилдии.\r\n\tСЮБ е учреден през 1966 г. като \"доброволна, независима обществена и творческа организация, обединяваща лица с висше юридическо образование. Той е правоприемник на Кооперативно дружество \"Дом на българските правници\", основано още през 1925 г. В организацията членуват 2550 юристи от всички правни професии, организирани в 40 дружества в цялата страна.\r\n\tСъюзът на съдиите в България, който през годините се открои като опонент на магистратско-политическото лоби около главния прокурор, има малко над 900 членове.\n\n\r\n\tВносители на законопроекта са председателят на правната комисия Данаил Кирилов (ГЕРБ), Емил Димитров-Ревизоро и Христиан Митев (\"Обединени патриоти\"), Анна Александрова и Иглика Събева (ГЕРБ).\r\n\tПредложението им идва броени дни след  у нас, за истинска и задълбочена съдебна реформа с акцент върху прокуратурата.\r\n\t\"Очевидно тази промяна е насочена срещу Съюза на съдиите в България, който не си мълчи и явно дразни силните на деня\", каза пред Mediapool съдия Нели Куцкова, която е член на ССБ, но коментира в лично качество. Очаква се по-късно организацията да излезе с официална позиция.\r\n\t\r\n\tВ законопроекта управляващите предлагат следния текст: \"Източници на имуществото на организациите по ал.1 (съсловните организации на магистратите – б.р.) могат да бъдат само членски внос, имуществени вноски и дарения от техните членове. Не се допуска друго финансиране или предоставяне на имущество под каквато и да е форма\".\r\n\tТака на съсловните организации скандално се забранява дори финансиране от фондовете на Европейския съюз. Вносителите казват, че промените ще засилят гаранциите за независимост на магистратите, както и да доведат до \"премахване на всички предпоставки за упражняване на влияние върху органите на съдебната власт\". Не е ясно с какво точно външното финансиране, включително това от ЕС, пречи на независимостта точно на съсловните организации, но не и на Висшия съдебен съвет (ВСС).\r\n\tОстаналите съсловни магистратски организации - Българска съдийска асоциация и Асоциацията на прокурорите - също получават външно финансиране. БСА изпълнява редица проекти, финансирани от Европейския съюз. Такива проекти се изпълняват и от Висшия съдебен съвет. Преди по-малко от 10 години с финансирането на Американската агенция за международно развитие множество районни съдилища в страната успяха да си купят техника, да ремонтират сградите си и да си направят сайтове. Пари затова в бюджета на съдебната власт нямаше.\r\n\t\r\n\tПроектът предвижда забрана за магистратите да извършват преподавателска или научна дейност, финансирана от чужда държава или чуждестранно лице. Този текст буквално забранява участието на магистрати по програми за обучение като \"Фулбрайт\" или Международна програма за лидери, финансирана от Държавния департамент на САЩ. По тези програми участват множество съдии, прокурори и съдебни служители. Със скандалните текстове на практика се забраняват финансираните от ЕС и Съвета на Европа стажове (като Европейския съд по правата на човека в Страсбург), в които всяка година участват десетки български съдии, както и финансирането на обмена на кадри между България и останалите държави в Европа и света.\r\n\t\"Особеностите и естеството на тяхната професия, с оглед упражняваната дейност (правораздаване, съответно държавно обвинение и надзор за законност) налагат определени ограничения. Самите ограничения са на практика в обществена полза, защото гарантират свободното сдружаване и в същото време забрана за финансиране и предоставяне на имущество под каквато и да е форма, освен от техни членове\", се казва в мотивите на законопроекта.\r\n\tКъм него е приложена и предварителна оценка за въздействие, която семпло констатира, че това би засилило независимостта на магистратите.\r\n\tСпоред оценките в мониторинговите доклади на ЕК, на независими експерти и на голяма част от обществото (въпреки обработката му от медиите на Пеевски), проблем за независимостта на магистратите е лобисткият натиск от бизнес и политически кръгове, които обикновено действат в синхрон.\r\n\tНа този фон управляващите предвиждат и създаването на Съвет за партньорство към Висшия съдебен съвет. В него ще участват трима изборни членове на ВСС, както и представители на съсловните организации на магистратите.\r\n\t\r\n\tВ същото време законопроектът предлага кадрови бонус за членовете на настоящия състав на Висшия съдебен съвет (ВСС), като предвижда възможност при приключване на мандата им да бъдат възстановени не само на поста, който са заемали, но и на друг пост, който те си изберат. Условието е длъжността да бъде равна по степен на заеманата от тях преди това.", "date": "2017.07.05", "title": "Равнис по Путин и Орбан: Властта обяви война на Съюза на съдиите, орязва му външното финансиране"}
{"url": "http://www.mediapool.bg/tlennite-ostanki-na-simon-veil-shte-badat-polozheni-v-panteona-v-parizh-news266221.html", "text": "Симон Вейл, бележита фигура на френската политика, оцеляла по време на Холокоста, ще почива до съпруга си в Пантеона в Париж, където са положени тленните останки на други големи французи. Това съобщи в сряда президентът Еманюел Макрон на националното погребение на Вейл, предаде Франс прес.\r\n\t\"Реших, със съгласието на семейството й, Симон Вейл да почива до съпруга си в Пантеона\", за да изкажем \"огромната благодарност на френския народ към едно от толкова обичаните му деца\", каза държавният глава след церемония, на която се събраха около 700 френски и чуждестранни известни личности.\r\n\t\"Вие, госпожо, раздадохте на нашата нация щедри дарове, които я направиха по-добра и по-красива\", заяви Макрон пред ковчега, покрит с френския трикольор. \"Тя обичаше Европа, винаги се е борела за нея, защото знаеше, че в сърцето на тази европейска мечта стои преди всичко мечтата за мир и свобода\", каза президентът, цитиран от Асошиейтед прес.\r\n\tЗа да почетат паметта й, дойдоха и чуждестранни правителствени ръководители, сред които Шарл Мишел от Белгия, Ксавие Бетел от Люксембург и Бойко Борисов от България, бивши френски президенти и премиери и на практика цялото сегашно правителство, съобщава Франс прес.\r\n\t\n\n\r\n\tПрисъствието на българския министър-председател бе потвърдено и в кратко съобщение на пресслужбата на МС в София, в което се казва, че Борисов е отдал почит на паметта на Симон Вейл и е присъствал на поклонението в Дома на инвалидите в Париж по лична покана от френския президент Еманюел Макрон.\r\n\tСимвол на борбата за еманципация на жените и на изграждането на европейския проект, Вейл почина в петък на 89-годишна възраст. Тя ще е едва петата жена, удостоена с честта да бъде погребана в този храм на републиката, където почиват тленните останки на Виктор Юго, Емил Зола, Александър Дюма и Мария Кюри.\r\n\tДеветдесетгодишният бивш френски президент Валери Жискар д'Естен е изразил съжаление, че не може да отиде на погребението, казаха хора от обкръжението му. Вейл бе негов емблематичен министър на здравеопазването. През 1974 г. тя преминава през всевъзможни перипетии, за да внесе законопроекта за легализиране на абортите във Франция.\r\n\tТази сутрин траурният марш на Шопен посрещна ковчега на Вейл в Дома на инвалидите, внесен от републикански гвардейци малко преди 10,30 часа местно време. Час по-късно той бе изнесен под акомпанимента на песента \"Блатните войници\", напомняща за затварянето й в лагера на смъртта \"Аушвиц-Биркенау\".\r\n\tСимон Вейл е първата жена председател на Европейския парламент (1979-1982). Тя е една от най-популярните и ползващи се с широко доверие обществени фигури във Франция, дългогодишен политик и активист, който работи усилено за европейската интеграция.\r\n\tТя е родена на 13 юли 1927 г. в Ница, Франция. През 1944 г., едва на 16, е депортирана в нацисткия концлагер \"Аушвиц\" със семейството си, от което оцеляват само тя и двете й сестри.\r\n\tГодини по-късно, вече утвърден общественик, тя председателства Фондацията за паметта на Холокоста, като след 2007 г. става неин почетен председател.\r\n\tСлед войната Вейл завърша право и политически науки. Участвала е в два правителствени кабинета - като министър на здравеопазването и министър по социалните въпроси, здравеопазването и градоустройството.\r\n\tМежду 1984-1989 г. е председател на групата на либералите, демократите и реформаторите в Европейския парламент и е евродепутат до 1993 г. От 1998 г. до 2007 г. е член на Конституционния съд на Франция.", "date": "2017.07.05", "title": "Тленните останки на Симон Вейл ще бъдат положени в Пантеона в Париж"}
{"url": "http://www.mediapool.bg/vsichki-novi-modeli-na-volvo-shte-sa-samo-s-elektricheski-dvigateli-ot-2019-news266224.html", "text": "От 2019 година всички нови модели автомобили, произведени от \"Волво кар груп\" (Volvo Car Group), ще бъдат изцяло електрически или хибридни. Така \"Волво\" става първата традиционна автомобилостроителна компания, която слага край на колите, задвижвани единствено от двигатели с вътрешно горене. Това съобщи в сряда шведската компания \"Волво кар груп\", която е собственост на китайската \"Джийли\" (Geely).\r\n\tКомпанията с централа в Гьотеборг ще продължи да произвежда от старите си модели, пуснати преди тази дата, но ще вкара в линията си различни версии - от изцяло електрически до зареждаеми хибриди.\r\n\tС плановете си \"Волво\" става първият водещ производител на традиционни автомобили, поставил срок за пълен отказ от моделите, работещи само с вътрешно горене, макар за електрификация да се говори отдавна в сектора и \"Тесла мотърс\" (Tesla Motors) на Илон Мъск да е производител на електромобили от самото начало, отбелязва Ройтерс.\r\n\t\"Съобщението бележи края на автомобила, задвижван единствено с двигател с вътрешно горене\", посочва в изявление главният изпълнителен директор Хакан Самуелсон. По думите му стъпката е направена отчасти в отговор на засилващото се потребителско търсене на електрически двигатели.\r\n\t\"\"Волво карс\" сега заявява, че планира да продаде общо 1 милион електромобила към 2025 г. Когато казваме това, ние го мислим\", допълни той.\n\n\r\n\tПредвижда се от 2019 до края на 2021 година да бъдат пуснати пет нови модела - три \"Волво\" и два \"Поулстар\" (Polestar) - всичките изцяло електрически.\r\n\t\"Тези пет автомобила ще бъдат допълнени от гама от бензинови и дизелови хибриди и меки 48-волтови хибридни версии на всички модели\", уточнява \"Волво\".\r\n\t\"Това означава, че в бъдеще няма да има коли \"Волво\" без електрически двигател\", допълва компанията.\r\n\t\"Волво кар груп\" освен това възнамерява до 2025 г. да направи производствените си дейности \"неутрални\" към климатичните промени.\r\n\t\"Волво\" инвестира усилено в нови модели и заводи, откакто \"Чжъцзян Джийли холдинг груп\" (Zhejiang Geely Holding Group) го купи от \"Форд\" (Ford Motor Co.) през 2010 година, създавайки ниша на пазара на първокласни автомобили, доминиран от по-големи конкуренти като \"Мерцедес-Бенц\" (Mercedes-Benz) на \"Даймлер\" (Daimler) и \"Бе Ем Ве\" (BMW), припомня Ройтерс.\r\n\t\"Файненшъл таймс\" отбелязва, че Китай вече е световен лидер в продажбите на електромобили, а \"Джийли\" е единствената китайска автомобилна компания, която произвежда коли за САЩ.\r\n\tБлизо 265 000 електромобила са продадени в Китай през миналата година, докато в цяла Европа броят им е 110 000, по данни на EV-Volumes.com.\r\n\tОбявените планове на \"Волво\" най-вероятно ще повдигнат въпроса за позициите на американския стартъп \"Тесла\", чиято пазарна оценка скочи в периода, когато компанията нямаше сериозна конкуренция при изцяло електрическите коли.\r\n\tМиналата година \"Тесла\" продаде 76000 автомобила и планира да произведе 1 милион коли до 2020 г. Нейната пазарна оценка вече е по-голяма от тази на компанията \"Дженерал моторс\", която миналата година продаде 10 милиона автомобила.", "date": "2017.07.05", "title": "Всички нови модели на \"Волво\" ще са само с електрически двигатели от 2019"}
{"url": "http://www.mediapool.bg/parviyat-balgarski-chasten-satelit-veche-e-v-orbita-news266225.html", "text": "Първият частен български сателит \"BulgariaSat-1\", който беше изстрелян на 23 юни вечерта от космодрума Кейп Канаверал на НАСА в САЩ, вече е достигнал позиция в геостационарна орбита.\r\n\tТова заявиха от компанията, собственик на съоръжението - \"Булсатком\", която е и единственият сателитен оператор у нас.\r\n\t\"На 3 юли в 9.30 ч. първият български геостационарен комуникационен сателит BulgariaSat-1 достигна българската позиция на геостационарната орбита. В процедурите по достигането до орбиталната позиция участваха българските екипи в София и Пало Алто. Последната стъпка преди влизането на сателита в работен режим са тестовете на системите, които започнаха същия ден\", казаха от \"Булсатком\".\r\n\t\"BulgariaSat-1\" е втори български сателит изобщо, след \"Интеркосмос-България-1300\", изстрелян през 1981 г., който вече не е активен.\r\n\tЧастният сателит на \"Булсатком\" е произведен в Паоло Алто, Калифорния, и ще осигурява покритие над Балканите и част от Европа. Той ще бъде на орбита на 36 000 километра над Земята.\r\n\t\"BulgariaSat-1\" ще осигурява директно до домовете телевизионни и комуникационни услуги на Балканите и в други европейски региони. Освен за телевизионни и комуникационни услуги, \"BulgariaSat-1\" може да се използва за осигуряване на пренос на данни към мобилни мрежи, както и при форсмажорни обстоятелства – аварии, вследствие на природни бедствия – земетресения, бури, наводнения, когато наземните мрежи не работят\", посочват от компанията.\n\n\r\n\tВ проекта са инвестирани около 235 млн. долара. Средствата с осигурени основно от Банката за експортно ориентиране на САЩ и консорциум от европейски банки, начело с Дойче банк.\r\n\tОчакваният живот на спътника е около 20 години. Около 46 на сто от капацитета на сателита ще се използва за излъчванията на \"Булсатком\", а останалият ще се дава под наем. Интерес има от Германия, Гърция, Израел, Румъния и други страни.\r\n\t\"Това събитие нарежда България сред 12-те в Европейския съюз с най-значимо присъствие в Космоса\", обяви по повод изстрелването на \"BulgariaSat-1\" премиерът Бойко Борисов, цитиран от правителствената информационна служба в края на юни. Успех в работата на съоръжението пожела и президентът Румен Радев.\r\n\t\"Успешното позициониране на \"BulgariaSat-1\" е още едно голямо постижение за екипа ни, но и за България, и за нашите клиенти. Ако всичко върви по план, \"BulgariaSat-1\" ще започне да излъчва в началото на август\", каза Максим Заяков, изпълнителен директор на \"България Сат\" и \"Булсатком\".", "date": "2017.07.05", "title": "Първият български частен сателит вече е в орбита"}
{"url": "http://www.mediapool.bg/sbogom-sasedi-zdraveite-turisti-news266227.html", "text": "Потънал в спомени, Мануел Моурело обикаля, почуквайки с бастун, Готическия квартал на Барселона: сякаш търси играещите деца, махленските сбирки, колоритните кръчмички . . .\r\n\tВсичко това е вече минало.\r\n\tДнес туристите поемат из лабиринта от улички след някой екскурзовод, вдигнал табела, или се разхождат насам-натам с толкова модерните електрически сегуеи; стаите под наем се разграбват като топъл хляб, а местните хора си стягат багажа и заминават извън града.\r\n\tМануел, който пристигнал в Барселона през 1962 г. от северната област Галисия, миналия ноември бил принуден да се изсели. Апартаментът, в който живеел под наем от четвърт век, бил продаден на някакъв предприемач. Дотогава плащал наем от 500 евро месечно, но сега не откривал нищо на достъпна цена. \"Искат ми 1000, 1200, 1500 евро. . .\", казва той.\r\n\t\"Тук си беше като мое село. Тук ми бяха и приятелите, и познатите продавачи и бармани. Тук се ожених, тук отгледах децата си и мислех, че тук ще си умра\" - споделя, просълзен, 76-годишният мустакат мъж с дебели кръгли очила. \"Сега съм като пропъден\", добавя той.\n\n\r\n\t\r\n\tВ квартала остават все по-малко хора: през 2015 г. там са живели вече само 15 624 души при 27 470 през 2006. Освен това днес 63 на сто от обитателите му са временни наематели, които не се задържат дълго. Междувременно, както сочи сайтът за недвижими имоти Idealista - номер едно в Испания, цената за квадратен метър в квартала е скочила от 14,4 на 19 евро.\r\n\tОбитателите на барселонския Готически квартал, също като хората от центъра на Мадрид, Париж, Лондон и Амстердам, или жителите на стария Лисабон, обвиняват за това положение спекулантите с имоти и туризма, насърчаван от сайтовете за сезонни наеми.\r\n\t\"Не става дума за приток на по-заможни хора, изместващи досегашните жители. Историческият център просто се опразва\", възмущава се Гала Пин, общинска съветничка в централния градски район Сиутат Веля.\r\n\t\"Градските центрове са замислени като машини за печелене на пари, а работещите класи се изтласкват в покрайнините\", подкрепя тази критика испанският социолог Даниел Сорандо, съавтор на книга по въпроса, озаглавена \"First we take Manhattan\".\r\n\tМадрид и Барселона се канят наесен да свикат голяма международна конференция на тази тема.\r\n\tА в Париж разтревожените жители на Четвърти район, където са остров Сен Луи и катедралата \"Нотр Дам\", организираха през март съвместно с кметството дискусия за \"невидимото обезлюдяване\" на централните градски части, отстъпвани на сезонни наематели.\r\n\tПарижкото кметство обяви в началото на годината, че за пет години жилищата са намалели с 20 000, по-специално заради множащите се пансиони за туристи. Явление, което наистина води до \"поскъпване\" и \"спад на населението\", коментира за АФП Ян Бросат, зам.-кмет по жилищните въпроси.\r\n\t\r\n\tВ Амстердам по изчисления на банка ING сезонните наеми носят на собствениците допълнителен доход от 350 евро на месец, което вдига цените, обяснява пред АФП Сене Янсен, авторът на доклада.\r\n\tЗа да ограничат щетите, Париж, Лондон и Амстердам се опитват да ограничат срока на наемите и да ги контролират чрез вписване в регистър. От 2016 г. на берлинчани е разрешено да дават под наем само по една стая от апартамент - а цялото жилище само ако е второ, използвано като временно.\r\n\tУправлявана от бивша активистка, защитавала правото на жилище - Ада Колау, Барселона е избрала най-строгия подход и през 2016 г. е наложила глоба от 600 000 евро на интернет платформите Airbnb и Homeaway с обвинението, че дават под наем апартаменти без изисквания от градските власти лиценз за туристическа дейност.\r\n\tИспанският клон на Airbnb впрочем твърди, че проблемите с жилищата не са нещо ново.\r\n\tВ Сиутат Веля например \"празните жилища (които не се предлагат на наематели, бел. АФП) са тройно повече от обявите за предлагани цели жилища на Airbnb\", уверява Андреу Кастеляно, директор по връзките с обществеността за Испания.\r\n\tВсе още са малко заслужаващите доверие данни за влиянието на сезонните наеми върху цените на жилищата.\r\n\tСпоред Даян Койл, преподавател по икономика в Манчестърския университет и автор на доклад по въпроса, принципният недостиг на жилища често се подценява.\r\n\t\r\n\tНо всички специалисти, потърсени от АФП, са на мнение, че сезонните наеми имат съществено влияние върху пренаселените вече централни райони.\r\n\tГрадът на Гауди изглежда е особено силно засегнат от ценовия скок, тъй като големият брой туристи там - средно 30 милиона за година, е съчетан с висока рентабилност, която привлича спекулантите с недвижими имоти, посочват професионалисти от бранша.\r\n\tСержи Лейва от агенцията за недвижими имоти MK Premium например изтъква, че половината от клиентите й са чужденци, търсещи второ жилище или възможност за добра инвестиция в жилище за сезонни наематели.\r\n\tЗа хората, останали в \"застрашените\" квартали, животът е труден - улиците са претъпкани и шумни, а традиционните магазини изчезват. И те изведнъж надигат глас на различни места в Европа. През април жителите на Лавапиес в Мадрид излязоха на демонстрация с куфари на колелца.\r\n\t\"Ако не те прогони поскъпването, всекидневието ще те притисне и пак ще си тръгнеш\", казва 27-годишният барселонец Марти Кусо. Той уверява, че всичките му приятели вече са напуснали Готическия квартал.\r\n\t\"В крайна сметка виждаме опустели градове, квартали без живот\", клати глава Сокоро Перес от Барселона, доктор по социално-икономическа география. \"Градовете се превръщат в \"клъстъри\" за развлечение и потребление, в туристически заведения за бързо хранене\", казва тя.\r\n\tПоради липса на съседи се губи усещането за някаква общност, публичното пространство се пренебрегва, градският електорат намалява, а с него и влиянието на политическата власт на местно равнище, добавя Перес.\r\n\tНякогашните магазинчета и заведения в Сиутат Веля са вече пунктове за велосипеди под наем, павильони за сувенири, луксозни ресторанти. От всички познати на кореняците обекти са останали само една гостилница и фурната на местен хлебар.\r\n\t\"Ние сме последният бастион - обобщава Анна Перес, дъщеря на старите гостилничари, - нещо като \"Астерикс и Обеликс.\"", "date": "2017.07.05", "title": "Сбогом, съседи; здравейте, туристи!"}
{"url": "http://www.mediapool.bg/viena-dade-zaden-hod-za-razpolaganeto-na-voinitsi-po-granitsata-s-italiya-news266228.html", "text": "Австрийските власти нямат никакви планове за непосредствено разполагане на военни сили по границата с Италия. Това заяви австрийският канцлер Кристиан Керн в опит да потуши скандала, възникнал в отношенията с Рим, заради плановете на Виена да вземе извънредни мерки за спиране на мигрантите, предаде ДПА.\r\n\t\"Към момента няма никакви признаци, че италианските власти не са в състояние да контролират ситуацията\", каза Керн на пресконференция във Виена.\r\n\tВчера австрийският министър на отбраната Ханс Петер Доскоцил ядоса Рим, като обяви, че \"в съвсем краткосрочен план\" австрийските власти най-вероятно ще започнат да охраняват южната си граница с помощта на армията.\r\n\tКерн каза, че Доскоцил е имал предвид единствено план за действие в случай на извънредни ситуации с оглед на големия брой мигранти, пристигащи по южните брегове на Италия.\r\n\t\"Мога да ви уверя, че няма да позволим да се стига до напълно безконтролни пресичания на границата\", заяви канцлерът, като имаше предвид случилото се във върховата точка на бежанската криза от 2015 г., когато през източната австрийска граница преминаваше поток от мигранти.\n\n\r\n\tАко възникне подобна извънредна ситуация, Австрия ще действа съгласувано с италианската страна и ЕС, каза Керн. Той заяви още, че е разговарял с италианския си колега Паоло Джентилони и председателя на Европейската комисия Жан-Клод Юнкер, за да разясни позицията на Виена.\r\n\tВчера в отговор на плановете на австрийските власти италианското министерство на външните работи извика техния посланик.", "date": "2017.07.05", "title": "Виена даде заден ход за разполагането на войници по границата с Италия"}
{"url": "http://www.mediapool.bg/riyad-e-nai-golemiyat-razprostranitel-na-islyamistki-ekstremizam-vav-velikobritaniya-news266229.html", "text": "Саудитска Арабия е най-големият разпространител на ислямистки екстремизъм във Великобритания, спонсорирайки джамии, религиозно обучение и публикации, се казва в огласено днес изследване, цитирано от ДПА.\r\n\tСаудитска Арабия е \"спонсорирала кампания на стойност милиони долари за износ на уахабитски ислям по целия ислямски свят, включително сред мюсюлманските общности на запад\", се посочва в проучването, чийто автор е дружеството \"Хенри Джаксън\", аналитичен център с фокус на дейността си върху човешките права и международните отношения.\r\n\tТам се казва още, че Саудитска Арабия ръководи няколко големи благотворителни организации, спонсориращи обучението по ислям по целия свят, включително във Великобритания, като за програми в тази насока през последните повече от 50 години са похарчени най-малко 67 милиарда лири.\r\n\t\"Но на практика формата на образование, която се прокарва в тези институции, включва координиран опит за разпространение на твърдолинейната уахабитска интерпретация на исляма, която се подкрепя от саудитската държава\", се посочва в доклада, като се изтъква ролята на организациите Световно събрание на мюсюлманската младеж и Световната лига на мюсюлманите.\r\n\tВъв Великобритания и други западни страни влиянието на саудитското финансиране става видно от \"преобладаването на ислямистки екстремистки проповедници и литература, включително употребата на саудитски учебници\", както и от стипендиите за духовници, които да се обучават в Саудитска Арабия.\n\n\r\n\tВ много мюсюлмански общности пропагандирането на салафитско-уахабитската идеология \"постепенно е допринесло за промяна в климата на религиозни вярвания и практики\", се казва още в изследването, както и че това \"е създало предизвикателство за умерените гласове и е засилило позициите на екстремистите\".\r\n\tИзследването е огласено в момент, когато върху британския премиер Тереза Мей се оказва натиск да публикува очевидно бавещ се доклад за ролята на Саудитска Арабия и други страни за разпространението на екстремизма във Великобритания.", "date": "2017.07.05", "title": "Рияд е най-големият разпространител на ислямистки екстремизъм във Великобритания"}
{"url": "http://www.mediapool.bg/dvama-dushi-ot-administratsiyata-na-prezidenta-sa-rabotili-za-ds-news266226.html", "text": "Двама души от администрацията на президента Румен Радев са сътрудничили на бившата Държавна сигурност, обяви Комисията по досиетата в сряда.\r\n\tТя е проверила главния секретар, началника на кабинета, секретарите, съветниците, ръководителите на отдели и ръководителите на сектори в екипа на държавния глава.\r\n\tСъветникът на Радев по сигурност и отбрана Илиан Алипиев е бил щатен служител на Държавна сигурност.\r\n\tДиректорът на дирекция \"Протокол\" от февруари тази година Иван Димитров е бил съкратен сътрудник с псевдоним \"Ясен\".\r\n\tИмената и на двамата вече са обявявани в рамките на предишни проверки, но Радев за разлика от президента Росен Плевнелиев не вижда проблем в работата на свои сътрудници за бившата Държавна сигурност.\n\n\r\n\tПлевнелиев отказваше да изпраща и посланици, ако в миналото са работили за репресивния апарат на комунистическата партия.", "date": "2017.07.05", "title": "Двама души от администрацията на президента са работили за ДС"}
{"url": "http://www.mediapool.bg/nad-2000-sluzhiteli-na-mvr-poiskaha-po-visoki-zaplati-oshte-tazi-godina-news266202.html", "text": "Над 2000 служители на МВР участваха в националния протест за увеличение на заплатите в министерството с 15-20% още през тази година пред парламента в сряда. Той премина мирно и без никакво напрежение, като организаторите се заканиха недоволството на колегите им продължава да расте.\r\n\tПроявата беше организирана от Синдикалната федерация на служителите в МВР (СФСМВР), но в нея участваха и останалите шест профсъюза в силовото ведомство, както и представители на КНСБ, синдиката на служителите в затворите и съсловните полицейски организации в Сърбия и Румъния.\r\n\tЧаст от протестиращите бяха забавени, а някои изобщо не успяха да присъстват, заради верижната катастрофа на магистрала \"Тракия\" край Ихтиман по-рано сутринта. Затова и началото на протеста бе отложено с около час.\r\n\tМитингът умишлено бе насрочен за 5 юли, когато МВР чества 138-годишнината от създаването си. Успоредно с проявата пред парламента, ръководството на министерството участваше в церемония по отбелязването на празника пред Паметника на Незнайния воин. Вътрешният министър Валентин Радев за пореден път даде да се разбере, че подчинените му няма да получат по-високи заплати до края на годината, а евентуално това може да се случи през 2018 г.\r\n\t\"Не съм оптимист за тази година, както те настояват. Трябва да сравним заплатите на полицаите – тези, които са на терен, на пожарната. След като знам какви са процедурите и технологията за изграждане на бюджета, си мисля, че това може да стане догодина. Не знам защо те държат това да стане сега и незабавно\", коментира той пред медиите, докато в този момент пред парламента протестиращите освиркваха управляващите.Следващия път синдикатите ще изкарат \"15 000 аргументи\"\r\n\t\"Министърът каза, че иска аргументи. Тук, на площада, са се събрали хиляди аргументи и всеки един от тях има име и длъжност в МВР. Дали това ще е достатъчно за г-н Радев или следващия път ще трябва да изкараме още 15 000 аргумента. Стига вече! Време е да спрем да плащаме за това, че работим. Време е МВР, като работодател, да започне да изпълнява ангажиментите си, защото следващия път ще изкараме компютрите и бюрата, които ние, за разлика от МВР, сме осигурили, за да можем да работим. Време е всички политици да разберат, че заплатата от 660 лева е подигравка\", прозвуча по уредбата в началото на протеста.\r\n\t\"Знаеш ли, ние българите сме един тъжен народ. Подиграваме се на полицаите, пеем песни за \"ушев\", плюем го и осмиваме системата, а когато сме в беда, именно \"ушев\" е единственият, който може да помогне и от \"разпни го\" започват да скандират отново \"осана\". А той, оплютият, само иска да е полезен на хората и да им помага. Най-тъжното е, че се чувствам горд с професията си единствено и само, когато има страдание. Гордост и страдание в нашия случай са синоними. Хората се сещат, че си професионалист, че си призван да служиш, че си от добрите и, че помагаш, само когато има жертви и, когато ги е страх.\r\n\tМного ми се иска хората да ми дават поводи за гордост и в дните, в които са добре и се чувстват спокойни, защото това са дните, за които аз работя. Искам да се гордея с професията си в тези дни, а случаите, в които има страдание и болка, да са по-скоро изключение, отколкото правило. Знаеш ли, преди време беше цинично, но сега е тъжно и безнадеждно. Тъжно е, че хората разпознават в мен полицая в истинския смисъл на думата само, когато страдат. И е тъжно, и е самотно...\"\r\n\tПротест на всеки професионален празник в МВР\r\n\tПредседателят на СФСМВР Валентин Попов категорично обяви, че ултиматумът към третия кабинет \"Борисов\" остава в сила – или МВР започва ефективни преговори по всички искания, или масовите протести ще продължат. Като потенциални следващи дати за провеждането им, той посочи празника на гражданската защита на 18 юли, празника на полицията 8 ноември и празника на \"Гранична полиция\" 22 декември.\r\n\tПо повод предупреждението от министър Радев – синдикатите да не се \"заиграват\" политически, Попов заяви пред колегите си, че \"единствената политика, която ни води, е за по-високи възнаграждения в системата на МВР\". Пред медиите той добави, че синдикатите са изпратили молби за разговори с всички политически сили в парламента и това, че някои от тях не са откликнали, \"не е наш проблем, а техен\".\r\n\tПреди ден вътрешният министър се обърна към подчинените си чрез медиите: \"Опозицията е хубаво нещо, но не можете да ходите при опозицията да се съветвате и след това да заигравате, буквално, политически\".Министърът призова протестиращите да останат \"в един отбор\"\r\n\tПо време на церемонията пред Паметника на Незнайния воин Валентин Радев лаконично засегна синдикалните искания на служителите в МВР, но отново без да поеме никакъв конкретен ангажимент.\r\n\t\"Правителството на страната полага усилия за подобряване на материалната база и условията на работа. Получихме нови пожарни коли, нови полицейски автомобили, изгради се нова система за видеонаблюдение, в подкрепа на работата на гранична полиция. Работим за решаване на подобряване на натрупаните с години проблеми, като осигуряването на работното облекло и др. Не винаги вашият труд е видим за обществото, невидими остават напрежението, рискът, голямата отговорност, пренебрегването на личния живот и семейството. Съзнавам, че не винаги получавате адекватната благодарност и признание от хората. Но мога категорично да ви уверя, че правителството разбираме проблемите, ценим вашия труд и продължаваме усилията и в бъдеще той да бъде достойно оценяван\", заяви в словото си за празника на МВР Радев.\r\n\tМинистърът не пропусна да отбележи, че с подчинените си \"трябва да бъдем един отбор в борбата с престъпността и новите заплахи за националната сигурност\", добавяйки \"настойчиво\" \"да търсим и предлагаме решения в диалог и сътрудничество без поддаване на политическо влияние\".\r\n\tВпоследствие и ръководството, и протестиращите поднесоха венци пред Паметника на служителите на МВР, загинали при изпълнение на дълга си до църквата \"Св. Седмочисленици\". Официалната част обаче беше приключила преди синдикатите да стигнат до мястото и двете страни в преговорите така и не се засякоха на професионалния си празник.", "date": "2017.07.05", "title": "Над 2000 служители на МВР поискаха по-високи заплати още тази година"}
{"url": "http://www.mediapool.bg/deputatite-prieha-ostavkata-na-upravitelya-na-nzok-v-negovoto-emblematichno-otsastvie-news266232.html", "text": "Депутатите приеха оставката на управителя на Националната здравноосигурителна каса (НЗОК) Глинка Комитов в негово отсъствие, след като той не се отзова на поканата им да дойде в парламента и обясни мотивите за оттеглянето си. Миналата седмица за депозираната в парламента оставка на Комитов съобщи председателят на парламентарната здравна комисия Даниела Дариткова (ГЕРБ), като самият той не потвърди оттеглянето си и причините за него.\r\n\tНеявяването му в парламента в сряда, въпреки изричното решение на 126 депутати да бъде извикан, подхрани допълнително съмненията на опозицията дали оставката на Комитов е доброволна. Практика досега е винаги управителите на НЗОК и НОИ да присъстват при тяхното избиране и освобождаване от поста.\r\n\tВсе пак оставката на Комитов бе приета с 88 гласа \"за\", \"против\" нямаше, а 67 депутати гласуваха \"въздържал се\".\r\n\tГЕРБ призоваха оставката на Комитов да не се политизира, тъй като мотивите за оттеглянето му са лични. Такъв развой обаче нямаше как да бъде предотвратен при толкова много проблеми в здравната система и по-специално натрупаното напрежение през последните месеци заради финансовите лимити на болниците и увеличаващите им се задължения, както и бъдещето на здравноосигурителния модел.\r\n\t\"Над 400 млн. лв. са задълженията на болниците, когато се поставя въпросът за нова кандидатура за управител на здравната каса. Трябва да помислим много сериозно как ще се управлява и финансира системата занапред\", заяви депутатът от БСП проф. Георги Михайлов. Според колегата му Георги Йорданов роля за оставката на Комитов е изиграла липсата на политическа подкрепа от страна на управляващите.\n\n\r\n\tДосегашният управител на НЗОК бе избран на поста по предложение на ГЕРБ в предходния парламент.\r\n\tПри новия парламент отношенията между Комитов и депутатите на ГЕРБ обаче бяха видимо обтегнати, а на последното заседание на здравната комисия диалогът излезе извън рамките на добрия тон. На него стана ясно, че освен липсата на подкрепа от управляващите, Комитов е имал разногласия и с Надзорния съвет на НЗОК, с чиито ключови решения за финансирането на болниците той не е бил съгласен.\r\n\tДепутатът от БСП Иван Ибришимов коментира, че безспорно проблемите в здравеопазването са много, но преди седмица на изслушването в здравната комисия Комитов не е давал никакъв сигнал, че иска да подаде оставка. \"Кой ще ни обясни защо това се случва и дали мотивите са лични\", запита той.\r\n\tДепутатът от ДПС Хасан Адемов коментира, че когато има напрежение в здравната система, най-често е виновен управителят на касата. Според него трябва да се променят правомощията на управителя на НЗОК и начинът на финансиране на системата, защото в противен случай всеки един следващ управител ще бъде заложник и ще си подаде оставката, независимо по какви причини.\r\n\t\"Тази дискусия е тягостна, защото разглеждаме оставката на един достоен човек, завършен професионалист, който е дал над 20 години от живота си на тази система\", посочи Адемов.\r\n\tКомитов е бивш зам.-директор на НЗОК в периода и 2002-2010 година, а от 2010 до 2013 година оглавяваше столичната районна здравноосигурителна каса.\r\n\tПозитивни отзиви за него дойдоха и от други депутати. Георги Йорданов от БСП заяви, че се обсъжда оставката на \"един от последните мохикани на българското здравеопазване, защото трябва да имаш много доблест, за да вкараш в Надзорния съвет на НЗОК два пъти искания за отпадане на лимитите на болниците, каквото е направил Комитов, но не се е приело от Надзорния съвет\".\r\n\tЗам.-председателят на НС от ДПС д-р Нигяр Джафер коментира, че парламентът е на път да избере 16-ия управител на НЗОК за 16-годишната история на институцията.\r\n\t\"Глинка Комитов си отива, проблемите в системата остават. Тази оставка поставя много въпроси - кой управлява НЗОК и за бъдещето въобще на целия здравноосигурителен модел\", заяви тя.\r\n\tС приемането на оставката се активира 30-дневна процедура, в която всяка от парламентарните групи може да предложи свой кандидат за управител на НЗОК, след като чрез гласуване да се избере приемникът на Комитов.\r\n\tЗа момента няма номинации за поста, нито е ясно кои партии възнамеряват да лансират кандидат за поста.", "date": "2017.07.05", "title": "Депутатите приеха оставката на управителя на НЗОК в неговото емблематично отсъствие"}
{"url": "http://www.mediapool.bg/v-belgiya-i-frantsiya-sa-zadarzhani-predpolagaemi-teroristi-news266230.html", "text": "При съвместна полицейска акция в Белгия и Франция снощи са били задържани петима предполагаеми джихадисти, съобщават белгийските медии, цитирани от БТА в сряда.\r\n\tЗадържаните са членове на група мотористи, наричаща се \"Камикадзе рейдърс\". Двама членове на тази група неотдавна бяха осъдени за участие в терористична дейност. Снощи четирима са били заловени в Брюксел, а един - във Франция.\r\n\tПри претърсванията снощи в граничния френски град Лил и в кв. \"Андерлехт\" в Брюксел са били открити автомати \"Калашников\" и муниции. Белгийската прокуратура уточнява, че предполагаемите джихадисти-мотоциклетисти нямат нищо общо с терористите, взривили се досега в Брюксел и Париж от 2015 г.\r\n\tЗа групата на мотористите е известно, че е привлечена от идеята за джихад. В компютър на един от нейните членове непосредствено след ноемврийските атентати в Париж преди две години било открито предсмъртно писмо на шахид. От опасения, че мотористите може да преминат към действие, новогодишната заря в Брюксел през 2015 г. бе отменена, припомнят медиите.\r\n\tГрупата на мотористите е създадена през 2003 г. в Брюксел от мюсюлмани и е поддържала връзка с терористичната организация \"Шериат за Белгия\". Според данни на службите през 2015 г. мотористите са обмисляли удари по централния столичен площад, по полицейското управление в непосредствена близост, както и срещу полицейски патрули.", "date": "2017.07.05", "title": "В Белгия и Франция са задържани предполагаеми терористи"}
{"url": "http://www.mediapool.bg/severnokoreiskata-yadrena-zaplaha-varianti-za-protivodeistvie-news266233.html", "text": "Стряскащата новина от Пхенян, че Северна Корея за първи път успешно изпита междуконтинентална балистична ракета, способна да носи ядрено оръжие и да порази Аляска, е основна тема в световния печат в сряда. Британските и американските вестници анализират различните опции за действие пред администрацията на президента Доналд Тръмп.\r\n\t\r\n\tЛидерите на Китай и Русия се зарекоха да работят заедно за намиране на мирен изход от задълбочаващата се криза около ракетно-ядрената програма на Северна Корея - двустранна дипломатическа инициатива, която рязко контрастира с тактиката на Доналд Тръмп на недодялани заплахи и натиск, пише в сряда британският вестник „Гардиън“ в редакционна статия.\r\n\tОбщата декларация на двамата лидери отразява едно оформящо се по-широко китайско-руско стратегическо сближаване, останало до голяма степен незабелязано на Запад. То бе стимулирано от често променливото и разфокусирано поведение на Тръмп и от възможностите и опасностите, породени в резултат на отслабеното американско глобално лидерство. Грамадният китайско-руски влак постепенно набира скорост и Тръмп, подобно на клоун, чийто крака са завързани за релсите, лежи точно на пътя му, пише по-нататък вестникът.\r\n\tПо време на двудневната визита на Си в Москва китайският президент и руският му домакин Владимир Путин се разбраха \"заедно да полагат усилия за ефикасно уреждане - чрез диалог и преговори\" със Северна Корея, съобщиха китайски медии. По-късно руското външно министерство разпространи комюнике, в което се казва, че двете страни са се обединили около обща позиция, която има за цел да намали напрежението около севернокорейската ракетна програма.\n\n\r\n\tТяхното сътрудничество далеч надхвърля положението на Корейския полуостров.\r\n\t\"Китайският лидер подчерта нуждата от засилване на сътрудничеството и от солидарна взаимна подкрепа при защитата на суверенитета, националната сигурност и интересите на развитието на всяка от страните\", предаде китайската официална агенция Синхуа.\r\n\tТова бе третата среща на Си и Путин за тази година. След като пое властта през 2012 г., Си се е срещал с руския си колега над 20 пъти.\r\n\tПутин определи сегашния съмит като \"голямо събитие в двустранните отношения\". Очаква се подписването на икономически сделки за 10 млрд. долара. Путин също така връчи на госта си орден \"Св. Андрей Първозвани\" - една от най-високите руски награди.\r\n\tРусия и Китай все по-тясно си сътрудничат по ключовите международни проблеми, често гласуват по един и същи начин в Съвета за сигурност на ООН. Двамата лидери отиват в Хамбург по-късно тази седмица за срещата на високо равнище на Г-20, където ще се срещнат поотделно с Тръмп.\r\n\tМосковските им разговори съвпаднаха със севернокорейското пробно изстрелване на междуконтинентална балистична ракета, бележещо значителен напредък в нейните нападателни възможности. Тестът предизвика очакваните протести на Япония и Южна Корея. Но двете страни - традиционни американски съюзници, гледат за помощ на север, а не към Вашингтон. Японският премиер Шиндзо Абе каза, че особено разчита на \"конструктивната\" роля на Китай и Русия, от което се подразбира, че Тръмп само усложнява нещата.\r\n\tЮжнокорейският президент Мун Дже-ин бе избран с програма за подновяване на контактите със Северна Корея, което също се разминава с подхода на Тръмп. След една неясна като резултат среща в Белия дом миналата седмица, Мун е под силен китайско-руски натиск да спре разполагането на американската противоракетна защитна система ТААД (THAAD), насочена срещу силите на Пхенян.\r\n\tТова разполагане \"много сериозно вреди на стратегическите интереси в сферата на сигурността на Китай, Русия и други страни в региона\", каза Си тази седмица. Това е дипломатически начин да се иска премахването на системата за ПРО. Междувременно посланикът на Китай в ООН предупреди за катастрофалните последствия, ако не бъде намерено дипломатическо решение.\r\n\tЛидерите на Китай и Русия ги обединява също така и главоблъсканицата как да отнасят с Тръмп. И двете страни виждат шанс за извличане на изгода. Тръмп лично поиска китайска помощ по проблема със Северна Корея, когато се срещна със Си във Флорида през април, а по-късно дори се похвали, че е успял.\r\n\tПо-нататък обаче Белият дом започна да се оплаква, че Пекин не прави достатъчно. Сега Тръмп е изправен пред признанието, че блъфът му е разкрит. Той се оказа притиснат между бомбастичния си войнствен език и нуждата от дипломатическа победа, която да предотврати започването на война.\r\n\tЦената, която Си ще поиска, за да помогне на Тръмп, когато те се срещнат в Хамбург, може да бъде повече американски отстъпки по спорни двустранни проблеми. Той обаче ще трябва да опипва внимателно почвата, като се има предвид непредсказуемостта на Тръмп.\r\n\tПрезидентът на САЩ е в слаба позиция и спрямо Путин заради многобройните разследвания на своите предизборни връзки с Москва. Подобно на Си, Хамбург дава на Путин арена да играе ролята на отговорен световен държавник, чрез която да може да изтръгва от загазилия Тръмп отстъпки по въпроси, които имат най-голямо значение за него, като например вдигането на санкциите, наложени заради Украйна.\r\n\tАматьорът Тръмп трябва да заиграе своята игра. Опити за грубо телесно притискане няма да минат пред силния руски политик, опитен джудист, носител на \"черен пояс\", заключава „Гардиън“.\r\n\tАмериканският \"Вашингтон пост\" отбелязва още в заглавие, че вчерашният тест с такава ракета е директно предизвикателство към правителството на Тръмп. \"Твърдият език\" на президента в словесната война с Пхенян явно не променя поведението на севернокорейския режим, който продължава да създава ракетно-ядрен арсенал, способен да порази основната територия на САЩ. Експертите казват, че администрацията няма голям избор относно следващите си ходове, отбелязва \"Вашингтон пост\".\r\n\t\r\n\tВ редакционна статия друг авторитетен вестник зад океана - \"Ню Йорк таймс\" също посочва, че проблемът с ракетно-ядрения арсенал на Северна Корея изисква спешно решение - и това е един от малкото съвети на Барак Обама, който Тръмп изглежда е проумял, въпреки яростно негативното си отношение към своя предшественик. Но Тръмп може би е на път да усвои и друг урок - че не може да разчита само на Китай. Това обаче, което той все още не проумява, е, че едно такова решение в крайна сметка ще изисква пряк диалог с Пхенян, подчертава вестникът.\r\n\tЗа сегашния президент и за други политически лидери, да се преговаря със Северна Корея е анатема. Тя е една от най-кошмарните места с оглед на човешките права в света. Но санкциите не снеха ядрената заплаха, а военни действия срещу Севера ще изложат на риск милиони южнокорейци и намиращите се на полуострова 38 000 американски войници.\r\n\tВсекидневникът припомня, че през 1994 г. чрез преговори се стигна до споразумение, с което оръжейната програма на Севера бе замразена за почти 10 г.\r\n\tНякои от най-вещите ядрени експерти, като бившият държавен секретар Джордж Шулц, бившият заместник-министър на отбраната Уилям Пери и бившият директор на националната лаборатория в Лос Аламос Зигфрид Хекър неотдавна изпратиха писмо до Тръмп, призовавайки го да започне преговори като \"единствената реалистична възможност\" да се предотврати евентуалната употреба на ядрени оръжия от Северна Корея. Шейсет процента от американците, независимо от политическите им пристрастия, са съгласни с тях. Няма никаква индикация, че Тръмп разполага с по-добра стратегия, заключава \"Ню Йорк таймс\".\r\n\tЛондонският \"Файненшъл таймс\", също в редакционна статия, започва с уговорката, че севернокорейският проблем е характерен с \"лошите опции\" за разрешаването му, и отбелязва, че Тръмп все повече се сблъсква с тази реалност. Като изразява опасения от заплашителния език на президента на САЩ, вестникът посочва, че \"военната опция\" не е единствената, с която Вашингтон разполага, и изразява мнението, че в създалата се обстановка най-добрата алтернатива е разширяването на мрежата от икономически санкции срещу Пхенян, както и срещу чуждестранни компании, най-вече китайски, които правят бизнес с пхенянския режим.\r\n\tВ същото време, в дългосрочен план Вашингтон трябва да държи вратата отворена за дипломатически преговори, насочени към едно по-широко споразумение за намаляване на напрежението на Корейския полуостров. Тези преговори могат да включат и ядрения проблем, посочва вестникът.\r\n\t\"Администрацията на Тръмп очевидно се изкушава да се опита да разреши проблема бързо и чрез сила. Белият дом дава да се разбере, че администрацията активно проучва планове за военно нападение, насочено срещу севернокорейската ядрена програма. \"Военна опция\" винаги е налице, но в случая със Северна Корея тя е дълбоко отблъскващ и опасен курс\", заключава \"Файненшъл таймс\".\r\n\t\r\n\tПоследният ракетен опит на Пхенян е тревожно напомняне, че остава малко време ядрената програма на Севера да бъде забавена. Преговорите са неприятна опция, но и неизбежна, отбелязва в друг свой анализ „Гардиън“.\r\n\tИзданието припомня подхвърлената от самия Тръмп по време на предизборната му кампания идея \"да седне на хамбургери\" със севернокорейския лидер Ким Чен-ун, и посочва, че времето за осъществяването й е дошло, колкото и това да изглежда неприятно. Трудно е да се разчита, че Китай може да свърши тази работа. Последният тест с междуконтинентална балистична ракета Северна Корея извърши в навечерието на Деня на независимостта на САЩ, а не на китайския национален празник. Това е недвусмислен знак, че Ким Чен-ун не иска банкет със Си Цзинпин, а място на една маса с Тръмп, отбелязва \"Гардиън\", защитавайки позицията, че проблемът може да бъде разрешен само в преки преговори между САЩ и Северна Корея. Вестникът заключава, че началото на такъв диалог няма да бъде нито награда, нито отстъпка към Пхенян, а просто единственият реалистичен начин да се намали нарастващата опасност.\r\n\tСъщата теза застъпва и електронното издание \"Индипендънт\". Ако Тръмп иска да избегне ракетна криза, той ще трябва да покани Ким Чен-ун в Белия дом, отбелязва сайтът в авторска статия. Целта на Пхенян е именно директни преговори със САЩ - нещо, което редуващите се администрации във Вашингтон упорито отказват. Изданието също припомня офертата на Тръмп за хамбургера с Ким, както и тогавашната реакция на Пхенян, че това са били думи на \"един мъдър политик\". И тъй като военната опция просто няма място на масата, а икономическите санкции дават слаб ефект, Тръмп може да открие, че \"дипломацията на хамбургерите\" е начинът да изпълни предизборното си обещание Северна Корея да няма ядрени ракети, способни да ударят Америка, подчертава \"Индипендънт\"\r\n\t\r\n\tКонсервативният \"Дейли телеграф\" констатира, че \"Северна Корея изведнъж става заплаха за световния мир, но смята, че с проблема трябва да се заеме Китай и да действа, преди да е станало твърде късно.\r\n\t\"Ние вървим като сомнамбули към глобална война, и то защото Русия и Китай правят това възможно\", пише вестникът в редакционна статия, повтаряйки познатата си теза, че Пхенян се държи така заради снизходителната политика на Пекин и Москва към него.", "date": "2017.07.05", "title": "Севернокорейската ядрена заплаха: варианти за противодействие"}
{"url": "http://www.mediapool.bg/govoritel-na-yunker-kaza-che-toi-sazhalyaval-che-e-narugal-evrodeputatite-news266231.html", "text": "Председателят на Европейската комисия Жан-Клод Юнкер съжалява за избора си на думи, заяви в сряда негов говорител по повод вчерашния инцидент в Европейския парламент., предаде БТА от Брюксел\r\n\tЮнкер вчера нерече евродепутатите \"смешни\" заради това, че едва трийсетина от тях присъстваха в пленарната зала в Страсбург при обсъждането на работата на малтийското председателство на Съвета на ЕС. По този повод Юнкер и председателят на ЕП Антонио Таяни влязоха в невиждан открит словесен сблъсък.\r\n\tТаяни и Юнкер са говорили след това и за тях темата е приключена, уточни говорителят. Юнкер и Таяни работят прекрасно, добави той. Председателят на ЕК е приятел на ЕП, понякога приятелите си казват неудобни истини, приятелите са и за това, коментира говорителят.\r\n\tПо неговите думи основната тревога на Юнкер е, че общностните институции трябва да се отнасят по един и същи начин и с еднакво уважение към всички държави от ЕС. Жалко е, че при дебат в такъв важен момент пленарната зала е относително празна, поясни говорителят.\r\n\tЮнкер би искал това да се промени и случаят да даде повод за размисъл, добави той.\n\n\r\n\tГоворителят уточни, че днес Юнкер е отсъствал от заседанието в Страсбург при обсъждането на програмата на естонското председателство на Съвета на ЕС, защото се е върнал в Брюксел за подготовката на заседанието ЕС-Япония. Говорителят добави, че досега Юнкер е участвал като председател на ЕК в 67 дебата в ЕП и се старае да бъде там винаги, щом е възможно.\r\n\tЮнкер вчера се закани, че повече няма да участва в дебати в ЕП и настоя, че е необходимо уважение и към малките държави в ЕС.", "date": "2017.07.05", "title": "Говорител на Юнкер каза, че той съжалявал, че е наругал евродепутатите"}
