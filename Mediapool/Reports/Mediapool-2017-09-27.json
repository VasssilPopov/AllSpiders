{"url": "http://www.mediapool.bg/bfb-shte-finansira-sdelkata-za-energiynata-borsa-s-prodazhba-na-darzhavni-obligatsii-news269748.html", "text": "Акционерите на Българската фондова борса (БФБ) одобриха сделката за покупка на 100% от капитала на \"Българска независима енергийна борса\" за 5.2 млн. лв., като разплащането със сегашния собственик на дружеството – \"Българския енергиен холдинг\" (БЕХ), ще стане с приходи от продажба на български държавни облигации, притежавани от БФБ.\r\n\tОбект на продажбата ще са книжа от външния дълг на България – едните са с падеж 2024 г. с номинал 1535 евро, а другите през 2027 за 520 евро. От тях ръководството очаква да получи общо между 4.356 и 4.597 млн. лв. в зависимост от пазарните цени плюс натрупаните лихви.\r\n\tПромяната в собствеността на борсата за ток е по настояване на Еврокомисията и е част ог договорка за прекратяване на наказателна процедура срещу България за злоупотреба с монопол на енергийните й дружества. След няколко удължавания на срока за отделянето на борсата от БЕХ, крайният срок за това е 31 октомври.\r\n\tСпоред договорените параметри с БЕХ, фондовата борса трябва да плати за енергийната 4 млн. лв. ще бъдат платени при сключване на сделката, а останалите ще се платят на три равни вноски за 18 месеца от прехвърлянето на акциите. Договорената цена е близо до долната граница на оценката на енергийната борса. Тя е правена от \"Ес Еф България\", местният партньор в мрежата на Crowe Horwath, и е между 4.83 млн. и 9.68 млн. лв.\r\n\tСлед сделката се очаква да бъдат въведени по-ефективни процедури за паричен сетълмент заради стратегическото партньорство между БФБ и Централния депозитар, чийто шеф е Васил Големански.\r\n\t\"Това би премахнало нуждата от сегашните двустранни споразумения за плащане, които произтичат от сключваните на БНЕБ сделки – модел, който не е подходящ за регулиран пазар. По този начин плащанията между търговците на електричество ще бъдат оптимизирани и ще се намали нуждата от оборотни средства както от страна на участниците, така и от БНЕБ, която повече няма да встъпва като страна по сделките. Това ще повиши доверието между участниците вследствие на понижаването на риска на насрещната страна\", се посочва в доклада посделката.\r\n\tВсе пак от БФБ посочват, че въпреки бъдещата синергията на оперативно и IT нива за двете дружества, който ще доведе до понижаване на разходите, е трудно да се предвиди точното финансово измерение от това.", "date": "2017.09.27", "title": "БФБ ще финансира сделката за енергийната борса с продажба на държавни облигации"}
{"url": "http://www.mediapool.bg/mianma-nevazmozhnoto-pomirenie-mezhdu-myusyulmani-hinduisti-i-budisti-news269726.html", "text": "Навремето в Мианма бръснари хиндуисти оформяли брадите на техни съседи рохинги, изповядващи исляма. След месец кръвопролитни сблъсъци обаче и след откриването на масов гроб на цивилни хиндуисти помирението изглежда невъзможно.\r\n\t\"Бяхме бръснари, обслужващи мюсюлманите, жените ни продаваха свои домашни продукти в мюсюлманските села. Имах приятели мюсюлмани, всичко беше наред\", спомня си Кяу Кяу Наинг, 34-годишен хиндуист, който лесно минава от един на друг местен език според това с кого разговаря - будист или мюсюлманин.\r\n\t\"Искаме да се върнем, но не и ако мюсюлманите все още са там\", казва той днес - един от стотиците членове на неговата общност, подслонени в изоставен футболен стадион в Ситуе, столицата на щата Ракхайн в Западна Мианма.\r\n\tГрадът е избегнал насилието, което разтърсва от един месец селата в зоната на град Маунгдау в северната част на региона на границата с Бангладеш. Но хиляди хиндуисти и будисти, бягащи от насилието между бунтовници мюсюлмани и армията са намерили убежище тук.\r\n\tМащабът на това движение няма нищо общо с масовото бягство на рохинги в Бангладеш (над 430 000 за един месец според ООН, която говори за \"етническо прочистване\"). Но В Мианма фактът, че се опустошават и хиндуистки и будистки села, се изтъква от властите, които упрекват международната общност в пристрастие към рохингите.\n\n\r\n\tВ интервю за Франс прес Хин Сау Ньо, 48-годишна будистка, по професия фризьорка, приютена от будистки монаси в Ситуе, описва как жителите на съседно мюсюлманско село я принудили да избяга.\r\n\t\"Казаха ни, че следващия път няма да се измъкнем\" и \"ще умрем, ако се върнем\", разказва тя, отказвайки да се върне, ако мюсюлманите са още там..\r\n\t\"Цялото ни семейство загина в селото. Няма да се върнем там\", обяснява Чау Шау Чау Тхее, която срещнахме на стадиона в Ситуе.\r\n\tДвайсетгодишната жена твърди, че 23-ма членове на семейството й са били убити в нейното село- Кха Маун Сейк, от бунтовници рохингя. Армията съобщи, че е открила близо до селото масов гроб с труповете на 28 хиндуист, но тя още не знае дали това наистина са близките й. Армията издирва още общи гробове в зоната.\r\n\t\r\n\tОбщо малко повече от 8500 хиндуисти живеят в щата Ракхайн - общността им представлява едва 0,28 на сто от населението му срещу над 34 процента мюсюлмани и 57 процента будисти по данни на правителството на Мианма от юли 2017 г.\r\n\tВ окръг Маунгдау, епицентър на насилието между бунтовниците рохингя и силите на реда, мюсюлманското население беше мнозинство - над 90 на сто от жителите преди масовото бягство през последните седмици. Хиндуистите бяха едва малко повече от 0,6 процента, а будистите - по-малко от 5 на сто от общото население.\r\n\tТова силно мюсюлманско присъствие в щата Ракхайн е в контраст с над 90-те процента немюсюлманско население на Мианма. Това подклажда всякакви напрежения, преди всичко след като военната диктатура, управляваща от десетилетия, превърна мюсюлманите във вътрешен враг на държавата.\r\n\tДнес хиндуисти и будисти обвиняват мюсюлманите рохингя, че палят къщите им и отвличат жените им, за да ги принудят да приемат исляма - обвинения, които трябва да бъдат приемани предпазливо предвид информационната война, която водят общностите - и важното значение на слуховете в тази криза.\r\n\tОт своя страна рохингите роптаят срещу акциите на армията, придружавана от будистки милиции, срещу селата им.\r\n\tЗа огромното мнозинство от населението на Мианма мюсюлманите рохингя са имигранти от съседна Бангладеш, понякога пристигнали още в епохата на британското колониално управление.\r\n\tТакъв е и случаят с хиндуистите, но тяхната интеграция в обществото не представлява проблем поради близостта между хиндуизма и будизма.\r\n\t\"Няма решение в краткосрона перспектива. Постигането на хармония може да отнеме десетилетия\", разсъждава Оо Хла Сау от Националната партия на Аракан, която представлява политическите интереси на будистите в щата Ракхайн (Аракан).", "date": "2017.09.27", "title": "Мианма: Невъзможното помирение между мюсюлмани, хиндуисти и будисти"}
{"url": "http://www.mediapool.bg/samo-balgarska-istoriya-i-literatura-v-h-klas-ot-2019-g-news269724.html", "text": "Само българска литература и история ще изучават учениците в Х клас от учебната 2019 - 2020 г. От учебниците по съответните предмети тогава ще отпаднат произведенията на чужди автори като Мигел Сервантес или Шекспир, както и уроците за историята от началото на 20-и век до наши дни. Те ще се учат в по-долни или по-горни класове.\r\n\tИзцяло български автори ще се изучават и в часовете по литература в ХІ и ХІІ клас.\r\n\tТова става ясно от публикуваните от Министерството на образованието и науката за обществено обсъждане проекти на програми по предметите за Х клас. Освен тях е пуснато и новото съдържание за ІV клас.\r\n\tНовите програми бяха оповестени преди около година и половина и предизвикаха доста дискусии. Оттогава те са обсъждани с преподаватели в страната и част от тях са променени според препоръките им. След утвърждаването на програмите ще се възложи и написването на нови учебници по тях.\r\n\t\n\n\r\n\tСпоред проекта на програмата по литература бъдещите десетокласници ще изучават произведения на български автори. Част от тях и в момента се учат, но в различни класове. Бъдещите десетокласници ще бъдат облекчени откъм брой произведения, с които трябва да се запознаят детайлно, в сравнение с учениците, които се обучават по старите програми. Част от липсващите в програмата за Х клас творби не са включени в проектите за програми за ХІ и ХІІ клас, обявени миналата година. Възможно е обаче, докато стигнат до етапа на обществено обсъждане, и те да бъдат променени.\r\n\tОт образователното министерство уточниха, че промените в програмата са свързани с новата образователна структура, при която гимназиалното образование започва в VІІІ клас, първият му етап приключва с Х клас, а вторият – с ХІІ. Тя налагала по-голям акцент върху прилагането на усвоените знания в часовете по български език и литература. Освен това били взети предвид исканията на преподаватели по предмета да се олекоти учебното съдържание. Учителите обаче можело да решат да включат и други близки произведения до изучаваните.\r\n\tВ новата програма вместо цялата \"Епопея на забравените\" например, която сега се изучава в ХІ клас, бъдещите десетокласници ще разглеждат подробно само една от одите на Иван Вазов - \"Левски\". От проекта за нова програма липсва \"Опълченците на Шипка\", което фигурираше в първоначалния вариант, оповестен преди година и половина. Одата е в новата програма за VІІ клас, която влиза в сила от учебната 2018 - 2019 г. За ХІ клас е предвидена одата \"Паисий\".\r\n\tПромяна има и в произведението, с което Пенчо Славейков ще бъде представен в учебниците за Х клас. Първоначално това трябваше да е \"Сърце на сърцата\". В последния проект са включени творбите \"Микеланджело\" и Cis Moll. Коя от тях ще се изучава ще се реши след приключването на общественото обсъждане.\r\n\tВ програмата по литература за Х клас са още три части от \"Под игото\" на Иван Вазов - \"Гост\", \"Новата молитва на Марка\" и \"Пиянство на един народ\". От \"Бай Ганьо\" на Алеко Константинов ще се изучава \"Бай Ганьо се върна от Европа\". С три творби е включен Пейо Яворов - \"Обичам те\", \"Маска\", \"Две хубави очи\". В програмата е и Йордан Йовков с \"Индже\" и \"Албена\". Десетокласниците ще учат по едно произведение от Димчо Дебелянов (\"Да се завърнеш...\"), Елин Пелин (\"Гераците\"), Гео Милев (\"Септември\"), Христо Смирненски (\"Зимни вечери\"), Атанас Далчев (\"Повест\"), Никола Вапцаров (\"Писмо\"), Димитър Димов (\"Тютюн\"), Йордан Радичков (\"Нежната спирала\"), Николай Хайтов (\"Дърво без корен\").\r\n\tОт Министерството на образованието и науката обявиха, че литературните произведения, които ще се учат в Х клас, са одобрени от учителите по български език и литература. Съдържанието на учебните програми било дискутирано с преподаватели многократно и те подкрепили фокусирането им върху книжовно-езиковите норми и върху творбите само на български автори. Единственият дискусионен въпрос бил кое точно произведение на Пенчо Славейков да се изучава.\r\n\tОт министерството уточниха, че новата програма е съобразена и с това, че в края на Х клас ще има задължително външно оценяване по български език и литература. От там добавиха, че в ХІ и ХІІ клас също ще се учи само българска литература.\r\n\t\r\n\tПри първоначалното обявяване на проектите на новите програми преди година и половина\r\n\tспорове предизвикаха плановете за съкращаване на броя на часовете по философия. Сега преподавателите били доволни от програмата за Х клас, в която часовете остават 72 годишно. Решение да не се съкращават беше взето още миналата година.\r\n\tИзгладени били и повечето различия с преподавателите по история. По време на обсъждането на програмата по предмета най-дискусионен бил въпросът за броя на новите понятия, с които учениците в Х клас трябва да се запознаят. Според някои преподаватели той бил недостатъчен.\r\n\tНачални учители също подкрепили проектите на новите програми за IV клас. Дискусия предизвикал изборът на творба, която учениците в IV клас да учат задължително наизуст в часовете по български език и литература. В крайна сметка в програмата са включени три произведения за наизустяване - „Обичам те, родино…” на Елисавета Багряна, „Моята учителка” на Леда Милева и “Майка ми” на Иван Вазов.\r\n\tМинистерството подлага на обществено обсъждане и програмите по майчин език за децата от І до VІІ клас. Те са по турски, иврит, арменски и ромски език. Изучаването на майчин език е по желание и е в рамките на избираемите и/или факултативни часове.\r\n\tРазработени са и адаптирани програми за ученици над 16 години, които имат завършен начален етап или са преминали курсове за ограмотяване. Те ще се използват в курсовете по предмети от прогимназиален етап.\r\n\tВъвеждането на новото учебно съдържание започна от миналата година с І, V и VІІ клас. Тази година бяха въведени новите програми за ІІ, VІ и VІІІ клас. До момента са утвърдени програмите за I, II, III, V, VI, VII, VIII и IХ клас.", "date": "2017.09.27", "title": "Само българска история и литература в Х клас от 2019 г."}
{"url": "http://www.mediapool.bg/bivshata-ministar-predsedatelka-na-tailand-be-osadena-na-5-godini-zatvor-news269727.html", "text": "Върховният съд на Тайланд призна за виновна бившата министър-председателка на Тайланд Инглук Шинаватра (2011-2014) в небрежност при изпълнението на държавна програма за изкупуване на ориз от производители и я осъди на пет години затвор. Това съобщи вестник \"Нейшън, цитиран от осведомителните агенции.\r\n\tБившият премиер е съдена задочно.\r\n\tРешението по делото й трябваше да бъде произнесено на 25 август, но ден преди това тя напусна страната. Предполага се, че тя се укрива в Обединените арабски емирства.\r\n\tПървата жена премиер в историята на Тайланд бе обвинена в небрежност при изпълнение на държавна програма за изкупуване на ориз от селяните. Обвинението твърди, че на хазната са нанесени щети в размер на 518 милиарда бата (14,8 милиарда долара), тъй като правителството е изкупувало ориза по цени, които били доста над пазарните, а държавните складове се оказали запълнени.\r\n\tОсвен това реализацията на програмата била съпътствана от корупция и мошеничество. Шинаватра неведнъж е казвала, че се смята за невинна, а делото е политически мотивирано.\n\n\r\n\tПравителството й бе свалена с военен преврат през май 2014 г. Няколко седмици преди това тя бе отстранена от поста от Върховния съд за \"неправомерно кадрово решение\". Брат й, Таксин Шинаватра, смятан и до ден днешен за един от най-влиятелните политици, също бе министър-председател (от 2001 до 2006) и бе отстранен от военните. В Тайланд той бе осъден задочно на две години затвор заради сделка с недвижими имоти и от няколко години се укрива в чужбина.", "date": "2017.09.27", "title": "Бившата министър-председателка на Тайланд бе осъдена на 5 години затвор"}
{"url": "http://www.mediapool.bg/interpol-prie-za-svoi-chlen-darzhavata-palestina-news269725.html", "text": "Интерпол прие за свой член Държавата Палестина при гласуване на генералната си асамблея в Пекин, предадоха световните агенции.\r\n\t\"Държавата Палестина и Соломоновите острови вече са държави членки на Интерпол\", обяви в Туитър международната полицейска организация, цитирана от Ройтерс.\r\n\tЗа момента няма коментар по решението от страна на израелското външно министерство, което по-рано заяви, че израелските усилия за отлагане на гласуването за следващата година са се провалили.\r\n\tАргументите на Израел са, че Палестина не е държава и не отговоря на изискванията за членство в Интерпол. Съгласно временните израелско-палестински мирни споразумения, палестинската автономна власт разполага с ограничено самоуправление в окупираните територии - Западния бряг на р. Йордан и ивицата Газа.\r\n\t\"Тази победа стана възможна поради принципната позиция на мнозинството членове на Интерпол\", отбеляза в изявление палестинският външен министър Рияд ал Малки. \"По този радостен повод Държавата Палестина отново заявява ангажимента си да изпълнява задълженията си и да съдейства в борбата с престъпността и за утвърждаване на върховенството на закона\", допълни Малки.\n\n\r\n\tОрганизацията за освобождение на Палестина съобщи в Туитър, че в подкрепа на палестинското членство са гласували над 75 процента от членовете на Интерпол.\r\n\tПалестинските власти подадоха заявка за членство в Интерпол през 2015 г. Както съобщиха тогава медиите, с тази стъпка палестинското правителство разчита да върне политическите бегълци, обвинени в Палестина в корупция, за да бъдат съдени според палестинските закони.\r\n\tПрез 2012 г. Общото събрание на ООН повиши статута на палестинската власт в международната организация до \"страна нечлен\", каквато е Ватиканът.\r\n\tТази крачка не доведе до пълноправно членство в ООН, но имаше значителни правни последици, даващи на палестинците достъп до международни институции, ако поискат да членуват в тях.", "date": "2017.09.27", "title": "Интерпол прие за свой член Държавата Палестина"}
{"url": "http://www.mediapool.bg/ruskata-federalna-sluzhba-za-sigurnost-predpriema-deistviya-sreshtu-mesindzhara-telegram-news269719.html", "text": "Руската Федерална служба за сигурност (ФСС) състави срещу Телеграм протокол заради отказа на месинджъра да й предостави достъп до съобщенията на потребителите. Това пише в електронното си издание телевизия \"Дожд\", като цитира съобщение на Павел Дуров, основателя на Телеграм, информира Би Би Си.\r\n\tСпоред протокола Телеграм не е изпълнил \"задължението си да предоставя (. . .) информацията, необходима за декодиране на приеманите, предаваните, доставяните и обработваните електронни съобщения\".\r\n\tДуров коментира, че Русия следва примера на Иран, където е образувано наказателно дело срещу бизнесмена. Иранските власти обясниха, че Телеграм се използва от терористи, разпространители на детска порнография и търговци на наркотици.\r\n\tПавел Дуров заяви в отговор, че администрацията на Телеграм блокира противоправните съобщения, напомня изданието \"РБК\".\r\n\t\"Заради неизпълнението на антиконституционния закон на (депутата) Яровая ФСС съставя административни протоколи срещу нас, които според юристи неизбежно водят до съдебни процеси\", обобщава Дуров, цитиран в \"Дожд\".\n\n\r\n\tПрез юли руският парламент одобри закон, забраняващ в руския интернет да се ползват уеб услуги за анонимен достъп до сайтове, блокирани в страната. Гласуван е и закон, който задължава хората да се идентифицират с телефонен номер, за да ползват онлайн комуникации. От 1 януари онлайн фирмите - руски и чуждестранни, са задължени да пазят данните на потребителите си от Русия и да ги предоставят на властите при поискване.\r\n\t\"Дожд\" напомня, че след заплаха Телеграм да бъде блокиран в Русия Дуров се съгласи да регистрира месинджъра в специалния регистър на държавната служба \"Роскомнадзор\", но отказа да съобщава на властите данни за потребителите.", "date": "2017.09.27", "title": "Руската Федерална служба за сигурност предприема действия срещу месинджъра Телеграм"}
{"url": "http://www.mediapool.bg/liderat-na-germanskite-liberali-poiska-promeni-v-politikata-za-da-vleze-v-koalitsiya-news269720.html", "text": "Лидерът на либералната германска Свободна демократическа партия Кристиан Линднер заяви в интервю за германския в. \"Велт\", че ще участва в коалиция с канцлерката Ангела Меркел само, ако се промени посоката на правителствената политика, предаде Ройтерс.\r\n\tКонсервативният алианс на Християндемократическия съюз (ХДС) и Християнсоциалния съюз (ХСС) остана най-голямата парламентарна група и след изборите в неделя, но загуби подкрепа в полза на крайната десница. Очаква се започването на коалиционни преговори, но единствената му реалистична опция е съюз с либералите и със Зелените. Потенциалните коалиционни партньори обаче имат разногласия по проблеми от енергетиката и данъците до Европа и миграцията, което усложнява сключването на коалиционно споразумение.\r\n\t\"Има аритметическо мнозинство, но и четирите партии имат собствени изборни мандати\", подчерта Линднер пред в. \"Велт\". \"Предстои да видим дали те ще могат да бъдат обединени без противоречия и в интерес на страната\", добави той, подчертавайки, че политиката не е математика и ако изпитва съмнения, партията му ще остане в опозиция.\r\n\t\"Всички трябва да знаят, че Свободната демократическа партия ще се присъедини към коалиция само, ако има промяна в посоката на германската политика\", добави лидерът на либералите.\r\n\tПолитиката към Европа и еврозоната е една от областите, в които програмата Свободната демократическа партия се различава от позициите на консерваторите и Зелените, отбелязва Ройтерс.", "date": "2017.09.27", "title": "Лидерът на германските либерали поиска промени в политиката, за да влезе в коалиция"}
{"url": "http://www.mediapool.bg/ek-otnovo-prizova-za-prisaedinyavane-na-bulgaria-i-rumaniya-kam-shengen-news269722.html", "text": "Приемането на България и Румъния в Шенген е не само политически честно, но е и необходимо от гледна точка на сигурността. Това заяви на пресконференция в Брюксел еврокомисарят по вътрешните работи Димитрис Аврамопулос.\r\n\tШенгенското пространство е едно от основните постижения на ЕС и сме твърдо решени да го защитим, съхраним и укрепим, добави той. В общо пространство без гранични проверки съществуват общи заплахи за сигурността. Затова трябва да направим всичко възможно, за да запазим крехкото равновесие между свободното движение и сигурността. Можем да постигнем това единствено със съгласувана и единна шенгенска правна рамка, която включва Румъния и България, посочи Аврамопулос, цитиран в сряда от БТА.\r\n\tКомисията отново призова Съвета на ЕС да вземе скоро решение за приемането в Шенген на България и Румъния.\r\n\tЗа да могат държавите от ЕС да се противопоставят на заплахите заедно, крайно време е България и Румъния да се присъединят към Шенген. Съветът следва да вземе решението за одобряване на тяхното присъединяване и за премахване на проверките по вътрешните граници между тези две държави и техните съседи от ЕС. България и Румъния са доказали способността си да защитават външните граници на ЕС и затова следва да станат станат част от Шенген, заявява комисията.\r\n\tПреди две седмици по време на годишната си реч за състоянието на съюза пред Европейския парламент председателят на ЕК Жан-Клод Юнкер също призова държавите членки незабавно да отворят вратите на Шенген за България и Румъния.\n\n\r\n\t\"Ако искаме да засилим защитата на външните си граници, трябва да отворим Шенгенското пространство за България и Румъния незабавно. Трябва да позволим и Хърватия да стане пълноправен член на Шенген, след като изпълни критериите“, заяви Юнкер.\r\n\tЕвропейските институции периодично призовават за приемането на двете страни в Шенген, тъй като те са изпълнили техническите условия за членство, но някои страни все още имат резерви заради пропуски на двете страни в борбата с корупцията и организираната престъпност.\r\n\tЕдва ли и този път от призивите на ЕК ще произтече нещо по-различно.\r\n\tДен след речта на Юнкер Германия обяви, че не иска нови страни да се присъединяват към Шенгенското пространство за свободно движение в близко бъдеще. Германският вътрешен министър Томас де Мезиер уточни, че споделя визията на Юнкер. \"За да сме честни обаче, ще има дълъг път за изминаване\", добави той.\r\n\tДен по-късно Холандия стана поредната държава, която отхвърли призива на председателя на Европейската комисия. Холандският премиер Марк Рюте потвърди, че няма промяна в позицията на страната му, която е категорично срещу приемането на двете балкански държави в зоната за свободно движение.\r\n\t\"Юнкер е романтик. Мисля, че когато някой има видения, трябва да се консултира с лекар\", коментира Рюте, цитиран от \"Ромъния либера\". По думите му \"има твърде много опасения за контрола на границите и корупцията\" в България и Румъния.\r\n\tВодещи австрийски политици от различни партии също подкрепиха тази позиция.\r\n\tСъщевременно в сряда Европейската комисия предложи промени в Шенгенския кодекс, свързани с възможностите за възобновяване на граничните проверки в случай на необходимост, възникнала от постоянните заплахи за обществения ред и вътрешната сигурност.\r\n\tЕК предлага възобновяването на проверките да остане последна възможност, като същевременно сроковете за действието на извънредните мерки се удължават. Според комисията досегашните срокове може да бъдат недостатъчни, когато държавите са изправени пред променящи се сериозни заплахи. Комисията предлага сроковете да се удължат на една година (вместо шест месеца). Държавите ще могат да продължат проверките и след този срок с одобрение на Съвета на ЕС.\r\n\tУдължените срокове след първата година на проверките ще бъдат с по шест месеца, най-много три пъти и общо най-дълго за две години.\r\n\tЗаради миграционния натиск ЕК разреши в последните години Австрия, Германия, Дания, Норвегия и Швеция да възстановят граничните проверки в Шенген.", "date": "2017.09.27", "title": "ЕК отново призова за присъединяване на България и Румъния към Шенген"}
{"url": "http://www.mediapool.bg/konferentsiya-za-terorizam-i-medii-sabra-izyaveni-rusofili-v-sofiya-news269721.html", "text": "Международна конференция на тема \"Тероризъм и електронни медии\", организирана от Международната академия по телевизия и радио в Москва и Федералната агенция по печата и масовите комуникации на Русия събра в сряда в София знакови представители русофилската общност у нас. Форумът бе открит от вицепремиера и министър на отбраната Красимир Каракачанов.\r\n\tОчакваше се в него да вземе участие и главния прокурор Сотир Цацаров, който през миналата седмица даде своя дан за подобряването на българо-руските отношения, приемайки на тридневно посещение колегата си от Русия Юрий Чайка. Ръководителят на държавното ни обвинение обаче не се отзова на отправената му покана.\r\n\tСред участниците във форума, който се проведе в столичния хотел \"Маринела\", се открояваха депутатите от БСП Елена Йончева, Тома Томов и Иво Христов, отявленият русофил Светлана Шаренкова, бившият вътрешен министър Румен Петков, водещият от БНР Петър Волгин, както и руският посланик в София Анатолий Макаров. Специални гости бяха бившият хърватски президент Стипе Месич и сръбският посланик Владимир Чургус.\r\n\tОсновен партньор на събитието бе известната \"Лаборатория на Касперски\", за чийто антивирусен софтуер наскоро САЩ предупредиха, че има данни, че се използва за събиране на лични данни в полза на руските тайни служби.\r\n\tПовечето от изкващите се говореха на руски език, като се стигна дори до това, че изявлението на Владимир Чургус първо бе преведно от сръбски на руски от съседа му по стол, а едва след това от руски на български от преводачите, осигурени от организаторите. Уводни думи на български език се чуха единствено от вицепремиера Каракачанов и Румен Петков.\r\n\tВ началото на встъпителното си слово военният министър изрази надежда, че участниците във форума са се събрали \"от обща загриженост за днешното и утрешното поколение, да живеем в свободен свят\".\r\n\t\"Колкото и да се разделяме в Европа на повече и по-малко демократични, ние можем и трябва да разговаряме. С тези хора не можем да разговаряме, тяхната цел не е някаква идея, а да владеят света\", добави Каракачанов, визирайки терористичните групировки, чиято основна цел според него е да разрушат европейската християнска цивилизация.\r\n\t\"Ние даваме възможност на тези хора да нахлуват в нашия свят и да налагат своите идеи\", предупреди още вицепремиерът, подчертавайки на няколко пъти религиозните различия между \"християнска\" Европа и радикалните ислямисти.\r\n\tМалко по-късно той коментира пред медиите, че всяка европейска страна е заплашена от радикализация. По думите му тези опити в България са насочени главно в ромските гета и българските мюсюлмани в Родопите.\r\n\t\"Смятате ли, че е нормално младежи, учили по 8-10 години в частни ислямски университети, и то в страни, в които се проповядва и официална религия там е уахабизмът, да идват и да заемат места в мюфтийството или в джамиите\", попита риторично Каракачанов, припомняйки, че управляващите готвят законодателни предложения, ограничаващи финансирането на вероизповеданията.\r\n\tСпоред вицепремиера Висшият ислямски институт в България трябва да се лицензира и той да обучава кадрите си по учебна система, утвърдена от образователното министерство, а не с това да се занимават български граждани, завършили образованието си в чужбина. Като ненормална практика той посочи и имамите да бъдат финансирани от друга държава.\r\n\tПопитан има ли данни за наличие на ислямистки клетки у нас, Каракачанов посочи, че това е чувствителна тема, доколкото подобна информация не се дискутира публично. По думите му обаче \"опити за създаване на подобни неща\" имало. Той припомни процеса в Пазарджик и добави, че там също има неща, от които могат да се направят такива изводи.\r\n\tНепосредствено преди откриването на руската конференция в София, Румен Петков коментира пред БНР, че тя нямала нищо общо с посещението на генералния прокурор на руската федерация Юрий Чайка миналата седмица. Той уточни, че форумът е подготвян от близо година и в него участват около 20 страни.\r\n\t\"Това е много силен акт от страна на България в стремежа да бъде активен участник в противодействието на тероризма и то в тази много специфична сфера – тероризмът чрез електронните медии. Мисля, че това, за България, е само плюс. Искам специално да благодаря на Министерство на външните работи за съдействието, което оказа, защото имаме много интересни участници от арабски страни, от Азия. Финалът на конференцията утре ще бъде свързан с приемането на общ документ, който да бъде предоставен в Комитета по терора към ООН, да бъде предоставен в ОССЕ, в ЮНЕСКО, на правителствата на държавите\", обясни Петков.\r\n\tПо думите му подобни конференции са полезни и заради факта, че тайните служби често се изкушават да използват електронните медии не само като средства за информация при кризисни ситуации.\r\n\t\"Че има изкушение в службите и няма никакво значение дали става дума за Европа, за Щатите, за Русия, или за арабския свят, не трябва да има никакво съмнение. Че това изкушение в немалко случаи, да не кажа повечето, надхвърля нормалното за демократичното общество, също няма никакво съмнение и затова такива конференции са полезни, за да бъде намерен този баланс, който да гарантира информираността на обществото и същевременно да не допуска героизация на терора и терористите, да не пропуска пропагандирането. Лично аз съм щастлив, че от България ще участват авторитети като Елена Йончева и Тома Томов\", заключи бившият вътрешен министър в кабинета \"Станишев\".", "date": "2017.09.27", "title": "Конференция за тероризъм и медии събра изявени русофили в София"}
{"url": "http://www.mediapool.bg/bagdad-prizova-kyurdite-da-anulirat-rezultatite-ot-referenduma-za-nezavisimost-news269728.html", "text": "Иракският премиер Хайдер ал Абади призова властите на кюрдския автономен район в северен Ирак да анулират резултатите от референдума за независимост, съобщи Франс прес. В реч пред парламента премиерът отново нарече състоялия се в понеделник референдум \"неконституционен\".\r\n\t \r\n\t\"Ние предупреждавахме за негативни последици\", заяви Абади и добави, че Багдад \"няма да позволи да се нарушава конституцията\" на страната.\r\n\t \r\n\t\"Референдумът трябва да бъде анулиран и трябва да започне диалог в рамките на конституцията. Ние никога няма да обсъждаме резултатите от референдума\", заяви Абади, цитиран от АФП.\r\n\t \r\n\tОкончателните резултати от референдума още не са огласени, но след преброяване на 3,44 милиона бюлетини бе съобщено, че над 90 процента от гласувалите са дали положителен отговор.\n\n\r\n\t \r\n\tОт своя страна Съветът на представителите (парламентът) на Ирак прие днес решение, с което задължи правителството да не поддържа никакъв диалог с ръководството на автономната област Иракски Кюрдистан, докато не бъдат отменени резултатите от референдума. Депутатите в Багдад са решили, че диалогът с властите в Ербил - главния град на Иракски Кюрдистан - ще стане възможен, ако те анулират резултатите от допитването. Съветът на представителите е постановил още закриването на всички чуждестранни дипломатически мисии в Ербил.\r\n\t \r\n\t\r\n\tСпоред телевизия \"Скай нюз-Арабия\" парламентът е одобрил изпращането на части от иракската армия в богатата на петрол провинция Киркук, която е под контрола на кюрдските милиции пешмерга. Това е станало по искане на премиера Хайдер ал Абади, който в хода на парламентарните дебати е призовал подразделенията на пешмeрга да се изтеглят от завладените територии. Жителите на мултиетническата провинция Киркук също имаха право да участват в референдума за независимост, въпреки че областта формално не е част от Иракски Кюрдистан.\r\n\t \r\n\tРойтерс припомни, че пешмерга пое контрола върху Киркук през 2014 г., когато редовната иракска армия се оттегляше под напора на \"Ислямска държава\", която впоследствие завзе една трета от територията на Ирак. Действията на кюрдските милиции попречиха на джихадистите да сложат ръка на петролните полета. Областта Киркук, за която кюрдите претендират от години, е обитавана също от араби и туркмени.\r\n\t \r\n\t\"Правителството трябва да върне петролните полета в Киркук под контрола на министерството на петрола\", се казва в гласуваното днес решение от парламента в Багдад, цитирано от Ройтерс.\r\n\t \r\n\tСъщевременно Багдад продължава с ограничителни мерки спрямо автономния кюрдски район. Управлението за гражданска авиация на Ирак въвежда от 29 септември забрана за полети на международни авиокомпании до летищата на Ербил и Сулеймания, разположени на територията на Иракски Кюрдистан. Това съобщи днес телевизия \"Ас Сумария\".\r\n\t \r\n\tПо нейни данни иракското ведомство вече е уведомило международните въздушни превозвачи за своето решение.\r\n\t \r\n\tПо-рано властите на кюрдската автономна област заявиха, че Ербил отхвърля ултиматума, с който Багдад настоя летищата да бъдат предадени под контрола на централното правителство, както и КПП-тата по границите на Иракски Кюрдистан с Иран и Турция.\r\n\t \r\n\tИрак разполага с ограничени варианти\r\n\tВчера към иракския премиер Хайдер ал Абади бяха отправени призиви за предприемане на мерки, вариращи от икономическа блокада до военни действия, след като кюрдите гласуваха на референдум за независимост. Но той трябва да действа внимателно, пише в сряда агенция Ройтерс.\r\n\t \r\n\tАбади се опитва да обедини Ирак, откакто встъпи в длъжност, като се фокусира предимно на религиозната вражда между шиити и сунити, която предизвика гражданска война, както и върху екстремистите от Ислямска държава, превзели една трета от страната, преди да бъдат разгромени. Ръководеното от шиити правителство в Багдад и кюрдският регион в северната част на страната се бориха в продължение на години да разрешат разногласията си относно петрола и други спорни въпроси.\r\n\t \r\n\tНо произведеният в понеделник референдум, който вероятно може доведе до създаването на отцепническа държава, която е мечта за поколения кюрди, засили напрежението и е едно от най-големите предизвикателства пред Абади в момент, когато той се опитва да запази единството на страната, продължава Ройтерс.\r\n\tСъседните Иран и Турция също се противопоставят решително на обявяването на независимост на северните части на Ирак. Те казват, че това ще причини хаос в региона и се опасяват, че евентуалното отделяне на Иракски Кюрдистан ще насърчи собственото им размирно кюрдско население да се бори за самоопределение.\r\n\t \r\n\tСега шиитските поддръжници на Абади, както и арабите сунити, които се противопоставят на кюрдската независимост, ще оказват върху него натиск да предприеме твърди действия. Оспорвани райони като мултиетническия петролодобивен град Киркук може да станат центрове за широкоразпространената нестабилност, отбелязва Ройтерс.\r\n\t \r\n\t\"Кюрдите стигнаха прекалено далеч и правителството трябва да им покаже, че може да бъде по-сурово. Правителствените сили трябва да отидат да поддържат мира в Киркук и във всички други райони, които кюрдите се опитват да контролират със сила\", заяви Мохамед Тамим, депутат от сунитските араби в Киркук. \"Парламентът разреши на Абади да предпазва териториалната цялост на Ирак и подобен мандат му позволява да изпраща войски\".Правителствени войски\r\n\t \r\n\tМобилизацията на правителствени войски може да не е толкова лесна. Армията се бие от години с Ислямска държава и много от иракските части са изтощени от неотдавнашната битка за прогонване на групировката от Мосул.\r\n\t \r\n\tБоеспособните части участват в операции срещу екстремистите от Ислямска държава на запад от Киркук, близо до сирийската граница.\r\n\t \r\n\tДруг вариант е да се обърне към подкрепяните от Иран паравоенни формирования. Някои от тях, като Асаиб ахл ах Хак, вече заплашиха да тръгнат на поход към Киркук.\r\n\t \r\n\tТехеран подкрепя шиитски групи, които получиха влияние в Ирак след водената от САЩ инвазия, която свали Саддам Хюсеин през 2003 година.\r\n\t \r\n\t\"Абади, като командващ въоръжените сили, трябва да ориентира иглата на бойния компас към Киркук\", заяви пред Ройтерс Хашим ал Муасауи, говорител на лоялната към Иран шиитска група Нуджаба, която има около 10 000 бойци.\r\n\t \r\n\t\"Ние сме напълно готови да отвърнем на заповедите на Абади да освободим Киркук и петролните находища от контрола на сепаратистките милиции, преди да е станало прекалено късно. Ще се бием, за да запазим престижа на страната\".\r\n\t \r\n\tМакар че използването на тези паравоенни формирования срещу кюрдите ще предпази армията от необходимостта да се бие срещу други иракчани, съществуват рискове за Абади.\r\n\tНапрежението между кюрдските бойци от пешмергите и шиитските паравоенни сили е голямо, въпреки че си сътрудничеха в борбата срещу Ислямска държава.\r\n\t \r\n\tСега, след като Ислямска държава като цяло беше отстранена от стратегическите райони, етническите и религиозни борби за територия и влияние, които преследват Ирак, може да затруднят усилията за изграждане на хармония между множеството религии и общности в страната.\r\n\t \r\n\tАко шиитските паравоенни формирования се сблъскат с кюрдите, това би означавало тотална война между две от най-добрите бойни сили в Ирак - страна, която е съюзник на САЩ и член на Организацията на страните износителки на петрол (ОПЕК), но икономиката й е разстроена от конфликт.\r\n\t \r\n\tВахал Али, говорител на ръководителя на Регионалното правителство на Кюрдистан Масуд Барзани, заяви, че кюрдите няма да предприемат по-нататъшни стъпки към независимостта, без да водят мирни преговори с правителството в Багдад. Но, добави той, търпението на кюрдите не е безгранично.\r\n\t \r\n\t\"Ако бъдем нападнати, ще се защитаваме\", заяви той. \"Не нарушаваме никакви закони. Кюрдският народ получи шанс да гласува и го направи\".Контрол над летищата\r\n\t \r\n\tОт своя страна, централното иракско правителство даде на регионалното правителство три дни да предаде контрола над летищата си, за да избегне международно въздушно ембарго, заяви Абади, цитиран от държавната телевизия.\r\n\t \r\n\tБагдад поиска от чуждите страни да прекратят полетите до международните летища на Ербил и Сулеймания на територията, контролирана от Регионалното правителство на Кюрдистан, но само Иран изпълни молбата.\r\n\t \r\n\tДепутати призоваха Абади да окаже икономически натиск върху кюрдите, които страдаха в продължение на десетилетия при управлението на Саддам и след падането му започнаха да изграждат полуавтономна зона в северната част на страната.\r\n\t \r\n\tЕдна от възможностите е блокада на кюрдските райони, за която Вахал Али предупреди, че ще навреди и на правителството в Багдад.\r\n\t \r\n\t\"Правителството трябва да вземе строги мерки, за да попречи на кюрдските лидери да стигнат прекалено далеч\", заяви шиитският депутат Аммар Тума пред Ройтерс.\r\n\t \r\n\tТой призова за \"затваряне на входовете и изходите, контролиране на граничните пунктове, издирване на средствата, които кюрдски лидери са спечелили от незаконни продажби на петрол, и в заключение, за разполагане на иракски сили в районите, които те се опитват да контролират със сила\".\r\n\t \r\n\tПродажбата на петрол от страна на кюрдите, извършвана без съгласието на правителството, разгневи иракските лидери.\r\n\t \r\n\tНо поставянето на икономически спънки пред кюрдите може да има само ограничен успех за Багдад, ако Турция продължава да търгува със Севера. Турция отдавна е основна връзка между Северен Ирак и външния свят и именно през Турция регионалното правителство на Кюрдистан изнася към световните пазари стотици хиляди барели петрол дневно.\r\n\t \r\n\tТурският президент Реджеп Тайип Ердоган заявява, че иракските кюрди ще останат гладни, ако неговата страна спре трансграничния поток от стоки и петрол към Северен Ирак.\r\n\t \r\n\tИ макар че смята референдума за тежка заплаха за собствената си национална сигурност, Турция е изградила добри отношения с кюрдската администрация на Барзани. През миналата година Ирак, включително кюрдския му регион, беше третият по големина пазар за износ на турски стоки.\r\n\t \r\n\tЕрдоган неведнъж е заплашвал с икономически санкции срещу кюрдите в отговор на референдума, но засега не е съобщил много подробности.", "date": "2017.09.27", "title": "Багдад призова кюрдите да анулират резултатите от референдума за независимост"}
{"url": "http://www.mediapool.bg/tsatsarov-smyata-che-vremeto-e-dokazalo-pravotata-na-pozitsiite-mu-news269730.html", "text": "По време на последното заседание на Прокурорската колегия на днешния състав на Висшия съдебен съвет (ВСС) главният прокурор Сотир Цацаров даде висока оценка на последната конституционна реформа. Той обясни, че разделянето на ВСС на съдийска и прокурорска колегия е проработило, а времето е доказало правотата на неговите позиции.\r\n\t\"Това, от което всички изпитвахме боязън - разделянето на Висшия съдебен съвет на колегии - е нещо, което оценявам като изключителен позитив, защото ни даде възможност сами и организирано да решаваме проблемите си\", каза Цацаров на другите членове в Прокурорската колегия.\r\n\tТой обясни, че колегията е свършила \"немалко работа\", но веднага след това добави, че не бива да се изпада в самооценки.\r\n\t\"Не сме ние тези, които трябва да даваме оценки на това, което сме направили. Оценки дават на първо място нашите колеги. Има неща, които останаха несвършени, и проблеми, които останаха нерешени\", каза той.\r\n\tСлед което стори точно обратното на призива си и започна да дава оценки:\n\n\r\n\t\"През цялото това време върху прокуратурата и Прокурорската колегия бяха изсипани много упреци и много кофи помия, говореше се и за излизане от съдебната система. Времето показа кой е прав. Истината е, че просто трябва да се работи, а ние това го правихме\", каза Цацаров.\r\n\tНе стана ясно какво точно е показало времето, че да потвърди правотата на антиреформаторските позиции на главния прокурор.\r\n\tБългария все още не е дала и едно доказателство, че може да се бори успешно с корупцията по върховете на властта, а прокуратурата все така функционира по сталински модел.\r\n\tВ сряда Цацаров допълни, че се е старал да се възцари колегиален дух по време на заседанията.\r\n\t\"Не защото съм главен прокурор, а като ваш колега, мога да кажа на всички вас едно голямо \"благодаря\", каза той на колегите си. За финал Цацаров връчи на всеки от членовете на колегията почетен знак на прокуратурата и грамота.\r\n\t\"Мисля, че това е най-малкото, с което мога да кажа едно \"благодаря на всички\", каза главният прокурор, цитиран от \"Правен свят\".\r\n\tПо време на това последно заседание на Прокурорската колегия в този й състав Радослав Димов бе избран за районен прокурор на София. Той беше единствен кандидат за поста, а досега заемаше позицията на временен ръководител на Софийската районна прокуратура.\r\n\tПредишният началник Петър Белчев подаде оставка, поемайки отговорност заради случая със Стефан Станев, който уби приятелката си Виола. Проблемът за властите бе, че те бяха игнорирали четири сигнала за проблемното поведение на Станев.\r\n\tРадослав Димов има 16 години стаж като прокурор в Софийската районна прокуратура, а от девет години е заместник на административния ръководител. След провеждането на избора, Сотир Цацаров се обърна към новия шеф с думите: \"Желая ви успех и здрави нерви\".", "date": "2017.09.27", "title": "Цацаров смята, че времето е доказало правотата на позициите му"}
{"url": "http://www.mediapool.bg/barierata-na-patya-za-nikade-krai-kainardzha-nai-posle-shte-se-vdigne-news269723.html", "text": "\"Път за никъде\" – така жителите на малката община Кайнарджа наричат пътя, който води до граничната бразда с Румъния. Той е построен през 2012 г. по европейски проект във връзка с откриването на нов граничен пункт между България и Румъния.\r\n\tПътят, който е с дължина около 17 км, трябва да свърже живеещите от двете страни на границата българи и румънци. Много от българите в Кайнарджа имат близки и роднини в съседната Липница, която се намира в Южна Добруджа и навремето е била българска територия. В село Карван все още живеят етнически българи и са били организирани срещи и събори, пишат местни медии.\r\n\tПо неясни причини обаче вече пет години е спусната бариера на пътя и местните го ползват само за да стигнат до нивите си.\r\n\tОтварянето на граничния пункт Кайнарджа - Липница е заложено още от времето на правителството на Симеон Сакскобургготски. Построен е по проект, финансиран с 6 млн. евро от Програмата за трансгранично сътрудничество Румъния – България, която се администрира от Букурещ. От 2012 г. вървят преговори за отварянето му.\r\n\tПо времето на служебния кабинет на Огнян Герджиков – през март 2017 г. беше договорено пунктът да работи от 8 до 20 часа, а през него да минават само автомобили с тегло до 3.5 тона. Тежкотоварният трафик остава забранен.\n\n\r\n\tПремиерът Бойко Борисов разговаря с румънския си колега Михай Тудосе преди няколко месеца по въпроса. Сега се очаква двамата заедно да вдигнат бариерата и да отворят границата на 3 октомври. За тогава е планирано съвместно заседание на правителствата на България и Румъния във Варна. На него ще се обсъди още и вторият мост между Русе и Гюргево.\r\n\tВ сряда правителството одобри решение за дългочаканото откриване на пункта Кайнарджа – Липница и одобри меморандума за започване на преговорите за третия мост между България и Румъния.\r\n\tОт румънска страна новият граничен пункт е с четири ленти, които се вливат в две на българска територия. Според местни жители това е една от причините дълго време румънците да не искат да бъде открит пунктът. Други обясняват, че четирилентовият път на румънска територия е само около 150 – 200 м преди браздата и нататък преминава в двулентов.\r\n\t\r\n\t\r\n\t \r\n\tНа пункта ще има едно КПП, което ще се обслужва заедно от български и румънски гранични полицаи и митничари.\r\n\tСъгласно европейски регламент българските и румънските гранични полицейски органи трябва да прилагат съвместен контрол на общите граници, при който преминаващите през сухопътните гранични пунктове граждани и превозни средства трябва да бъдат спирани само веднъж с цел извършване на проверки при влизане и излизане, е посочено в съобщението на правителствената пресслужба.\r\n\tОт 2007 г. е в сила и междуправителствено споразумение между България и Румъния за съвместен контрол за преминаване на границата. По силата на това споразумение и в съответствие с Кодекса на шенгенските граници шосейният граничен преход е изграден на румънска територия, като са предвидени съоръжения за гранични проверки както на румънските, така и на българските гранични полицейски органи, се казва още в правителственото съобщение.\r\n\tИ ако за откриването на готовия граничен пункт Кайнарджа – Липница дългото чакане скоро ще свърши, то не така стоят нещата за другия готов граничен пункт Крушари (България) – Добромир (Румъния).\r\n\tЗа този граничен пункт по времето на служебния кабинет на Огнян Герджиков също беше договорено да работи от 8 до 20 часа само за леки коли.\r\n\t\r\n\t\r\n\tРемонтът на пътя до граничното село Северняк в Добричка област, където трябва да е ГКПП, също е направен, но очевидно все още не е решен проблемът с работните станции на граничния контрол.\r\n\tПрез 2015 г. тогавашният министър на вътрешните работи Румяна Бъчварова в писмо до областния управител на Добричка област обяснява, че бъдещият ГКПП на румънска територия има фургони, в които ще се извършват граничните проверки. Електрозахранването от румънската страна е осигурено чрез електрически генератор, а водоснабдяването - с водоноски. Основната пречка пред въвеждането в експлоатация на пункта е липсата на свързаност с мрежата за пренос на данни на МВР, а финансиране за реализацията на проекта не е осигурено по това време, става ясно от писмото на Бъчварова до областния управител преди две години.\r\n\tПрез юни тази година настоящият вътрешен министър Валентин Радев след среща с румънския си колега Роберт Марин обеща в \"най-скоро време\" да бъдат открити двата нови гранично-пропускателни пункта .\r\n\tДали това ще се случи предстои да видим.\r\n\tЗа живеещите в едни от най-слабо развитите икономически райони в България и Румъния е важно да се отвори границата, защото това ще им даде възможност освен за по-чести традиционни срещи (т.нар. землячески събори), но също и за развитието на търговията и туризма по Северното Черноморие.", "date": "2017.09.27", "title": "Бариерата на \"пътя за никъде\" край Кайнарджа най-после ще се вдигне"}
{"url": "http://www.mediapool.bg/raianear-spira-prez-zimata-pet-destinatsii-ot-sofiya-news269729.html", "text": "Най-големият нискотарифен превозвач в Европа \"Райънеър\" обяви, че отменя още 18 000 полета в периода от 17 ноември до 18 март, в допълнение към вече .\r\n\tТова са полети по 34 дестинации, които не са натоварени през зимния сезон. Сред тях са и пет от летище \"София\" - до испанския град Кастейон, до германския Меминген, италианските Пиза и Венеция и до шведската столица Стокхолм.\r\n\tОтмяната на новите полети ще засегне около 400 000 пътници на ирландската авиокомпания.\r\n\tДруги 315 000 клиенти на \"Райънеър\" вече бяха засегнати от отменени 1616 полети през шест седмици от септември и октомври. За шест седмици авиокомпанията твърди, че превозва около 15 млн. пътници.\r\n\tНовите 400 хил. засегнати клиенти са по-малко от 1% от 50-те млн. пътници, които ще ползват услугите на \"Райънеър\" през зимните месеци, посочват от авиокомпанията.\n\n\r\n\tВсеки един от засегнатите пътници е получил съобщение на електронната си поща за отменените полети. Те могат да получат парите си обратно или да ползват алтернативни маршрути. Като бонус от \"Райънеър\" им се предоставя ваучер от 40 евро (при билет в едната посока) или 80 евро (за двупосочни билети), които могат да ползват до края на годината за полет с \"Райънеър\".\r\n\tОтмяната на полетите е част от мащабна реорганизация на компанията, която ще забави темповете й на растеж и се прави с цел да не се допуска повече анулиране на полети в бъдеще, е посочено в съобщението на \"Райънеър\".\r\n\tОт него става ясно, че проблемите на авикомпанията са предизвикани от пилотите на компанията. За да тушира напрежението, \"Райънеър\" им обещава, че вече календарната година за тях ще започва от 1 януари, а не както е в момента от 1 април. Така екипажите ще могат да вземат целия им се полагащ отпуск за календарната година. Освен това пилотите от четирите основни бази в Дъблин, Станстед/Лондон, Берлин и Франкфурт от 1 октомври ще получат увеличение на заплатите си.\r\n\tВсички тези мерки ще струват на \"Райънеър\" около 50 млн. евро, е посочено в съобщението.\r\n\tЗа да се съсредоточи върху решаването на собствените си проблеми, \"Райънеър\" се отказва от сделката с фалиралата италианска компания \"Алиталия\", която възнамеряваше да придобие по-рано.\r\n\tОсновният акционер в авиокомпанията Майкъл О'Лиъри се извини на пътниците, които няма да могат да летят, както са планирали. Той оправда недостига на екипажи с големия брой пилоти в отпуск през есента и зимата и обеща, че в резултат на предприетите мерки няма да има повече отменени полети.\r\n\t\r\n\t\"Райънеър\" обяви, че ще забави планирания си растеж като мярка за решаване на проблема с пилотите.\r\n\tВ периода ноември 2017 – март 2018 г. авиокомпанията ще лети с 25 самолета по-малко от флотилията си от 400 самолета, което ще доведе до спад на превозените пътници от 131 млн. на 129 млн., посочват от компанията.\r\n\tС намаляването на самолетите от 445 на 435 от април 2018 г. авиокомпанията очаква да превози вместо планираните 142 млн. - 138 млн. пътници, което ще е ръст от 7 на сто спрямо година по-рано.\r\n\tПо този начин пилотите на авиокомпанията няма да бъдат толкова натоварени. Освен това календарната година за екипажите вече ще започва от 1 януари, а не както беше досега от 1 април, като по този начин ще бъде спазено напълно европейското законодателство.\r\n\tДосега ирландският превозвач използваше вратичка, която му даваше предимство пред другите превозвачи, защото пилотите на \"Райънеър\" използваха почти всичките си летателни часове през натоварените летни месеци. В рамките на една година всеки пилот има право на 900 часа във въздуха.\r\n\tВсеки ден \"Райънеър\" изпълнява около 16 000 полета. За компанията работят около 4200 пилоти. С намаляването на полетите през зимата няма да има нужда те да се отказват от една седмица от платения си годишен отпуск и няма да искат да променят годишния си отпуск.\r\n\tГодишната заплата на капитана на полета на \"Райънеър\" е между 120 000 и 180 000 евро. Помощник пилотите пък могат да очакват да бъдат повишени до капитан в рамките на 4 години след присъединяването си към \"Райънеър\". От 1 октомври капитаните на полети от четирите основни бази на компанията ще получат допълнително по 10 000 евро към годишната си заплата, а помощниците им по 5000 евро. В следващите месеци ще бъдат проведени преговори и с останалите пилоти. Пилотите на \"Райънеър\" работят пет дни, след което имат почивка от четири дни.\r\n\tПрез текущата година по-малко от 100 капитани и 160 помощник пилоти са напуснали \"Райънеър\".\r\n\tПрез следващите осем месеца авиокомпанията ще набере и ще обучи над 650 пилоти не само за да замени напусналите, но и за да има екипажи за новите си 50 самолета \"Боинг\", които ще купи през 2018 г.\r\n\tОт \"Райънеър\" твърдят, че противно на \"фалшивите твърдения\" за недостиг на пилоти, през последните седмици има голям наплив от желаещи да се присъединят към тях, заради риска да останат без работа заради фалитите на Air Berlin и Alitalia.\r\n\t13 000 висококвалифицирани авиационни специалисти в Ryanair продължават да доставят най-ниските европейски тарифи за въздушен превоз до нарастваща и лоялна клиентска база от 129 милиона пътници годишно. Това, което е постигнато през последните 30 години от нас, ще продължи, но само ако се поучим от грешките си и продължим да работим усилено, за да гарантираме, че повече никога няма да се повтори, заявяват от \"Райнеър\".", "date": "2017.09.27", "title": "\"Райънеър\" спира през зимата пет дестинации от София"}
{"url": "http://www.mediapool.bg/onlain-targoviyata-u-nas-se-otsenyava-na-700-mln-lv-news269731.html", "text": "Делът на онлайн търговията в България се оценява на около 700 млн. лв. Това каза заместник-министърът на икономиката Александър Манолев по време на откриването на \"eBay Seller Summit 2017\", съобщи Министерството на икономиката.\r\n\tЗа първи път годишното събитие на технологичния гигант eBay се организира в страна от Източна Европа. По този повод в София е вицепрезидентът на компанията Крис Бейнс, а сред участниците имаше гости от България, Гърция, Унгария, Чехия, Естония и други страни.\r\n\tДанните на eBay показват, че днес търговците от България достигат до 34 чужди пазара, като 76% от тях са реализирали продажби на четири или повече различни континента през платформата. За 2016 г. те са генерирали общ оборот от около 70 млн. долара.\r\n\tПоследните данни на Евростат от доклада \"Дигиталната икономика и общество в ЕС\" показват, че около 9% от компаниите в България продават онлайн, а около 27% от потребителите са пазарували в мрежата през последната година, каза Манолев.\r\n\tРазлични изследвания показват, че ръстът на онлайн търговията в страната ни изпреварва средния за Европейския съюз, но все още сме в етап на догонване на западните държави по този показател, допълни той.\n\n\r\n\t\"Онлайн търговията дава нови, много по-големи възможности както за потребителите, така и за производителите, а стопанската инициатива става много по-достъпна\", посочи Александър Манолев.\r\n\tБроят на малките и средни предприятия в България е над 316 хиляди, което представлява 99.8% от общия брой на нефинансовите предприятия в страната, каза зам.-министърът на икономиката.\r\n\t\"Електронната търговия е средството, чрез което на практика всеки човек може да се приобщи към тази статистика, стига да има работещо решение, умения и базови познания за работа с компютър\", допълни той.\r\n\tВ изказването си той обърна внимание на разработената от бизнеса и държавата \"Концепция за цифрова трансформация на българската индустрия (Индустрия 4.0)\", като основа за разработване на Стратегия за участието на България в Четвъртата индустриална революция.\r\n\t\"България има своите силни страни – качествен интернет, силен ИТ сектор, силна електроника, електротехника и мехатроника, които трябва ефективно да използваме за цифровизирането на икономиката ни\", посочи Манолев.", "date": "2017.09.27", "title": "Онлайн търговията у нас се оценява на 700 млн. лв."}
{"url": "http://www.mediapool.bg/pozhar-izbuhna-v-sklad-za-boepripasi-v-ukraina-30-000-dushi-sa-evakuirani-news269699.html", "text": "Над 30 00 души са евакуирани заради пожар в склад за боеприпаси до украинския град Калиновка. Заради взривовете властите са затворили въздушното пространство в радиус от 50 километра.\r\n\tСпоред информацията до момента има двама пострадали. Не се съобщава за жертви. Нанесени са щети на пътища и железопътни линии. На площадката от около 60 хектара се съхраняват 188 000 тона боеприпаси. Украинските власти съобщиха, че пожарът е засегнал около една трета от територията на склада и все още не е локализиран. Взривовете на боеприпаси продължават, като се съобщава, че са по 3-4 в минута.\r\n\tПремиерът на страната Володимир Гройсман съобщи, че предварителната версия за избухването на пожара води към \"външен фактор\". По думите му не става въпрос за самозапалване.\r\n\t\r\n\tВоенната прокуратура на Украйна квалифицира взривовете и пожара в склада за боеприпаси като диверсия и откри производство по случая.\n\n\r\n\tСпоред бившия шеф на украинското външно разузнаване Микола Маломуж обаче в армията на страната \"просто липсва модел за гарантиране на сигурността на складовете\", посочва ТАСС.\r\n\tЕксплозиите започнаха късно през нощта в складовете на 270 км западно от Киев. С огъня се борят над 1200 пожарникари. В Калиновка патрулират 239 полицаи. Няма и потвърдени сведения за мародерски прояви, съобщи ТАСС.\r\n\tСпоред местни жители, говорили пред телевизия \"112 Украйна\", има \"много разрушени къщи\" и човешки жертви, но спасителите съобщиха само за една пострадала жена, настанена вече в болница, добавя агенцията.", "date": "2017.09.27", "title": "Пожар избухна в склад за боеприпаси в Украйна, 30 000 души са евакуирани"}
{"url": "http://www.mediapool.bg/biznesat-se-snishi-pred-darzhavnata-presa-nad-voenni-zavodi-news269697.html", "text": "Големите работодателски организации у нас, претендиращи да представляват и защитават интересите на бизнеса, подозрително мълчат за продължаващата седмици наред драма с частните оръжейни фирми \"Емко\" и \"Дунарит\". Двете дружества са подложени на нещо като публична екзекуция, в която държавата е впрегнала цялата си институционална мощ. Крайната цел, заявена от правителството, е одържавяването на \"Дунарит\", което явно трябва да стане през \"трупа\" на \"Емко\". МВР, междуведомственият съвет за ВПК към МС, Министерството на икономиката, държавният оръжеен търговец \"Кинтекс\", синдиците на КТБ са само част от институциите, ангажирани да обезпечат целта, без да броим прокуратурата, която изпълнява своята част от плана. С прокурорски обвинения, постоянни проверки, блокиране на лиценза за внос и износ на продукция, разваляне на търговски сделки и дори запориране на сметки, държавата прави опити да лиши \"Емко\" от финансовата възможност да придобие \"Дунарит\". Паралелно притежаваната от Министерството на икономиката \"Държавна консолидационна компания\" ударно изкупува в непрозрачни търгове на синдиците на КТБ дългове на \"Дунарит\" към фалиралата банка, за да може чрез тези вземания да претендира за акциите на предприятието.\r\n\tДействията на държавата провокираха протести на работещите в \"Емко\", включително пред парламента, но и двете оръжейни предприятия бяха лишени от подкрепата на бизнес организациите.\r\n\tТри от четирите работодателски организации, които представляват бизнеса в националния съвет за тристранно сътрудничество, отказаха да изкажат пред Mediapool становище по казусите на \"Дунарит\" и \"Емко\". Единствено изпълнителният председател на Българската стопанска камара (БСК) Божидар Данев \"дръзна\" да изрази позиция. Той разкритикува действията на държавата и намесата на политиците в чисто търговски отношения, което според него цели преразпределяне на големите финансови потоци в оръжейната индустрия.\r\n\tОт Конфедерацията на работодателите и индустриалците в България (КРИБ) и от Българската търговско-промишлена палата (БТПП) обясниха пред Mediapool, че те, заедно с Асоциацията индустриалния капитал в България (АИКБ), били решили да излязат с обща позиция по случая. Затова и препратиха за становище към Асоциацията на организациите на българските работодатели (АОБР). От там обаче заявиха, че все още не разполагали с достатъчно информация по казусите и не искали реакцията им да се използва политически. Правели се анализи и засега нямало да се излиза с официално становище. Дали и кога може да се очаква такова, от АОБР не пожелаха да кажат.\r\n\tМълчанието на бизнес организациите по случай, в който държавата открито атакува частни печеливши компании, отнема им бизнес и по този начин разклаща цялата оръжейна индустрия у нас и компрометира имиджа й на чуждите пазари, само потвърди думите на Божидар Данев, че \"има ъндърграунд връзки в икономиката\".\r\n\t\"Не виждам мястото на политиците в търговски спорове, които би трябвало да се решават на други места\", каза председателят на БСК относно акцията на държавата по изкупуване на дългове на \"Дунарит\" и прекратяването на договори на \"Емко\" с държавния търговец \"Кинтекс\" с мотив, че спреният лиценз застрашава негова пратка и възложи поръчката на ВМЗ-Сопот. Според Данев е проблем, че политиците се намесват в сектори, където се реализират големи финансови потоци и действията на държавата срещу \"Емко\" и \"Дунарит\" не са първият път, в който бизнесът става свидетел на опит за преразпределяне на финансовите потоци. Той даде за пример пазара на горивата, на зърно, а сега и на оръжия.\r\n\tПо думите му цялата ситуация около двата оръжейни завода показва наличието на ъндърграунд връзки в икономиката. Попитан как този скандал ще се отрази върху инвестиционния и бизнес климата в страната, Данев заяви, че \"инвестиционният климат у нас няма накъде повече да се влошава\".\r\n\t\"Инвестициите са от кредити, капиталообразуването е спаднало, вътрешните и чуждите инвестиции са се сринали. Икономическият ръст е благодарение на външни фактори. Най-вече на спада с 50 процента на цените на горивата, което подобри съществено търговския баланс на страната. Както и на огромния финансов ресурс, изпращан от българските емигранти, и на ръста на туристите, за което обаче страната ни няма грам принос, а се дължи на отлива от съседните държави\", посочи председателят на БСК.\r\n\tПолитическите партии също не са излезли с позиция за случващото се. Само от БСП приеха в парламента работниците от \"Емко\" при протеста им срещу опитите на държавата да \"спасява\" частните оръжейни фирми. Социалистите инициираха изслушване на икономическия министър Емил Караниколов по казуса, което е насрочено за сряда.", "date": "2017.09.27", "title": "Бизнесът се сниши пред държавната преса над военни заводи"}
{"url": "http://www.mediapool.bg/rund-poreden-v-bitkata-za-park-bedechka-news269696.html", "text": "Част от старозагорския парк \"Бедечка\" очевидно ще бъде застроен, но въпросът е колко и дали в крайна сметка ще може да се нарича парк, ако в него изникнат множество сгради, а през него минава булевард. Общо взето това е дилемата, пред която са изправени гражданите на Стара Загора и защитниците на парка от групата \"Запазете Бедечка\", която последователно се бори за съхраняването му. Преди три месеца по настояване на организацията се проведе местен референдум, който се провали заради ниската активност, но болшинството от гласувалите бяха за .\r\n\tВ четвъртък (28 септември) Общинският съвет трябва да реши за промяната на Общия устройствен план на Стара Загора в частта за парк \"Бедечка\". Битката се очертава отново да е тежка, защото ще се разглеждат три предложения и не е ясно кое ще събере най-много гласове.\r\n\t\r\n\tЕдното е на кмета Живко Тодоров (ГЕРБ) и то се подкрепя от защитниците на парка. Кметът предлага запазването на \"Бедечка\" като парк. Застрояване е предвидено само в южната му част, където вече има издадени разрешения за изграждане на жилищни кооперации, чието строителство е започнало. Проектант на тези сгради се оказа арх. Радостина Кирчева, съпруга на главния архитект на Стара Загора Стоян Кирчев, който след разкритията по случая .\r\n\t\n\n\r\n\tПредложение е внесъл и общинския съветник от ГЕРБ Димо Димитров. Той предлага общият устройствен план на парка да се съобрази и с четири решения на Административния съд в Стара Загора за осем частни парцела, чиито собственици искат да ги застроят. Неговото предложение е било подкрепено от водещата комисия по териториално и селищно развитие и транспорт .\r\n\tЗащитниците на парка са категорично против вкарването на тези нови осем парцела.\r\n\tПредложение за включването на осемте частни парцела е внесъл и общинският съветник от БСДП Недялко Ангелов, но то не е било разглеждано от водещата комисия по случая към Общинския съвет, според публикувания протокол.\r\n\tТретото предложение е на общинския съветник от БСП Кольо Димов за прокарването на булевард през парка. \"Продължението на ул. \"Августа Траяна\" през парка трябва да остане и в сегашния проект, защото е част от общата транспортна, устройствена, комуникационна система на града и не бива да лишаваме поколенията от възможността за нейното изпълнение в бъдеще\", казва Димов пред комисията, според публикувания протокол. Неговото искане е било подкрепено с 5 гласа \"за\", а други петима са се въздържали.\r\n\tНе е минало обаче искането на Кольо Димов за провеждане на ново обществено обсъждане на плана за парка, както и празните площи които по проекта се предлагат да бъдат застроени в южната част на парк \"Бедечка\" също да се отредят за озеленяване.\r\n\t\r\n\tГласуването на предложението на кмета Живко Тодоров за запазването на парк \"Бедечка\" не е било прието от водещата комисия към Общинския съвет. То е било подкрепено само от трима съветници, докато един е гласувал против, а други шестима са се въздържали.\r\n\tТова дава основание на защитниците на парка да смятат, че кметът, който е издигнат от ГЕРБ и е местен лидер на партията, може отново да бъде бламиран от съветниците на ГЕРБ, както се случи преди няколко години. Бивши съветници и депутати от ГЕРБ са .\r\n\tГЕРБ имат мнозинство в местния общински съвет – 27 съветници от 51.\r\n\t\r\n\tВъпросът е как ще гласува групата на ГЕРБ. Внесеното от общинаря от партията допълнение с нови 8 парцела се определя като \"скандално\" от сдружението \"Запазете Бедечка\". Причината е, че спорните осем сгради засягат терени, чиято растителност е била умишлено умъртвена. Преди време имаше случаи на залети с нафта дървета, а след това и пожар в парка.\r\n\t\", пишат от \"Запазете Безечка\".\r\n\tАко се стигне до одобряване на решение с прибавянето на осемте нови парцела, то от \"Запазете Бедечка\" обещават да организират поредния протест.\r\n\tИ докато от общината шикалкавят, \"Лидл\" вече преосмисли намерението си да строи в парка и е готова да замени парцела си, което заслужава адмирации, посочват от \"Запазете Бедечка\".\r\n\tНа останалите частни собственици на имоти в парка също е предложено замяна на парцелите им с други.\r\n\t\r\n\tКметът нееднократно се е обявявал на думи за запазването на парка, чиято обща територия е близо 430 дка.\r\n\tВ  си до съветниците той пише, че \r\n\tТой предлага в парка да се обособят три устройствени зони и територии. Едната е отредена за озеленяване, в момента там има дървета и включва и реката. Та е с площ от 328 дка, което е 76 % от територията на парка.\r\n\tДругата зона е за обществено и делово обслужване. Това са изграденият хипермаркет \"Кауфланд\" в югозападната част на парка и осемте имота по протежение на ул. \"Христина Морфова\". Площта на всички имоти в зоната за обществено обслужване е 32 дка, което е 7.5 % от територията на парка.\r\n\tВ третата зона са територии, с отреждане на смесена устройствена зона за жилищно застрояване и обществено-обслужващи дейности. Това е група от осем урегулирани поземлени имота с издадени разрешения за строеж и с реализирани жилищни сгради в северозападната част на парка и предвидената улица, която ги обслужва. Площта на всички имоти в тази устройствена зона е близо 51 дка, което е 12 % от територията на парка.\r\n\tПо този начин се запазва съществуващата растителност и дървесно-храстовия асортимент, който е характерен за парк \"Бедечка\", посочва в предложението си кмета Живко Тодоров. Той допълва, че продължението на улица \"Августа Траяна\" на изток не е част от транспортно – комуникационната мрежа на града и няма да мине през парка.", "date": "2017.09.27", "title": "Рунд пореден в битката за парк \"Бедечка\""}
{"url": "http://www.mediapool.bg/gerb-shte-predlozhi-anton-todorov-da-oglavi-komisiyata-po-dosietata-news269732.html", "text": "Народният представител от ГЕРБ Антон Тодоров ще бъде номиниран за председател на Комисията по досиетата от собствената си парламентарна група, научи Mediapool от източници в Народното събрание. Другата номинация на управляващата партия ще бъде настоящият секретар на комисията Марияна Даракчиева.\r\n\tМандатът на сегашния състав на комисията изтече през май тази година. По закон тя може да продължи да работи до гласуването на нови членове от Народното събрание. Председателят на комисията Евтим Костадинов и заместникът му Екатерина Бончева нямат право на повече мандати.\r\n\tНеофициална информация гласи, че по всяка вероятност ДПС ще подкрепи за втори мандат досегашните си членове Борис Михайлов и Айруш Хаджи, които имат по един мандат в органа.\r\n\tПредставителят на БСП инж. Георги Пангаров също има само един мандат в комисията и може да продължи с втори. Освен това социалистите имат право на още един свой представител в нея.\r\n\tПо неофициална информация от левицата обаче те няма да издигнат ничия номинация, дори на настоящия си представител в органа. \"Не просто няма да издигнем никого, а ще бойкотираме гласуването в пленарна зала\", казаха народни представители на БСП пред Mediapool.\n\n\r\n\tТе ще оповестят решението си официално до дни и за пореден път ще се обявят за закриването на комисията с мотива, че тя разделя хората.\r\n\tВместо нея от БСП за пореден път ще лансират идеята си за създаване на Институт за национална памет.\r\n\tТя предвижда институтът да осъществява дейността си в три основни посоки: достъп до документите на лицата, за които са събирани данни в службите; проверка за принадлежност и сътрудничество с тези служби по искане на изрично посочените в закона лица и за изрично посочени случаи, при задължително съгласие на проверявания, вместо досегашното задължително обявяване по списък; и достъп до архивите за научно-изследователска и публицистична дейност.\r\n\tИдеята на левицата бе представена в началото на миналата година, когато от партията предложиха закриването на Комисията по досиетата и създаването на новото звено. И тогава, както и сега основният аргумент на БСП бе, че звеното \"внася единствено раздори в българското общество\".", "date": "2017.09.27", "title": "ГЕРБ ще предложи Антон Тодоров да оглави Комисията по досиетата"}
{"url": "http://www.mediapool.bg/tramp-vaznameryava-da-namali-chuvstvitelno-broya-na-priemanite-v-sasht-bezhantsi-news269733.html", "text": "Правителството на Тръмп няма да допусне в САЩ през следващата фискална година повече от 45 000 бежанци, което ще бъде най-ниският брой от средата на миналото десетилетие, предаде Асошиейтед прес, като се позова на официални източници.\r\n\t \r\n\tОчаква се президентът на САЩ Доналд Тръмп да обяви новия праг за приема на бежанци след дълги дебати в правителството му за това дали квотата трябва да бъде по-голяма или по-малка. Действителният брой на бежанците, които ще се преместят на американска земя, обаче може да се окаже по-малък.\r\n\t \r\n\tСпоред пожелали анонимност официални източници правителството е обмисляло таван от някъде между 40 000 бежанци - както е предлагало министерството на вътрешната сигурност - и 50 000 - предпочитания брой от Държавния департамент. Новият праг изглежда е компромисен вариант, който би бил приемлив за президента.\r\n\t \r\n\tНо в резултат на изразяваното от Тръмп враждебно отношение към приема на бежанци и противопоставянето на някои фигури в правителството му е възможно американската страна реално да не възнамерява да запълни всичките 45 000 места за новата фискална 2018 г., която започва в неделя. САЩ не са приемали толкова малко бежанци от 2006 г., когато те са били 41 223.\r\n\t \r\n\tПо думите на източниците обаче нито едно решение не е окончателно, докато не бъде официално обявено от президента. Държавният департамент отказа да коментира числа, преди да има официално обявено решение от страна на Тръмп.\r\n\t \n\n\r\n\tПрезидентът на САЩ разполага със срок до неделя, в който трябва да определи колко бежанци да бъдат приети. През фискалната 2016 г. американската страна е приела 84 995 бежанци, като президентът Обама искаше през 2017 г. този брой да достигне 110 000.\r\n\t \r\n\tЗащитник на правата на бежанците заяви, че САЩ ще приемат първата група бежанци в рамките на предизвикалото спорове американско-австралийско споразумение за разселване на американска територия на бежанци от австралийски лагери. Първите 25 от групата, която наброява общо 52 души, са заминали за САЩ от лагер в Нова Гвинея.\r\n\t \r\n\tАмериканската служба за митнически и граничен контрол съобщи, че е започнала изграждането в Сан Диего на първите образци за предложеното строителство на стена по границата между САЩ и Мексико, предаде ДПА.\r\n\t \r\n\tСлужбата е започнала изграждането на общо осем образеца, четири от които са бетонни, а останалите се правят от други материали. Сегментите, които се очаква до 30 дни да бъдат готови, ще бъдат високи между 5 и 10 м.\r\n\t \r\n\tТръмп обеща да построи стена по над 3000-километровата граница с Мексико за възпиране на нелегалната имиграция и вноса на наркотици и настояваше, че за нейното изграждане ще плати мексиканската страна.", "date": "2017.09.27", "title": "Тръмп възнамерява да намали чувствително броя на приеманите в САЩ бежанци"}
{"url": "http://www.mediapool.bg/harvatiya-osadi-sarbin-na-15-godini-zatvor-za-voenni-prestapleniya-news269701.html", "text": "Съдът в хърватския град Сплит осъди сърбина Драган Василкович, известен с прякора Капитан Драган, на 15 години затвор за военни престъпления, съобщава хърватският информационен сайт Индекс, цитиран от вестник “24 часа“.\r\n\tПроцесът срещу Василкович започна на 20 септември миналата година в Областния съд в Сплит. Това се случи повече от 20 години след извършването на престъпленията. Подсъдимият е бил командир на специална част в сръбските паравоенни сили\r\n\tДраган Василкович бе обвинен, че е нарушил Женевските конвенции, като е измъчвал и убивал хърватски военнопленници в затвор в Книн през юни и юли 1991 г. и в Брушка през февруари 1993 г. В обвинителния акт бе посочено още, че е виновен за планирането на нападения над полицейско управление и над две села, при които са разрушени няколко сгради, а местните жители са принудени да напуснат домовете си. Имуществото им е било ограбено, а мнозина цивилни са били убити или ранени, включително чуждестранен журналист.\r\n\tТричленният съдебен състав намери Василкович за виновен по две от трите точки на обвинението и отговорен за смъртта на най-малко двама цивилни, съобщи Асошиейтед прес.\r\n\t\"Те са удряли затворниците с пушките си, пъхали са цевите в устите им. Василкович не е направил нищо да спре това и да накаже извършителите\", каза съдия Дамир Ромац, произнасяйки присъдата. Около 60 свидетели на обвинението дадоха показания по време на процеса, като някои от тях казаха, че са били измъчвани лично от Василкович. По време на едногодишния процес Василкович твърдеше, че е невинен, а целият процес е скалъпен и \"фашистки\".\n\n\r\n\tСръбският министър на отбраната Александър Вулин порица присъдата на Василкович като \"подигравка с истината\". Вулин обвини Хърватия, че разпалва напрежение на Балканите с тази \"политическа\" присъда.\r\n\tКапитан Драган е роден в Белград, но от години има и австралийско гражданство. След участието си в бунта на сръбските сепаратисти в Хърватия той отива в Австралия, където живее в Пърт под името Даниел Снеден и работи като голф инструктор. Василкович беше арестуван преди 11 години в Австралия и екстрадиран в Хърватия едва през юли 2015 г.\r\n\tСъдът постанови, че от присъдата ще бъде приспаднато времето, което той е прекарал в ареста в Австралия и в Хърватия, което означава, че му остават 3.5 години затвор. Адвокатите на Василкович съобщиха, че ще обжалват присъдата.", "date": "2017.09.27", "title": "Хърватия осъди сърбин на 15 години затвор за военни престъпления"}
{"url": "http://www.mediapool.bg/evropeiskata-smetna-palata-razkritikuva-sada-na-es-za-bavno-pravosadie-news269702.html", "text": "Европейската сметна палата критикува Съда на ЕС, че бавно разглежда дела и не произнася решенията по тях в \"разумен срок\", съобщи вестник “Сега“, позовавайки се на доклад на одиторите на ЕС.\r\n\tСметната палата отчита, че магистратите значително са подобрили работата си в последните години, но трябва да предприемат още мерки в тази посока.\r\n\tСметната палата на ЕС е изчислила, че средното време за приключване на определени видове дела или процедури в базирания в Люксембург Съд на ЕС не отговаря на понятието за разумен срок за разглеждане на всяко отделно дело.\r\n\tМагистратите са определили срокове за приключване на даден вид дела, но те служат само като обща цел за управление и според одиторите трябва да бъде спазена като средна стойност. В доклада се казва също, че информационните системи на съда са сложни и зависят от остаряла централна база данни.\r\n\tОдиторите проверяват Съда на ЕС, тъй като сред отговорностите им е да оценяват работата на институциите на ЕС. В съда работят 28 съдии, чиято работа е подпомагана от 11 генерални адвокати. Общите разходи на финансирания от евробюджета Съд на ЕС възлизат на около 400 млн. евро през тази година.", "date": "2017.09.27", "title": "Европейската сметна палата разкритикува Съда на ЕС за бавно правосъдие"}
{"url": "http://www.mediapool.bg/blizo-milion-meksikantsi-nyamat-voda-zaradi-zemetresenieto-news269703.html", "text": "Над 900 000 жители на района Истапалапа на изток от мексиканската столица все още нямат вода след земетресението от 19 септември, съобщават властите в района, цитирани от ТАСС.\r\n\tПоследният трус с магнитуд 7.1 е довел до над 820 повреди във водопроводната мрежа на Истапалапа и повечето от тях все още не са отстранени.\r\n\tПред телевизия \"Телевиса\" областният управител на района Дионе Ангиано заяви, че ситуацията продължава да е \"критична\". През последните дни властите са осигурили цистерни с вода, но това се оказва недостатъчно. В Истапалапа живеят около 2 млн. души.\r\n\tСпоред Националната сеизмологична служба на Мексико епицентърът на труса от 19 септември е бил на 12 км югоизточно от населеното място Ахочапан (щата Морелос), разположено на 111 км южно от столицата Мексико. Огнището е било на дълбочина 57 км. След земетресението бяха регистрирани десетки вторични трусове с магнитуд до 4.\r\n\tКъм момента се знае за 333 загинали, няколкостотин души остават в болниците.", "date": "2017.09.27", "title": "Близо милион мексиканци нямат вода заради земетресението"}
{"url": "http://www.mediapool.bg/magistrala-struma-otnovo-e-zatvorena-ot-kasi-s-bira-news269704.html", "text": "За втори път в рамките на година едното платно на магистрала “Струма“ е затворено заради разсипване на каси с бира от ТИР. В сряда сутринта камион, пълен с бира, не е успял да вземе завой и изсипа продукцията на магистрала \"Струма\".\r\n\tИнцидентът е стана в района на кръговото кръстовище край Кочериново, съобщава бТВ. Това е наложило затваряне на магистралата в посока София. Обходният маршрут е по главен път Е-79.\r\n\tПреди година над 300 каси бира се изсипаха от товарен камион и отново затвориха автомагистрала \"Струма\" в посока София. Тогава инцидентът се случи на разклона за Бараково и Рилския манастир.", "date": "2017.09.27", "title": "Магистрала “Струма“ отново е затворена от каси с бира"}
{"url": "http://www.mediapool.bg/rusiya-rodinata-na-slonove-i-avtomata-kalashnikov-news269698.html", "text": "След Втората световна война в Съветския съюз започна историческа борба с \"космополитизма\". По същество тя се водеше срещу проникването на европейските ценности в душите на победителите, приключили войната в Европа, което значи, че са я видели. В резултат на тази борба почти всички световни постижения на науката и културата бяха обявени за сътворени от ръцете на руски майстори. Оцелелите космополити нелегално и язвително остроумничеха: \"Русия – родината на слоновете\". Слоновете, според тази иронична логика, също се явяваха руско изобретение.\r\n\tТъй като историята на Русия върви в кръг, сега ние отново се оказахме в родината на слоновете, и тази родина настоява, че цялата история на Русия, без всякакви изключения, е свещена, а шегите с нея са лоши. Набляга се, както и при Сталин, на военно-патриотичното възпитание на младежта. Един от главните символи на това възпитание е паметникът на Михаил Калашников, създателят на легендарния автомат АК-47, \"оръжието на доброто\", както твърдят неговите поклонници.\r\n\tАз не знам какво е \"оръжие на доброто\". Това е набор от празни думи. Все едно французите да наричат гилотината национален възпитател на чувства. Автоматът носи смърт, а не добри пожелания, във всяка минута може да се обърне и против тези, които толкова го обожават и величаят. За първи път този \"автомат на доброто\" беше използван зад граница по време на унищожението на Унгарската революция от 1956 г.\r\n\tАвтоматът на Калашников е \"великият\" руски бестселър. Той е приет на въоръжение в 50 армии по света, изобразен е на знамето на Мозамбик и на монетата на остров Кук. Момчетата в Африка често са кръщавани при раждането им Калаш за щастие. Автоматът е прост, надежден и безотказен, като герой на руска вълшебна приказка. В него, несъмнено, има неволен намек за еманацията на руската народопсихология.\r\n\tСъщевременно, автоматът на Калашников е предмет на ожесточени спорове по отношение на неговото авторство. Някои историци на стрелково оръжие и опозиционни журналисти смятат, че слабо образованият сержант от алтайското разкулачено семейство не би могъл самостоятелно да създаде автомата и е бил, в качеството си на сговорчив комсомолски лидер на завода в Ижевск, назначен на длъжността конструктор. За истински автор се спрягат различни имена на германски специалисти по стрелково оръжие, докарани след войната от окупирана Германия в Ижевск, и в частност, на Хуго Шмайзер, на чийто автомат АК-47 прилича много.\r\n\tДесетки или даже стотици специалисти от съветската зона на Германия са работили в Ижевск няколко години. Самият Хуго Шмайзер, завръщайки се в ГДР, признал, че е дал няколко съвета по отношение на АК-47, след което, както казват най-враждебно настроените към легендарния Калашников блогъри, той бил бързо изпратен на онзи свят по време на операция на белите дробове.\r\n\tЦялата тази дискусия ми напомня на споровете за авторството на \"Тихия Дон\" – вероятно най-добрата книга от съветско време. Как би могъл недообразованият Шолохов да напише за 20 и няколко години такъв гениален роман? Калашников е нямал още 30 години, когато е създал своя бестселър. По отношение на Шолохов съм лично уверен, че първите два (от четирите) тома на романа – не са негово дело. В историята на тоталитарните страни съществуват страшни черни дупки на велики лъжи, възникнали от желанието да се митологизира действителността. За Калашников още дълго време няма да се разбере: той или не е автор на автомата? Материалите са засекретени, а патриотите са готови, както и по въпроса за Шолохов, да обявят всички съмняващи се за нищожества.\r\n\tВсъщност, Калашников, изглежда е бил скромен провинциалист, който е подкрепял всички режими, които е преживял, с еднаква убеденост. Заради неговата вярност към началниците той самият е станал началник – генерал-лейтенант с две златни звезди Герой – и е умрял от старост на 94 години.\r\n\tКалашников е само един от назначените борци срещу световното зло. В последно време отново официално са възвеличени героите от сталинския пантеон, митичните защитници на Москва през 1941 година: 28 – те панфиловци, Зоя Космодемянская, която е опожарявала селски къщи в тила на врага и е била предадена на германците от местните селяни... В днешната епоха на най-нова мобилизация споровете са отменени в името на прославата на родината. Митологията е по-важна от истината, която е в служба на държавата, както философията – на средновековната теология.\r\n\tВсе някога ще мине и този етап на руската история, отново Русия ще се обърне към Европа, но паметникът на Михаил Калашников, държащ автомат в ръце, като дете, ще остане в Москва дълго. Вярно, по-скоро той ще се възприема от потомците не като оръжие на доброто, а като руски бестселър, простоват вид стрелково оръжие, напомнящ руското село и руската гордост с всичките й слонове.", "date": "2017.09.27", "title": "Русия – родината на слонове и автомата Калашников"}
{"url": "http://www.mediapool.bg/bulgaria-s-leko-podobrenie-v-globalniya-indeks-za-konkurentosposobnost-news269705.html", "text": "България се придвижва с едно място напред в класацията на Световния икономически форум (СИФ) за глобалната конкурентоспособност, съобщава Центърът на икономическо развитие. Страната ни се придвижва от 50-то на 49-то място. Класацията обхваща 137 държави. За последните шест години изкачването е значимо. През 2011 г. България е заемала 74-та позиция.\r\n\tГлобалният индекс за конкурентоспособност се формира на базата на 12 фактора, които обхващат цялостното икономическо и социално развитие на страните - институции, макроикономическа стабилност, инфраструктура, пазар на труда, образование и здравеопазване, обучение и квалификация на персонала, стокови пазари, финансови пазари, технологична готовност, степен на развитие на бизнеса, иновации.\r\n\tФакторът, който допринася в най-голяма степен за доброто позициониране, е макроикономическата стабилност. Той има и най-голяма тежест при формирането на индекса за конкурентоспособност. Тук България е поставена на 25-о място, докато миналата година бе на 42-ра позиция.\r\n\tТези резултати са свързани с благоприятни постижения по отношение на държавния дълг като процент от БВП; ниво на националните спестявания като процент от БВП - 24.5 на сто, нисък бюджетен дефицит, ниска инфлация, сравнително добър кредитен рейтинг.\r\n\tДругият фактор, който допринася в най-голяма степен за доброто позициониране, е технологичната готовност. Страната е на 39-то място със стойност на индекса 5.1. Тук са включени множество количествени показатели, които имат високи стойности. Става дума за брой на интернет потребители – 60% от населението, брой абонати на широколентов интернет – 23%, висока скорост на интернет, брой мобилни абонати – 88%.\r\n\tПрез настоящата година по-високо се оценява ролята на чуждестранните инвестиции за технологичното развитие на фирмите, посочва Центърът за икономическо развитие (ЦИР).\r\n\tБългария има сравнително неблагоприятни резултати при оценката на пазара на труда - от 54-та позиция страната отстъпва на 67-ма със стойност на индекса 4.3. Много ниски са оценките за сътрудничеството и разбирателството между работодатели и синдикати, невъзможността на страната да задържа и привлича млади и талантливи хора, неспособност на бизнеса да назначава професионални мениджъри, ниска производителност на труда.\r\n\tПозитивно се оценява връзката между производителността и заплащането, както и гъвкавостта при определяне на трудовото възнаграждение. По традиция значително е участието на жените в работната сила, където България заема 34-та позиция.\r\n\tПри иновативното развитие след скок от 94-та до 65-та позиция през миналата година, страната отстъпва до 68-мо място. Въпреки това българският бизнес отдава все по-голямо значение на иновациите, отбелязва ЦИР. По разходи за научни изследвания и общ капацитет за иновации страната е на сравнително доброто 44-то място. Слабо остава сътрудничеството между бизнеса и научните организации - 74-то място.\r\n\tПо отношение на зрелостта на бизнеса България остава на 79-то място. Ниско се оценяват фирмените политики за обучение и квалификация на персонала, липсата на ефективни маркетингови стратегии, отсъствието на желание за делегиране на права на подчинените.\r\n\tФакторът, който по традиция е крайно неблагоприятен, е състоянието на институциите. България заема 98-мо място сред 137 държави като отстъпва с една позиция в сравнение с миналата година. Според бизнеса става дума за тромава и бюрократична администрация, дълбока корупция, крайно зависима и неефективна съдебна система, разпространение на престъпност, отбелязват експертите на ЦИР.\r\n\tНай-негативни са оценките за съдебната система и недостатъчната й независимост - едва 108-мо място; липса на прозрачност в правителствената политика - 107-мо; плащане на подкупи - 87-мо; организирана престъпност - 119-то, липса на доверие в политиците - 88-мо, тежест на държавното регулиране - 72-ро място.\r\n\tБрутният вътрешен продукт /БВП/ на България възлиза на 52.4 млрд. долара, което представлява 0.12 на сто от световния БВП. БВП на човек от населението е 7368 долара при население от 7.1 млн. души. Според доклада населението на страната е намаляло със 100 000 души за една година.\r\n\tБългария изпреварва редица държави, които се присъединиха към ЕС през 2004-та година - Латвия (54-та), Словакия (59-та) и Унгария (60-та). Румъния заема 68-ма позиция. В световен мащаб най-конкурентоспособна остава Швейцария, следвана от САЩ, които се придвижват с едно място напред. На трета позиция е Сингапур.", "date": "2017.09.27", "title": "България с леко подобрение в глобалния индекс за конкурентоспособност"}
{"url": "http://www.mediapool.bg/revolyutsiya-v-sauditska-arabiya-zhenite-shte-imat-pravo-da-shofirat-news269700.html", "text": "Кралят на Саудитска Арабия Салман издаде указ, с който разрешава на жените в страната да управляват автомобили. Кралството бе единствената държава в света, в която жените досега нямаха право да шофират.\r\n\t \r\n\tВ указа се посочва, че мнозинството в Съвета на висшите богослови е одобрило мярката и тя съответства на \"стандартите на Шариата\".\r\n\t \r\n\tНовото право трябва да бъде въведено най-късно до юни 2018 година. За целта ще бъде сформиран министерски орган, който да даде препоръки в тази насока до месец.\n\n\r\n\t \r\n\tЗаповедта на крал Салман е част от усилията на властите в Рияд за модернизация чрез откриване на повече сфери от обществения живот за жените. Представителите на нежния пол все още са представлявани в администрацията и съда от попечители, които задължително трябва да са мъже.\r\n\t \r\n\tМеждународната общност приветства историческото решение на Саудитска Арабия да разреши на жените да шофират, след като досега това беше единствената страна в света, наложила забрана за това.\r\n\t \r\n\tГенералният секретар на ООН Антониу Гутериш похвали тази \"важна стъпка в правилната посока\", а американският президент Доналд Тръмп отбеляза, че това е \"положителен напредък в полза на правата на жените\" в тази съюзническа страна, често критикувана на международната арена.\r\n\t \r\n\t\"Щастлив ден!\"\r\n\t \r\n\tУказът на крал Салман разтърси като земетресение ултраконсервативното кралство, отбелязва Франс прес. Активистки, някои от които бяха арестувани, че са дръзнали да нарушат забраната, настояват за тази мярка от десетилетия.\r\n\t \r\n\t\"Аз съм в шок, изключително радостна съм\", казва пред агенцията Хая Ракиян, 30-годишна банкова служителка, живееща в Рияд. \"Не очаквах подобно решение преди по-малко от 10 или 20 години!\", заяви тя.\r\n\t\"Това е много щастлив ден! Още не мога да повярвам и няма да повярвам, докато не видя това с очите си\", възкликва Шаса Дусри, служителка в петролна компания \"Арамко\" в Дахран (Източна Саудитска Арабия), която казва, че кара кола в жилищния комплекс, в който живее, но никога извън него.\r\n\t \r\n\tМного жени от саудитския елит, които можеха да шофират в Лондон или Дубай, но не и в Рияд, се опитваха да се противопоставят на забраната в Саудитска Арабия, но системно биваха арестувани.\r\n\t \r\n\t\"Това е материализация на смелостта на жените, които се бореха за това от години\", заяви \"Амнести интернешънъл\". \"Само че то твърде много закъсня\", допълни организацията по повод отменянето на забраната, която тя определи като \"малка стъпка\".\r\n\t \r\n\tЖените продължават да са обект на сурови ограничения в Саудитска Арабия, където са поставени под опеката на мъж от семейството - баща, съпруг или брат, за да следват или да пътуват.\r\n\t \r\n\tВ рамките на план за икономически и социални реформи до 2030 г., за да намали зависимостта си от петрола, Рияд изглежда смекчава някои наложени на жените мерки.\r\n\tРешението за вдигане на забраната за шофиране идва, след като на саудитките беше разрешено да честват националния празник миналата събота на стадион, което се случва за пръв път в страната.\r\n\t \r\n\tМъже и жени танцуваха по улиците под звуците на ударни инструменти и електронна музика - невиждани сцени в страната, известна с разделението между половете на обществени места и със строгата форма на исляма, която изповядва.\r\n\t \r\n\tРияд се опитва предпазливо да насърчава някои форми на развлечение, въпреки съпротивата на крайните консерватори в кралството, където половината население е на възраст под 25 години.Икономическа цена\r\n\t \r\n\tПрез ноември миналата година саудитският принц и милиардер Ал Уалид бин Талал, известен като човек, изразяващ свободно личното си мнение, отправи емоционален апел жените да получат право да шофират.\r\n\t \r\n\tТой изтъкна \"икономическата цена\", произтичаща от факта, че за да пътуват жените в Саудитска Арабия са зависими от \"чужди\" частни шофьори или таксита. А ако съпругът намира време да закара жена си, това значи той да отсъства от работа, което намалява производителността му, отбеляза със съжаление принцът.\r\n\t \r\n\tДа се позволи на жените да шофират вече е \"спешна социална необходимост, оправдана от икономическата конюнктура\", подчерта той, имайки предвид бюджетните затруднения на страната му поради спада в петролните приходи след срива в цената на суровия петрол.\r\n\t \r\n\tСпоред него ползването на чужди шофьори коства на саудитската икономика милиарди долари.\r\n\t \r\n\tПреди да отмени забраната, саудитският монарх направи съпоставка на \"недостатъците на забраната и нейните предимства\", уточнява указът.\r\n\t \r\n\tСпоред него \"мнозинството от великите улеми (ислямски богослови) са подкрепили мярка, позволяваща на жените да шофират\".\r\n\t \r\n\tОпитите за облекчаване на социалните рестрикции, които досега не се изразяваха в повече граждански и политически права, целят да отблъснат критиките във връзка с неотдавнашна репресивна кампания, смятат анализатори. При \"съгласувана кампания\", както казват някои активисти, властите арестуваха този месец около 20 души, сред които имаше влиятелни проповедници и интелектуалци.\r\n\t \r\n\tАнализатори твърдят, че много от тези дисиденти са критикували силовата външна политика на младия престолонаследник Мохамед бин Салман (на 32 г.) като бойкота на Катар, както и някои реформи като приватизирането на държавни предприятия и намаляването на държавните субсидии.", "date": "2017.09.27", "title": "Революция в Саудитска Арабия: жените ще имат право да шофират"}
{"url": "http://www.mediapool.bg/gerb-sezira-tsatsarov-i-dans-za-vazmozhni-narusheniya-sas-sekretni-danni-v-prezidentstvoto-news269707.html", "text": "Депутати от ГЕРБ обявиха в сряда, че са сезирали главния прокурор Сотир Цацаров, ДАНС и Държавната комисия по сигурността на информацията (ДКСИ) за възможни нарушения в президентството, свързани с боравенето със секретни документи.\r\n\tСтава въпрос за класифицирана шифрограма, изпратена от българското посолство във Вашингтон до началника на кабинета на президента Румен Радев – Иво Христов. Казусът идва от факта, че журналистът няма достъп до секретна инфорамция.\r\n\t\"Този факт навежда на много сериозни притеснения по отношение на това дали в администрацията на президента се спазва Закона за класифицирана информация\", коментира депутатът от мнозинството Антон Тодоров с уточнението, че сигналът е подаден във вторник.\r\n\tДепутатът цитира и отговор на ДКСИ на негово запитване, според който на Иво Христов никога не е издаван секретен допуск.\r\n\tПо думите му въпросната секретна шифрограма е от 26 февруари по време на мандата на служебния кабинет на Огнян Герджиков. Съдържанието й е свързано с разговори на на посланика Тихомир Стойчев с представители на корпорацията, производител на изтребителите Ф-16.\r\n\t\"Предвид на особено чувствителната тема и разговорите с корпорацията дали човек, който е отказал да се подложи на процедура за допуск, е чел този секретен документ и дали не можем да предположим, че в някаква посока е изтекла информация\", допусна Тодоров.\r\n\tСпоред колегата му от ГЕРБ Христо Гаджев \"или има пробив в сигурността на информацията в президентството, или имаме един неинформиран президент, т.е. документите не са стигнали до него и е вземал решения на база на непълна информация – това са двете хипотези\".\r\n\tДепутатът добави още, че според него човекът, който отговаря за сигурността на информацията в президентството, трябвало веднага да подаде оставка.", "date": "2017.09.27", "title": "ГЕРБ сезира Цацаров и ДАНС за възможни нарушения със секретни данни в президентството"}
{"url": "http://www.mediapool.bg/zhertvite-po-patishtata-s-20-po-malko-sled-mahaneto-na-tabelite-za-kamera-news269708.html", "text": "С 20% по-малко са жертвите на катастрофи у нас през летните месеци спрямо миналата година след отмяната на предупредителния знак за камерите на пътя. Това заяви експертът по пътна безопасност и бивш шеф на КАТ Алекси Стратиев, цитиран от агенция \"Фокус\" в сряда.\r\n\tСпоред него, ако тенденцията се запази с тези темпове, страната ни скоро може да не е на челните места в ЕС по брой загинали на пътя.\r\n\t\"Една такава много дребна промяна в Закона за движение по пътищата, която обаче чувствително повиши контрола и въздейства на водачите дотолкова, доколкото те вече нямат предупреждение да намалят скоростта, защото във всеки един момент може да има контрол на скоростта. Мисля, че това повлия сериозно, защото ако тази тенденция продължи със спад около 20% загинали, предполагам, че към края на годината загиналите ще бъдат някъде със 70% по-малко отколкото миналата година. Надявам се, че България ще изплува от последното място“, прогнозира Алекси Стратиев.\r\n\tСпоред него обаче голяма част от промените в Закона за движение по пътищата са безсмислени и е добре да се мисли в посока цялостно ревизиране на правилата.", "date": "2017.09.27", "title": "Жертвите по пътищата с 20% по-малко след махането на табелите за камера"}
{"url": "http://www.mediapool.bg/bez-izpit-za-udalzhavane-na-udostovereniyata-na-taksidzhiite-news269709.html", "text": "Таксиметровите шофьори няма да полагат изпит при удължаване срока на валидност\r\n\tна удостоверенията им. Това реши Министерският съвет, който одобри промени в Закона за автомобилните превози, съобщи правителствената пресслужба.\r\n\tПромените ще улеснят над 70 000 водачи на таксиметрови автомобили и ще облекчат условията за извършване на таксиметрови превози, е посочено в съобщението.\r\n\tПредвижда се удължаването на срока на валидност да се извършва без полагане на изпит, при условие, че заявлението за преиздаване е подадено в 14-дневен срок преди изтичане на валидността на удостоверението.\r\n\tПромените ще влязат в сила след като бъдат одобрени от Народното събрание.", "date": "2017.09.27", "title": "Без изпит за удължаване на удостоверенията на таксиджиите"}
{"url": "http://www.mediapool.bg/oblast-burgas-poluchi-dopalnitelno-8-mln-lv-za-ukrepvane-na-svlachishta-news269711.html", "text": "С 8 млн. лв. ще бъдат укрепени свлачищата в бургаския квартал \"Сарафово\" и на северния бряг на град Царево, съобщи правителствената информационна служба.\r\n\tДопълнителните средства за укрепване на двете свлачища се осигуряват от държавния бюджет и се превеждат от сметката на Министерството на регионалното развитие и благоустройството.\r\n\tДвете свлачища застрашават живота и здравето на хората и укрепването им е наложително, става ясно от съобщението на правителството.\r\n\tПредвижда се да бъдат изградени укрепителни, брегоукрепителни и отводнителни съоръжения, с които ще се предотврати развитието на свлачищните процеси по крайбрежни участъци с обща дължина около 2 км.", "date": "2017.09.27", "title": "Област Бургас получи допълнително 8 млн. лв. за укрепване на свлачища"}
{"url": "http://www.mediapool.bg/vavezhdat-se-globi-za-telekomi-narushavashti-evroreglamenta-za-rouming-news269712.html", "text": "Въвеждането на санкции за мобилни оператори, които нарушават европейския регламент за отпадането на роуминга в страните от Евросъюза и дават невярна информация, слагат надценки и допълнителни уловки за клиентите си, предвиждат одобрени от правителството промени в Закона за електронните съобщения.\r\n\tДопълнителното таксуване на мобилните разговори в роуминг на територията на ЕС отпадна на 15 юни 2017 г. Доставчиците на роуминг имат възможност да прилагат \"политика за справедливо ползване“, която позволява на клиентите да потребяват услуги в чужбина на национални цени на дребно – \"роуминг както у дома“, припомнят от Министерския съвет.\r\n\tИдеята на планираните глоби за телекомите, които са се изкушили да прилагат различни трикове за клиентите си, е да се спазва политиката за справедливо ползване на мобилнитге услуги.\r\n\tТака ще се гарантира балансирана политика по отношение на защита на правата на потребителите на роуминг услуги и на интересите на доставчиците на тези услуги в рамките на ЕС.", "date": "2017.09.27", "title": "Въвеждат се глоби за телекоми, нарушаващи еврорегламента за роуминг"}
{"url": "http://www.mediapool.bg/darzhavnata-administratsiya-shte-dava-stipendii-obvarzani-s-trudov-dogovor-news269713.html", "text": "От 2018 г. правителството ще отпуска до 330 лв. стипендии за обучението на студенти, завършили трети курс от специалност, по която има недостиг на експерти в държавната администрация. След завършването на образованието си обаче избраните стипендианти ще имат задължение да работят минимум три години в съответната структура, която се е ангажирала с финансирането и провеждането на обучението.\r\n\tЗа целта на заседанието си в сряда правителството е приело Списък на специалностите, за които в отделни администрации съществува недостиг на експерти и за които могат да се предоставят стипендии през 2018 г.\r\n\tС това стартира за първи път стипендиантска програма, която е регламентирана в Закона за държавния служител, посочват от Министерския съвет.\r\n\t\"Целта е да се привлекат бъдещи служители, които се обучават в специалности, необходими за администрацията, още преди да са завършили. Одобрените стипендианти ще имат наставник по време на провеждането на програмата и ще са задължени да работят в съответната структура минимум три години след завършване на висшето си образование\", обясняват от правителствената пресслужба.\r\n\tЗа получаване на месечната стипендия, чийто размер ще е според бюджета на конкретната структура, но няма да надхвърля 330 лв., ще могат да кандидатстват студенти – български граждани, които са завършили трети курс по специалност, включена в списъка.\n\n\r\n\tИзборът на стипендианти ще се прави от комисия в съответната администрация на три етапа – подбор по документи, писмен изпит и интервю.\r\n\tСписъкът на специалности се актуализира ежегодно по предложение на администрациите, а за тази година са включени строително инженерство, геодезия, информационни системи и технологии, публична администрация, аграрни науки.", "date": "2017.09.27", "title": "Държавната администрация ще дава стипендии, обвързани с трудов договор"}
{"url": "http://www.mediapool.bg/atlanticheskiyat-savet-kam-upravlyavashtite-ne-pravete-ot-bulgaria-lobist-na-kremal-news269714.html", "text": "В декларация, разпространена в сряда до медиите, Атлантическия съвет на България (АСБ) заяви, че най-малко на страна като нашата, която е трайно потърпевша от агресивната руска и съветската политика, подхожда ролята на лобист на Кремъл.\r\n\tПовод  са зачестилите в последно време изявления на президента Румен Радев и на министър-председателя Бойко Борисов относно политиката на санкции, наложена от държавите-членки на Европейския съюз на отделни представители на Руската федерация и респективно – ограничаваща икономическите отношения и сътрудничество с тази държава.\r\n\tБуди основателна тревога и безпокойство фактът, че тези изявления идват в навечерието на българското председателство на Съвета на Европейския съюз, се посочва в декларацията, която е изпратена до президента, председателя на Народното събрание, министър-председателя и министри от отговорни министерства, до посланиците в България на страните съюзници от НАТО и ЕС, както и до посланиците на Руската федерация, Украйна, Македония и други страни от Западните Балкани и Черноморския басейн.\r\n\tАСБ напомня, че въведените ограничения (санкции) са изцяло в рамките на Общата външна политика и политиката на сигурност на Съюза, както и в изпълнение на конкретните цели на тази политика. От март 2014 година ЕС прилага тесен кръг от ограничителни мерки спрямо Руската федерация като дипломатичен отговор на редица нейни неправомерни действия, довели до осъдително нарушение на международното право, както и на двустранни договори и споразумения между Руската федерация и Украйна.\r\n\tСанкциите са необходим мирен инструмент, възпрепятстващ по-нататъшната ескалация на напрежението между тези две държави. Те са отговор на демократичния свят на руската агресия срещу Украйна, довела до хиляди невинни жертви, до незаконно анексиране на украинска територия – полуостров Крим, до продължаваща дестабилизация – включително чрез централизирана подкрепа за сепаратистки и терористични групировки, на други части на страната – Донецка и Луганска области, се посочва в документа.\n\n\r\n\tАСБ обръща специално внимание, че санкциите не са насочени срещу руския народ или руския бизнес като цяло. Те по никакъв начин не се отразят негативно на българо-руските отношения, особено на българския стремеж към равноправие в тези отношения. Точно обратното. Санкционният инструмент дава възможност на българската страна да защити много по-успешно българския национален интерес в отношенията си с Руската федерация. Санкциите въвеждат ограничения за пътувания на определени лица, замразяват техни активи, възпрепятстват контакти и икономическа активност, но главно в незаконно окупираната от Руската федерация територия на Украйна.\r\n\tЗатова и изявленията за „сваляне на санкциите” изпращат крайно неприемливо и вредящо на националните интереси на България послание. Те оставят неприятното усещане за съществуване на антиевропейска и антибългарска задкулисна договореност, за задкулисна подкрепа от българска страна на лица и образувания обхванати от санкциите. А това е не само политически, но и морално осъдително.\r\n\tАСБ остро осъжда последното изявление на премиера Бойко Борисов направено пред премиера на Полша Беата Шидло, в което той се ангажира с твърдението, че България ще постави въпроса за отпадане на санкциите по време на своето председателство на Съвета на ЕС.\r\n\tСпоред АСБ този въпрос може да бъде поставян и дискутиран само и единствено, когато бъдат изпълнени Минските договорености и Резолюция 68/262 на Общото събрание на ООН от 27 март 2014 г. озаглавена „Territorial integrity of Ukraine”.\r\n\tАСБ подчертава, че включването на въпрос от българска страна за „отпадане на санкциите” срещу Руската федерация по време на българското председателство на Съвета на ЕС ще постави страната ни в крайно неадекватна позиция. Съществуват далеч по-важни и отговорни задачи и въпроси, които България трябва да постави по време на своето председателство. И те са свързани на първо място с ускоряването на процесите на евроатлантическа интеграция в региона на Западните Балкани, с очертаването на евроатлантическата перспектива на Република Македония.\r\n\tАСБ припомня, че слоганът на българското председателство на Съвета на ЕС е „Съединението прави силата“. И в него е вложено съдържание за запазването на единството и солидарността между държавите-членки. Поставянето на въпроса за „отпадане на санкциите” наложени на държава извън европейското семейство – Руската федерация, заради нейното нецивилизовано поведение спрямо държава, стремяща се да стане член на това семейство, каквато държава е Украйна, е политически ход, насочен срещу българските национални интереси и принципите на единство и солидарност в ЕС.\r\n\tЕвентуалното поставяне на въпроса за „отпадане на санкциите” и то именно от българска страна ще бъде сериозен удар върху авторитета на нашата държава, посочва АСБ.\r\n\tТой е убеден, че най-малко на България, като трайно потърпевша от агресивната руска и съветската политика, подхожда ролята на лобист на Кремъл. След последния „Доклад за заплахите за националната сигурност” на правителството подобен лобистки реверанс към държава – застрашаваща днес българската национална сигурност, е проява на безотговорност.\r\n\tАСБ настоява, че въпросът за свалянето на санкциите срещу Руската федерация няма място в дневния ред на българското председателство на Съвета на ЕС.", "date": "2017.09.27", "title": "Атлантическият съвет към управляващите: Не правете от България лобист на Кремъл"}
{"url": "http://www.mediapool.bg/valeri-simeonov-obezpechi-sedmichnata-opozitsionna-deklaratsiya-na-bsp-news269715.html", "text": "Първият работен ден на парламента тази седмица започна с поредна пламенна декларация на Корнелия Нинова срещу управляващите – любим жанр на социалистите, останал им почти единствено средство за доказване на опозиционност, каквато в реалната им политическа дейност липсва. Като се има предвид, че БСП практически легитимира почти всички стратегически за управлението решения – последното беше задкулисното спазаряване на членовете във Висшия съдебен съвет, председателката на партията отново говори за корупцията и паралелната държава. Но отново без да назове нито един корупционен казус или да осветли корупционно поведение.\r\n\tТози път Нинова се хвана за думи на вицепремиера Валери Симеонов, които според нея разобличават \"паралелната държава\", чийто най-ярък пример било правителството.\r\n\tДекларацията й бе посветена на проведения преди ден коалиционен съвет между ГЕРБ и \"Обединените патриоти\" (ОП). Съвещанието бе свикано заради думи на лидера на НФСБ Валери Симеонов (част от ОП), който преди седмици заяви, че диалог между партньорите във властта няма, а назначенията се правят на \"партизански принцип\".\r\n\t\"Какво става в правителството \"Борисов 3\"? Дължите отговори. Вижте си Доклада за националната сигурност. Държавата е изправена пред огромни предизвикателства – демографска катастрофа, влошено здравеопазване, отпадащи ученици, неравенства, бедност, престъпност. Вместо да решавате това, вие се занимавате с \"калинки”, постове и обвинения в корупция\", заяви от трибуната Нинова.\r\n\tТя цитира думите на Валери Симеонов, че \"много грубо се нарушава пропорцията в управлението, чисто политически постове, за които сме се разбрали в политическо споразумение с ГЕРБ\", след което попита къде се е подписало подобно споразумение.\n\n\r\n\t\"Дължите отговор, защото има едно споразумение, което е представено пред обществото – вашата програма за управление. Очевидно имате скрито споразумение за \"пропорции\" във властта, както казва Валери Симеонов. Дължите отговор на опозицията и на обществото\", каза тя.\r\n\t\"Знам какво ще ми отговорите – Пламен Орешарски. Тройната коалиция, през Тодор Живков и до Хан Аспарух са виновни за корупцията и това, което се случва днес в управлението. Спестете си го, това го знаем. Дайте отговори- какво правите на прага на председателството, на прага на тези предизвикателства, за които ви говоря. Какви проблеми от тези решавате\", попита още Нинова.\r\n\t\"Често ни казват хората: \"Дайте ни примери за паралелната държава\". Ето ви най-яркия пример за паралелна държава на най-високото равнище в държавата - правителството. Едно политическо споразумение за политики за пред хората и друго, тайно, за пропорции във властта, по признание на вицепремиер\", заключи Нинова.\r\n\tКой знае защо обект на декларацията й не бяха договорките за избиране на парламентарна квота във Висшия съдебен съвет, в които основен помагач на управляващите бе именно парламентарната група на БСП, която със своите 80 депутати имаше решаваща роля за вота в зала.", "date": "2017.09.27", "title": "Валери Симеонов \"обезпечи\" седмичната опозиционна декларация на БСП"}
{"url": "http://www.mediapool.bg/belezhkite-za-lipsa-na-zadalzheniya-kam-nap-mitnitsite-i-obshtinite-otpadat-ot-2018-g-news269716.html", "text": "От 1 януари 2018 г. гражданите и фирмите няма да има нужда да се разкарват до офис на Националната агенция за приходите, митниците и до общината, за да си вадят бележки за наличие или липса на задължения. Тези данни ще стигат до съответните институции по служебен път.\r\n\tТова следва от приети от правителството в сряда промени в Данъчно-осигурителния процесуален кодекс (ДОПК), които са част от мерките му за намаляване на админитративната тежест върху гражданите и бизнеса. Със същата цел се предлагат изменения и в други данъчни закони – Закона за ДДС, Закона за акцизите и данъчните складове, Закона за счетоводството, Закона за местните данъци и такси и Закона за корпоративното подоходно облагане.\r\n\tОблекченията предвиждат редица документи, които сега се представяха на хартиен носител, да се обменят между институциите служебно.\r\n\tТака например ще отпадне бележката за платен данък за колата, която се изисква при годишните технически прегледи. Сега дори данък МПС да се плати онлайн, общините изискват и формуляр за плащането. Занапред проверката ще се прави служебно.\r\n\tОсвен това вече няма да е нужно да се подава справка от търговския регистър, че лицата не са в производство по несъстоятелност или ликвидация, когато подават искане за издаване на лиценз за управление на данъчен склад, за издаване на удостоверение за освободен от акциз краен потребител или друг регистрационен режим по Закона за акцизите и данъчните складове.\n\n\r\n\tЗа гражданите и бизнеса отпада и необходимостта да предоставят информация, че не са извършили тежко или повторно нарушение по Закона за акцизите и данъчните складове, когато подават искане за издаване на лиценз, регистрация или удостоверение за извършване на дейности с акцизни стоки.\r\n\tЩе отпадне и изискването да се предоставя информация за обстоятелството, че лицата не са осъждани за умишлено престъпление от общ характер при подаване на документи за издаване на разрешение за осъществяване на дейност като оператор на ваучери за храна. Справката за съдимост ще се предоставя на Министерството на финансите по служебен ред от съответните съдилища.\r\n\tОблекчения има и за обменните бюра. На хартия няма да е нужно да се носи информация за обстоятелството, че лицата не са осъждани за умишлено престъпление от общ характер. В случая става дума за физическите лица - търговци, членовете на управителните или контролните органи и неограничено отговорни съдружници в юридическите лица, които извършват дейност като обменно бюро.\r\n\tПредвижда се също юридическите лица, които не са осъществявали дейност през данъчната година и които са освободени от подаване на годишен отчет за дейността, да бъдат освободени от задължението за подаване на годишна данъчна декларация по Закона за корпоративното подоходно облагане и за обявяване на годишните финансови отчети в търговския регистър.\r\n\tПо данни на Националния статистически институт през миналата година 188 751 предприятия са подали декларация за неактивност. Сега те трябва да публикуват счетоводния си баланс в търговския регистър срещу заплащане на държавна такса от 20 лв. при подаване по електронен път или 40 лв. - на хартиен носител. От 2018 г. тази такса ще отпадне.\r\n\tСъщо така се предлага да се премахне и задължението за данъчно задължените лица за съставяне на опис за наличните активи при регистрация по Закона за данък върху добавената стойност.\r\n\tПроектът предвижда при първоначално заявяване за вписване пред Агенцията по вписванията фирмите да могат едновременно с това да упражнят и правото си за доброволна регистрация по Закона за данък върху добавената стойност. Регистрацията по ЗДДС в този случай ще се извършва по облекчена административна процедура. По този начин ще се избегне необходимостта лицата да посещават и двете администрации.\r\n\tВъвеждат се и две мерки, които облекчават процедурите по издаване на разрешително за търговия с цигари. Отпада изискването за лицата, които са вписани в Търговския регистър и подават до митническите органи искане за издаване на разрешение за търговия с тютюневи изделия, да прилагат към изискуемите документи и декларация, че не са в производство по несъстоятелност или ликвидация. Наличието на това обстоятелство ще се декларира само от лицата, които не са вписани в Търговския регистър.\r\n\tОтпада и задължението пред митниците да се декларира, че съответното лице не е извършвало търговия или съхранение на цигари без разрешение през последните 24 месеца.\r\n\tСпоред промените данъчните занапред ще имат достъп документите и информацията за действителните собственици и комплексната проверка на клиента съгласно Закона за мерките срещу изпирането на пари, предвиждат още промените. Целта е по-ефективен контрол върху качеството на информацията, която се обменя в ЕС за данъчни цели.", "date": "2017.09.27", "title": "Бележките за липса на задължения към НАП, митниците и общините отпадат от 2018 г."}
{"url": "http://www.mediapool.bg/shoible-e-pod-natisk-da-stane-predsedatel-na-parlamenta-news269717.html", "text": "Партията на германския канцлер Ангела Меркел Християндемократически съюз е подложила на натиск дългогодишния германски политик и действащ финансов министър Волфганг Шойбле да се откаже от сегашния си пост и да стане председател на Бундестага, предаде ДПА.\r\n\tНяколко депутати, пожелали анонимност, заявиха, че Меркел иска Шойбле да поеме длъжността, но че двамата все още не са обсъждали въпроса в личен разговор.\r\n\tПо този начин Шойбле, финансов министър на Германия в третото правителство на Меркел, би наследил като председател на Бундестага Норберт Ламерт. В германската политическа йерархия ръководителят на парламента се явява вторият най-важен човек.\r\n\tМинистърът на транспорта Александър Добринт, член на сестринската на ХДС партия от Бавария Християнсоциалния съюз, заяви, че Шойбле ще бъде много подходящ за този пост, тъй като бил \"прекрасна личност и прекрасен парламентарист\".\r\n\tПо думите на министъра за нов председател на парламента ще бъде нужен човек, който да разполага \"със значителен опит\", за да може да се справи с това, че в парламента за пръв път ще има крайнодесни депутати.", "date": "2017.09.27", "title": "Шойбле е под натиск да стане председател на парламента"}
{"url": "http://www.mediapool.bg/tilarsan-se-sreshtna-s-kubinskiya-vanshen-ministar-news269718.html", "text": "Държавният секретар на САЩ Рекс Тилърсън се срещна с кубинския си колега Бруно Родригес. Разговорите се състояха, докато американската страна търси отговори за миестериозни \"атаки\" срещу нейни дипломати в Хавана, предаде Асошиейтед прес.\r\n\tРазговорите бяха първата дипломатическа среща на най-високо равнище, откакто през януари на власт в САЩ дойде правителството на Доналд Тръмп.\r\n\tСлед мистериозните атаки се създаде опасност за започналия при президента Барак Обама процес на разведряване в двустранните отношения.\r\n\tНагледен пример за това беше съобщението на Тилърсън, че Държавният департамент на САЩ обмисля затваряне на заработилото неотдавна отново американско посолство в Хавана.\r\n\tСпоред американски източници правителството на Тръмп е обмисляло и някои по-ограничени мерки, докато се изясни случаят, като изтегляне от кубинската столица на дипломатически служители, чиито функции не са от съществено значение - така на практика посолството би останало отворено, но няма да е в състояние да работи на пълни обороти.\n\n\r\n\tВ разпространено от кубинското министерство на външните работи изявление за срещата се посочва, че Родригес е заявил пред американския си колега, че не трябва да се предприемат \"прибързани действия без категорични доказателства\", предаде Ройтерс. Според съобщението срещата е преминала в дух на взаимно уважение, а що се отнася до случаите с дипломатите на САЩ, се казва, че е важно американските власти да съдействат на кубинските за изясняване на случилото се. Родригес също така е изразил готовност за продължаване на диалога в сферите от взаимен интерес.\r\n\tДържавният департамент също разпространи съобщение за срещата, в което се посочва, че Тилърсън е бил твърд и откровен в разговора с Родригес за сигурността на американския дипломатически персонал в Куба. Там се казва още, че държавният секретар на САЩ е подчертал, че кубинската страна има за задължение да гарантира сигурността на служителите на американското посолство и техните семейства.\r\n\tПреди срещата Тилърсън-Родригес не беше ясно дали американският държавен секретар ще уведоми кубинския си колега за обмисляните от САЩ мерки, както и за хода на американското разследване, отбелязва Асошиейтед прес. Но тази среща в Държавния департамент, която се проведе по искане на кубинската страна, се състоя след речта от миналата седмица в ООН на Родригес, в която той отправи остри критики към Тръмп и политиката на правителството му към Куба. В опит да покаже добросъседско поведение Хавана също така предложи да изпрати лекари и хуманитарна помощ на Пуерто Рико и така да помогне в ликвидирането на последствията от урагана Мария. Пуерто Рико е американска територия.\r\n\tВ продължение на месеци след като дипломати на САЩ в Хавана бяха започнали да се чувстват зле здравословно, двете страни правеха опити въпросът да не стане непреодолим проблем в отношенията им. Нито една от тях не съобщи публично за случаите, дори и след като през май Вашингтон изгони двама кубински дипломати като протест срещу това, че Хавана не е защитила американски граждани на своя земя.\r\n\tОт края на миналата година най-малко 21 дипломати на САЩ и техни роднини почувстваха различни симптоми в резултат на \"атаки срещу здравето\", както се изрази Тилърсън. Някои бяха диагностицирани с леки мозъчни травми, а други с постоянна загуба на слуха. Американските разследващи започнаха да работят по версия, че атаките са извършени с някакъв вид звуково устройство, но не можаха да установят причината или извършител.", "date": "2017.09.27", "title": "Тилърсън се срещна с кубинския външен министър"}
{"url": "http://www.mediapool.bg/osem-rusnatsi-arestuvani-v-ispaniya-za-prane-na-pari-news269734.html", "text": "Испанската Гражданска гвардия съобщи, че при операция срещу прането на пари е арестувала осем руснаци, включително президента на футболен клуб \"Марбеля\", изпрали над 30 милиона евро, предаде Франс прес.\r\n\t \r\n\tРазбитите при операцията организации перели \"капитали, придобити незаконно извън страната\", основно през (третодивизионния) ФК \"Марбеля\", през предприятие за бутилиране на вода и игрище за голф, и трите - в крайбрежната провинция Малага.\r\n\t \r\n\tВсички арести са извършени във вторник, уточни говорител на Гражданската гвардия.\r\n\t \r\n\tЕдин от задържаните е Александър Гринберг - \"лидер на една от главните структури, създадени в Испания\", който през 2013 г. купил изпадналия в икономически затруднения ФК \"Марбеля\" и оттогава го използва за пране на пари, посочи в комюнике гвардията.\r\n\t \r\n\tГринберг използвал клуба и другата си собственост, за да се добере до политически ръководители и шефове на компании в района, се казва в комюникето.\r\n\t \n\n\r\n\tЦентралата на клуба е била претърсена. Гражданската гвардия е извършила общо 18 обиска, конфискувайки \"голямо количество пари в наличност, 23 луксозни автомобила, както и огнестрелно оръжие\".\r\n\t \r\n\tРазследването, започнало преди четири години и ръководено от звеното за борба с корупцията и организираната престъпност към прокуратурата, позволи да бъдат разбити испанските подразделения на руските престъпни организации \"Солнцевска\" и \"Измайловска\", посочи гвардията.", "date": "2017.09.27", "title": "Осем руснаци арестувани в Испания за пране на пари"}
{"url": "http://www.mediapool.bg/stoltenberg-i-matis-potvardiha-v-kabul-podkrepata-na-nato-i-sasht-za-afganistan-news269735.html", "text": "Генералният секретар на НАТО Йенс Столтенберг и шефът на Пентагона Джеймс Матис, които днес са на посещение в Кабул, заявиха, че ще положат всички усилия Афганистан да не се превърне отново в убежище за международни терористи, предаде АП в сряда.\r\n\t \r\n\tСтолтенберг подчерта, че ако силите на НАТО напуснат Афганистан прекалено рано, ще възникне рискът \"страната да се върне в състоянието на хаос и още веднъж да стане убежище за международния тероризъм\". По думите му алиансът осъзнава каква е цената за оставането в Афганистан, но цената за напускането \"ще бъде още по-висока\".\r\n\t \r\n\tСтолтенберг обеща НАТО да финансира афганистанските сили за сигурност най-малко до 2020 г., като продължи да отпуска близо един милиард долара годишно за нуждите на отбраната и сигурността на Афганистан.\r\n\t \r\n\tНа съвместната пресконференция с афганистанския президент Ашраф Гани американският министър на отбраната се зарече, че \"чрез нашето партньорство ще задушим всяка надежда на Ал Каида или \"Ислямска държава\", мрежата Хакани или талибаните, че ще победят чрез убийства\".\r\n\t \n\n\r\n\tМатис и Столтенберг се срещнаха с други членове на афганистанското ръководство, вкл. с министрите на отбраната и външните работи. Отделно Столтенберг се срещна с командира на натовската мисия \"Решителна подкрепа\" ген. Джон Никълсън. и с ръководителя на гражданската администрация на НАТО в Афганистан Корнелиус Цимерман.", "date": "2017.09.27", "title": "Столтенберг и Матис потвърдиха в Кабул подкрепата на НАТО и САЩ за Афганистан"}
{"url": "http://www.mediapool.bg/polovinata-ot-pristignalite-v-es-migranti-tryabva-da-badat-varnati-news269736.html", "text": "В ЕС миналата година са се намирали един милион мигранти, като половината от тях не отговарят на изискванията да останат и следва да бъдат върнати там, откъдето идват. Това показват данни, представени в сряда от Европейската комисия.\r\n\t \r\n\tВече са издадени заповеди за връщането на половин милион души, но едва 226 хиляди от тях наистина са напуснали ЕС. В общия случай връщанията се извършват от държавите от ЕС, а не от граничната служба \"Фронтекс\".\r\n\t \r\n\tОт началото на тази година \"Фронтекс\" е върнала близо 9000 мигранти, през миналата година - близо 8000, а през 2015 г. едва 3565 души.\r\n\t \r\n\tПодлежащите на връщане са чужденци, проникнали в ЕС незаконно и които не произхождат от опасна държава.\r\n\t \n\n\r\n\tСтатистиката показва, че от началото на тази година в ЕС убежище са получили 21.5 на сто от пристигналите сомалийци, 28.5 на сто от гвинейците, 17 на сто от гражданите на Бангладеш, 28 на сто от жителите на Кот д'Ивоар и всеки трети малиец.\r\n\t \r\n\tЕК призова днес за ускоряване на изпълнението на решенията за връщане на чужденци.", "date": "2017.09.27", "title": "Половината от пристигналите в ЕС мигранти трябва да бъдат върнати"}
{"url": "http://www.mediapool.bg/putin-obyavi-che-rusiya-e-unishtozhila-poslednite-si-zapasi-ot-himicheski-orazhiya-news269737.html", "text": "Русия приключи днес предсрочно унищожаването на своя химически арсенал, обяви президентът Владимир Путин, цитиран от Ройтерс.\r\n\tПутин окачестви събитието като историческо предвид огромния обем химически оръжия, останали от съветско време. \"Въпреки че нашата страна планираше да завърши тази работа към 2020 г., тя я приключва по-рано от набелязания срок\", каза той.\r\n\tВ изявление, излъчено по телевизия \"Россия 24\", Путин отбеляза, че САЩ не са изпълнили поетия от тях ангажимент да унищожат своя химически арсенал и три пъти го отлагат с мотива, че не им достигат средства.\r\n\tУтилизирането на последния химически боеприпас на полигон в руската република Удмуртия е станало днес по заповед на върховния главнокомандващ Владимир Путин. Той е издал заповедта по телемост от резиденцията си в Ново Огарьово край Москва.\r\n\tЗа своето химическо разоръжаване Русия е получила финансова помощ от 16 държави, а също от Европейския съюз и американска неправителствена организация, припомня ТАСС. Най-много средства са били отпуснати от САЩ,, Германия, Великобритания и Канада.", "date": "2017.09.27", "title": "Путин обяви, че Русия е унищожила последните си запаси от химически оръжия"}
{"url": "http://www.mediapool.bg/nap-sabra-nad-3-mln-lv-ot-obazhdane-po-telefona-na-pritezhateli-na-benzinostantsii-news269738.html", "text": "Националната агенция за приходите събра над 3 млн. лв., след като подложи на постоянен мониторинг задълженията на търговците на течни горива и собствениците на акцизни складове, съобщиха от ведомството.\r\n\tМярката предвижда непрекъснато проследяване на задълженията и директен телефонен контакт, ако търговците и складодържателите пропуснат да внесат данъците или осигуровките си навреме в бюджета.\r\n\tНа този специален мониторинг през август тази година са били подложени 82 държатели на акцизни складове. 32-ма от тях са изчистили дългове за 800 000 лв. след започването му, а още толкова са платили частично задълженията си или са ги обезпечили.\r\n\tНАП е уведомила Агенция \"Митници\" за един некоректен складодържател, на който трябва да се отнеме лиценза. Предстои изпращане на уведомления за още 12 държатели на акцизни складове, тъй като не са предприели никакви действия за плащане на дълговете си.\r\n\tОт октомври миналата година на подобно наблюдение са подложени и 91 търговци с течни горива, които имат задължения по ДДС. Те са вписани в специален регистър и са задължени да внасят обезпечение по Закона за данък върху добавената стойност, а общият брой на търговците в този списък е над 500.\r\n\tРезултатите от наблюдението до този момент показват, че от октомври 2016 г. до края на август 2017 г., след обаждане от приходната агенция, тези 91 дружества са внесли 2 млн. лв. забавени плащания към бюджета.\r\n\tОт НАП подчертават, че мярката за непрекъснат мониторинг на търговците от тези два сектора има не само фискален, но и дисциплиниращ ефект. Наблюденията показват, че фирмите обикновено коригират своето поведение, след като веднъж вече са попаднали в полезрението на приходната администрация.", "date": "2017.09.27", "title": "НАП събра над 3 млн. лв. от обаждане по телефона на притежатели на бензиностанции"}
{"url": "http://www.mediapool.bg/dabg-borisov-prevrashta-bulgaria-v-troyanski-kon-na-putin-v-evropa-news269739.html", "text": "Изявлението на министър-председателя Бойко Борисов, че страната ни ще използва българското председателство на Европейския съвет, за да постигне сваляне на санкциите срещу Русия, е недопустимо. Такава позиция разпространи партия \"Да, България\" по повод думите на премиера.\r\n\tСпоменатите от Борисов санкции \"са част от координирана обща дипломатическа реакция на държавите от НАТО и ЕС срещу анексията на Крим и агресията срещу Украйна изобщо\", припомнят от формацията. И допълват: \"Те имат конкретна цел – връщането на отношенията между Русия и Украйна на полето на базисните принципи на международното право, включително ненарушимостта на държавните граници и ненамеса във вътрешните работи. Съответно санкциите могат да бъдат свалени едва след като тази цел бъде постигната\"\r\n\tСъщевременно се натрупват доказателства за руска намеса във вътрешните работи на редица страни от ЕС и НАТО, придобиващи характера на информационна подривна война срещу самия демократичен характер на държавно устройство на тези държави, смятат от партията на Христо Иванов.\r\n\tСпоред тях България е особено изложена на рисковете от тази ситуация.\r\n\t\"Страната ни е абсолютен вносител на сигурност и целостта на държавната ни територия зависи изцяло от здравината на съюзите, в които сме избрали да участваме и от поддържането на принципите на международното право. Демокрацията ни е неукрепнала и недъгава, а институциите ни – проядени от системна корупция и това ни прави особено уязвими за типа хибридно проникване, практикуван от путинския режим. От тази гледна точка, несъмнено е, че успехът на общоевропейското и НАТО-вско усилие за утвърждаване на международния правов ред и конкретно на принципите за ненарушимост на границите и ненамеса във вътрешните работи, е от първостепенен национален интерес за страната ни\", твърдят в позицията си \"Да България\".\n\n\r\n\tФормацията отбелязва, че противно на всичко това в навечерието на годишнината от Независимостта ни, Борисов обявява, че ще сваля санкциите. \"След като българското правителство така и не успя да формулира някакви убедителни приоритети за своето председателство на Европейския съюз – освен ремонта на НДК – сега за първи път научаваме от устата на премиера каква цел реално си поставя той: България да се покаже като лоялен \"троянски кон“ на Путин в Европа\", казват от партията.\r\n\t\"Освен, че е в пряко противоречие на националната ни сигурност и на сигурността на ЕС, това е пореден израз на принадлежност на Борисов и ГЕРБ към предвождания от Путин антидемократичен популистки интернационал. От гледна точка на властова практика, Борисов в партньорство с Пеевски и останалите корупционни кланове в българската политика, постепенно изгражда адаптирана версия на путинския режим у нас\", смятат още хората на Христо Иванов.", "date": "2017.09.27", "title": "ДаБГ: Борисов превръща България в \"троянски кон\" на Путин в Европа"}
{"url": "http://www.mediapool.bg/tuitar-planira-udvoyavane-na-simvolite-v-publikatsiite-si-news269740.html", "text": "Туитър (Twitter) обмисля увеличаване броя на символите в една публикация до 280, съобщават от компанията в сряда. В момента те са 140, а oграничението е oт времето на ЅМЅ cъoбщeнията, като целта е била да се акцентира върху кратката форма и съдържанието.\r\n\tОт социалната медия разясняват, че идеята възникнала, след като отчели разликите между езиците, на които публикуват потребителите. Например постовете на английски достигат лимита от 140 знака в 9% от случаите, докато тези на японски – само в 0,04%. Проучването на компанията сочи, че ползващите английски език често редактират и скъсяват съобщенията, за сметка на смисъла. \"При езици като японски, корейски и китайски, с един символ можеш да изразиш двойно по-голям обем от информация, в сравнение с английски, испански, португалски или френски\", коментира продуктовият мениджър Илайджа Роузън в официалния блог на Туитър.\r\n\tИ в момента нововъведението е достъпно, но само за ограничен кръг потребители. В интернет обаче може да се намери информация как всеки може да се възползва от промяната.\r\n\t\"Много от потребителите ще изпитат носталгия по кратките съобщения от 140 символа, но пробвахме и възможностите, които се разкриват са чудесни и все така съдържателни\", допълват от компанията.\r\n\tПромяната в броя на знаците се пробва на всички езици, с изключение на японски, китайски и корейски, а потребителите ще бъдат информирани за резултатите от направените тестове.", "date": "2017.09.27", "title": "Туитър планира удвояване на символите в публикациите си"}
{"url": "http://www.mediapool.bg/podgotvya-se-prenarezhdane-na-orazheiniya-pazar-i-pravilata-mu-news269706.html", "text": "Скандалът със спирането на лиценза на оръжейното предприятие \"Емко\", прекратяването на негови поръчки и договори в опит на държавата да придобие друг частен военен завод – \"Дунарит\", подготвя пренареждане на пазарните играчи в отрасъла не само у нас, но и позиционирането им в чужбина, както и промяна на правилата за работа. Това стана ясно по време на изслушване на министъра на икономиката Емил Караниколов в парламентарната икономическа комисия в сряда.\r\n\tПо искане на БСП Караниколов отговаряше на въпроси на депутатите относно ставащото в оръжейния бранш. От два месеца \"Емко\" е с отнет лиценз за внос и износ на продукция, заради което държавния оръжеен търговец \"Кинтекс\" прекрати три свои договора за износ на продукция на частното предприятие. Според работещите в завода атаката цели да лиши \"Емко\" от финансови потоци и да го откаже от придобиването на \"Дунарит\", към което претенции има държавата, изкупуваща усърдно дългове на офшорния собственик на русенското предприятие, за да може да придобие акциите му.\r\n\t\r\n\tМинистърът на икономиката отново защити действията на държавата в двата случая, като защити решението за отнемане на лиценза на \"Емко\" за внос и износ със законовите изисквания. Той обяви, че като приключи казуса с разрешителното на предприятието, което се надява да стане на 6 октомври, ще инициира промени в законодателството, които да позволят при констатирани нарушения в оръжейни заводи да се спира лицензът за производство на продукция, а не за внос и износ, както е в момента. Поправките щели да бъдат обсъдени с представителите на бизнеса, преди да се предложат за одобрение от кабинета и парламента.\r\n\tКараниколов за пореден път коментира, че такъв е законът и не би могъл да си позволи нередности във военните заводи, които могат да причинят тежки инциденти. Той обясни, че законовите промени ще се предложат след евентуалното връщане на лиценза на \"Емко\", защото ако бъдат приети докато още не е решен този проблем, предприятието ще е напълно блокирано и няма да може нито да произвежда, нито да изнася продукция, което не било целта на държавата.\n\n\r\n\tПреди това пред Нова телевизия той отново призова управителите на \"Емко\" да съсредоточат силите на работниците не в протести, а върху отстраняване на нередностите с противопожарната безопасност, за да може на насрочено за 6 октомври сутринта извънредно заседание на Междуведомствения съвет за оръжейната индустрия да се възстанови лицензът. По думите му на 25 септември са приключили проверките във всички военни дружества – и частни, и държавни, до 4 октомври ще се обобщават данните и на 6 октомври той се надявал най-сетне да приключи въпросът с лиценза на \"Емко\".\r\n\t\r\n\tПред депутатите Караниколов каза, че ако докладът от проверките, провеждани от полицията, бъде готов по-рано, междуведомственият съвет може да се събере и по-рано от 6 октомври\r\n\t\"Решението за отнемането на лиценз не е еднолично, а в случая самите работници потвърдиха, че има неточности при спазването на производствената безопасност\", каза Караниколов и обясни, че би съжалявал за действията си, само ако се случи инцидент в оръжеен завод, каквито е имало в миналото.\r\n\tТой даде на народните представители и подробности около действията на държавата по разтрогването на договорите между \"Емко\" и \"Кинтекс\" за производство на два вида боеприпаси за Индия с мотив спрения лиценз. Поръчките бяха пренасочени към държавните ВМЗ-Сопот като по думите на министъра част от възложената продукция вече е произведена и в скоро време предстоят техническите й изпитания дали отговоря на изискванията па възложителя.\r\n\tКараниколов съобщи, че шефът на ВМЗ-Сопот е водил разговор с ръководството на \"Емко\" да изкупи отхвърлената продукция, за да я предаде после на \"Кинтекс\", но не било постигнато съгласие по цената на сделката. Министърът не се ангажира дали ще има и други такива разговори. Той не можа да каже и дали, ако на 6 октомври бъде върнат лицензът на \"Емко\", предназначената за Индия негова продукция може да бъде все пак експедирана, за да не се бави \"Кинтекс\" с поръчката. Което ще стане, ако се чака ВМЗ тепърва да произведе нови количества.\r\n\t\r\n\tКараниколов обясни, че договорът на \"Кинтекс\" за износ в Индия позволявал до 20 седмици забавяне с определена неустойка и ВМЗ можел да се справи в тези срокове, а предложената от него с 10 на сто по-ниска цена щяла да покрие дължимата от държавния търговец неустойка.\r\n\tПо този договор вече е изнесена първата пратка с продукция на \"Емко\", сега е спряна втората и ще се забави до средата на октомври, третата пратка ще е в средата на декември – отново с изоставане и дължима неустойка, но четвъртата – планирана за март 2018 г. щяла да бъде вече в срок и \"Кинтекс\" да е на по-голяма печалба, обясни Караниколов.\r\n\t\r\n\tОт тази схема се възмути депутатът от БСП Румен Гечев, който обвини министъра, че за малко по-голяма печалба на \"Кинтекс\" рискува да остави без работа 1300 души от Трявна и Монтана, работещи в \"Емко\". \"Не приемаме противопоставянето на държавните на частните фирми и създаване на излишна конкуренция\", коментира той. Според него сметките на Караниколов са прехвърляне на пари от левия в десния джоб, които обаче застрашават имиджа на българската оръжейна индустрия. Гечев също се възмути от това, че спец службите не са ангажирани с проверка на сделките с акции на \"Дунарит\" и се закани да иска намаляване на бюджетите им.\r\n\t\"Защо държавата се вкарва в експеримент по производството на поръчаната продукция, вместо да предостави складове на \"Емко\", които отговарят на изискванията, и изпълни договорите\", попита социалистът Жельо Бойчев. Той обяви, че Караниколов и правителството на ГЕРБ ще са отговорни, ако договорът с Индия се провали и ако български фирми не успеят да участват в нов търг на тази страна за възлагане на поръчки за милиони.\r\n\tКараниколов обаче коментира, че държавата няма как да даде складове на \"Емко\" при положение, че фирмата от дълго време не си е плащала на военното министерство за ползването на негови бази. Освен това от думите му стана ясно, че във въпросния предстоящ в началото на октомври търг \"Кинтекс\" смята да играе с ВМЗ, които от началото на годината вече били внедрили производството на търсената в таза поръчка продукция, която вече не била ексклузивно производство на \"Емко\". \"ВМЗ постоянно се модернизира, за да разширява пазарите си\", каза министърът пред журналисти.\r\n\tПо време на дискусията се размениха редица обвинения и съмнения дали ВМЗ може да изпълни прекратените договори на \"Кинтекс\" с \"Емко\", както и информация кое дружество как и с кого играело на външните пазари. Караниколов обяви, че държавният завод ще се справи с поръчката за Индия, а Драгомир Стойнев от БСП, който бе министър на икономиката от правителството на Пламен Орешарски, се възмути, че се подценява предприятието в Сопот. \"Знам какви усилия ми костваше съживяването на ВМЗ, за да говорим сега по този начин за него и въобще за целия оръжеен бизнес\", каза Стойнев и призова за повече дискретност, тъй като военните сделки не обичат шума.\r\n\t\r\n\tОтносно критиките на опитите на държавата да придобие \"Дунарит\" като изкупува дълговете му през фалиралата КТБ, Караниколов се възмути, че тези хора не се интересуват от това, че в момента собственик на фирмата е офшорна компания, регистрирана на Вирджинските острови, зад която може да стои всеки, но са против държавата да стане собственик.\r\n\t\"Дунарит\" от десет години е на офшорка, свързана с Цветан Василев (бившият мажоритарен акционер на фалиралата КТБ, който е обвиняем за източването й – б. а.). Тази офшорка утре може да е на друг, но това никой не го притеснява. Притеснява го, че държавата може да влезе в едно дружество и то на пазарен принцип. Тоест публична продан на активи, на която всеки може да се яви. Това е притеснително за всички. Защо? Защото някой казва, че държавата е лош стопанин. Крайно време е на този някой някой да му каже, че не държавата е лош стопанин, а има калпави мениджъри, а някои са и по-калпави\", отвърна Караниколов на упреци от различни политици.\r\n\tЗаради това, че офшорното дружество \"Хедж Инвестмънт\", притежаващо \"Кемира\", което държи близо 98 на сто от акциите в \"Дунарит\", е установено, че е на Цветан Василев, този дял е запориран от Комисията за отнемане на незаконно придобитото имущество. Именно затова и не можело в Търговския регистър да се впише увеличението на капитала на \"Дунарит\" с пари от \"Емко\" въпреки решение на Великотърновския апелативен съд.\r\n\t\r\n\tСпоред Караниколов, ако \"Емко\" увеличи капитала на \"Дунарит\", вземанията на КТБ ще се намалят до едва 10 на сто от досегашната сума.\r\n\tТой обаче разкри, че за изкупуването от \"Държавната консолидационна компания\" на един от дълговете на \"Дунарит\" към КТБ – за 47 млн. лв., е ползван кредит от държавната Българска банка за развитие, която е на негово подчинение. Този заем е бил предназначен за пловдивското военно-ремонтно предприятие \"Авионамс\", което държавата придоби също от \"Хедж Инвестмънт\" по подобна на готвената сега за \"Дунарит\" схема. С тази разлика, че \"Авионамс\" бе обявен в несъстоятелност.\r\n\t\"Дунарит\" обаче се откупи, плащайки около 50 млн. лв. с лихвите по този дълг към КТБ, но сега отново е в хипотезата негови акции да се ползват за обезпечение на новоизкупен от ДКК борч на \"Хедж Инвестмънт\" за 82 млн. лв. към фалиралата банка. Отделно държавата проучва вземания от офшорката за още около 50 млн. лв., които също по някакъв начин били вързани с \"Дунарит\".\r\n\tКараниколов коментира, че по казуса с платения от \"Дунарит\" дълг има блокаж, заради оспорването му от русенското предприятие. Държавата изчаквала все още и анализа за допълнителните дългове на \"Хедж\" преди да реши какво точно да предприеме спрямо неговия завод.\r\n\tОт всички коментари на министъра единственото ясно нещо е, че държавата смята да използва цялата си мощ, за да завладее възможно по-голям дял от оръжейния бизнес, който в последните две години расте с огромни темпове. За 2016 г. оборотите са за 1.015 млрд. евро, което е 60 на сто повече спрямо предходната година.", "date": "2017.09.27", "title": "Подготвя се пренареждане на оръжейния пазар и правилата му"}
{"url": "http://www.mediapool.bg/fenovete-na-nai-slabiya-futbolen-tim-v-sveta-go-pomoliha-da-spre-da-pobezhdava-news269741.html", "text": "Поддръжниците на бразилския футболен отбор \"Ибис\", чийто официален слоган звучи като \"Най-слабият отбор в света\", са недоволни от това, че техните любимци са започнали да побеждават, пише бразилският портал Globo Esporte.\r\n\tКакто предава каналът \"Евроспорт\", \"Ибис\", който играе във втора дивизия на щата Пернамбуку на 24-ти септември с минимална преднина е победил съперниците си от \"Ферровиарио до Кабо\".\r\n\tТази победа е третата подред за отбора и ако той спечели и следващия мач, ще бие рекорда си от 1997 г.\r\n\tЗатова група не лишени от самоирония фенове на \"Ибис\" поискаха от тях да прекратят победната си серия и отново да почнат да губят.\r\n\t\"Хората са разстроени, запалянковците са в шок. Ако \"Ибис\" спечели и следващия си мач, няма да знаем какво да правим по-нататък. Всички молят да се уволни треньорът и президентът да си иде. Те явно искат да изкарат хората на улицата\", пише Globo Esporte.", "date": "2017.09.27", "title": "Феновете на най-слабия футболен тим в света го помолиха да спре да побеждава"}
{"url": "http://www.mediapool.bg/gerb-se-razgranichava-ot-kmeta-na-haskovo-potvardi-tsvetanov-news269742.html", "text": "\"Разграничаваме се от действията на кмета на Хасково Добри Беливанов. Дори разбрах, че в момента не е в Хасково, а на приятна туристическа дестинация с бизнесмен, който е от Хасковския регион\". Така заместник-председателят на ГЕРБ и шеф на партията в парламента Цветан Цветанов потвърди в сряда напрежението между местната структура на формацията и кмета на града Добри Беливанов.\r\n\t\"Това, което излезе в политическото пространство и в медиите и за нас е недопустимо. Когато има важни проблеми, които да се решават, ти да си направиш приятна туристическа дестинация\", продължи зам.-шефът на ГЕРБ Цветанов.\r\n\tТой заяви, че позицията на общинското ръководство на ГЕРБ в Хасково е съгласувана с централното ръководство. Формацията обвини Беливанов в провал в основните области на управление на общината.\r\n\t\"Г-н Добри Беливанов не се ползва с подкрепата на партията на местно ниво, защото изцяло се е отклонил от обещанията, които дадохме през последните няколко години\", каза заместник-шефът на партията.\r\n\t\"След като виждаме, че се образува дефицит и има проблем, по-добре е да излезем и да бъдем искрени към обществото\", допълни той.\n\n\r\n\tТепърва щяло да има разговор дали ГЕРБ да иска оставката на кмета.\r\n\t\"Предстоят допълнителни срещи и разговори с Добри Беливанов. Убеден съм, че тогава ще имаме разговори по същество и ще изразим позицията си пред него, а не през медиите за него\", обясни Цветанов.\r\n\tПо-рано през деня депутатът от БСП от хасковския регион Елена Йончева заяви пред \"България он еър\", че община Хасково е подчинена на един приятелско-роднински кръг на областния координатор на ГЕРБ и депутат от управляващата партия Делян Добрев.\r\n\t\"Кумата на г-н Добрев е секретар на общината, кумецът му е заместник-кмет, вторият заместник-кмет е бивш съдружник на Добрев и негов съученик, председателят на Общинската избирателна комисия е кум\", изброи Йончева.\r\n\tСпоред нея близки до Добрев са печелили обществени поръчки за саниране, строителство и ремонт на пътища и строителство на сметища. Йончева смята, че кметът се опитва да се еманципира от ситуацията и зависимостите си към Добрев.\r\n\t\"Доверието към кмета на Хасково е свалено от ГЕРБ, защото той не е доволен от тези хора, които са били временно назначени, а предстои конкурс за техните работни позиции. Той се опасява, че тези хора могат да го използват като бушон, че има конфликт на интереси и че може би има и злоупотреба с обществени средства\", коментира Йончева.\r\n\tТя призова Делян Добрев да заяви публично дали информацията за неговите близки е вярна.", "date": "2017.09.27", "title": "ГЕРБ се разграничава от кмета на Хасково, потвърди Цветанов"}
{"url": "http://www.mediapool.bg/sas-okonchatelno-varna-na-prokuraturata-obvinitelniya-akt-sreshtu-rumyana-chenalova-news269743.html", "text": "Софийският апелативен съд (САС) окончателно върна на прокуратурата обвинителния акт срещу бившата съдийка Румяна Ченалова, съобщи в сряда \"Правен свят\".\r\n\tВ началото на февруари съдия Вера Чочкова от Софийския градски съд (СГС) прекрати процеса, приемайки, че в случая липсват доказателства за извършено престъпление. САС обаче отмени разпореждането на първата инстанция и върна делото за разглеждане от друг състав на градския съд. След това съдия Даниела Талева върна обвинението на прокуратурата, а сега апелативният съд потвърждава нейното решение.\r\n\tРумяна Ченалова бе обвинена в престъпление по служба и документно престъпление, докато докато е разглеждала дело между фирмата \"ОЕТ – Обединени Енергийни търговци\" и Националната електрическа компания (НЕК). Според прокуратурата бившата съдийка и основен участник в записите от \"Яневагейт\", е ощетила държавната компания.\r\n\tВ обвинителния акт бяха описани 14 отделни деяния, сочени като продължавано престъпление по служба, тъй като били в нарушение на Закона за съдебната власт и Гражданския процесуален кодекс. Прокуратурата твърди, че Ченалова не е видяла нередностите в исковата молба на ОЕТ, а по нея не били платени дължими държавни такси за над 434 000 лв. Като щети за НЕК бяха посочени направените впоследствие запори, а като облага за ОЕТ – неплатените такси. Документното престъпление на Ченалова пък е свързано с поправка на протокол от заседание по същото дело, смята обвинението.\r\n\tСъдия Талева обаче констатира, че за някои от деянията за престъплението по служба прокуратурата е посочила едновременно, че бившата съдийка не е изпълнила служебните си задължения, а в същото време ги е нарушила. В разпореждането си Талева беше записала, че това води до вътрешно противоречие на обвинителния акт и Ченалова не може да разбере в какво е обвинена.", "date": "2017.09.27", "title": "САС окончателно върна на прокуратурата обвинителния акт срещу Румяна Ченалова"}
{"url": "http://www.mediapool.bg/94-ot-personala-na-evropeiskata-agentsiya-po-lekarstvata-shte-napusne-ako-tya-se-premesti-v-sofiya-news269744.html", "text": "Само 6% от персонала на Европейската агенция по лекарствата ще остане на работа, ако тя се премести в София. Това показва проучване на самата институция сред 900-те й служители, за което съобщи британският в. \"Гардиън\".\r\n\tВъпреки че в самото проучване имената на кандидатстващите градове са представени с номера, европейските медии неофициално разшифроваха резултатите.\r\n\tСофия е един от 19-те градове в Европа, които кандидатстват за домакинство на институцията, която ще трябва да се измести от Лондон след 29 март 2019 г., когато Великобритания се очаква да напусне ЕС.\r\n\tСпоред проучването, където и да се премести агенцията, тя няма как да запази целия си персонал, който сега е базиран в Лондон. София обаче е най-нежеланата дестинация за нов дом на евроагенцията. Почти в същото положение са Букурещ и Варшава, където съответно едва 8% и 10% от персонала би запазил работата си.\r\n\tНай-желаната дестинация за еврочиновниците е Амстердам, като 81% от тях заявяват, че биха запазили позицията си, ако агенцията се измести там. Барселона също е сравнително привлекателна, като се ползва с подкрепата на 76% на персонала, а Виена – със 73%.\n\n\r\n\tСлед първоначалните критики пред лятото, че българските власти не са направили дори подходящ клип в подкрепа на българската кандидатура за ЕАЛ, през септември управляващите се активираха, като бе организирано дори представяне на кандидатурата на София пред дипломати от ЕС. Столицата дори предложи да построи специална сграда за база на ЕАЛ.\r\n\tРегламентът за избора на седалище предвижда, че за да спечели състезанието, съответната държава трябва да получи подкрепа от поне 14 държави членки, като всяка страна гласува с 3, 2 и 1 точка за предпочитаните кандидатури.\r\n\tЕАЛ вече предупреди, че може да изгуби много от служителите си, което ще й попречи да функционира, ако политиците не направят правилен избор на град, в който да се намира централата на агенцията. За институцията е изключително важно да запази персонала си, за да може да поддържа важните си функции като одобряването на нови лекарства и мониторинг на страничните ефекти.\r\n\t\r\n\tАмстердам: 81%\r\n\tБарселона: 76%\r\n\tВиена: 73%\r\n\tМилано: 69%\r\n\tКопенхаген: 65%\r\n\tБрюксел: 60%\r\n\tДъблин: 55%\r\n\tЛил: 53%\r\n\tПорто: 52%\r\n\tБон: 51%\r\n\tСтокхолм: 48%\r\n\tАтина: 28%\r\n\tМалта: 28%\r\n\tХелзинки: 26%\r\n\tЗагреб: 20%\r\n\tБратислава: 14%\r\n\tВаршава: 10%\r\n\tБукурещ: 8%\r\n\tСофия: 6%", "date": "2017.09.27", "title": "94% от персонала на Европейската агенция по лекарствата ще напусне, ако тя се премести в София"}
{"url": "http://www.mediapool.bg/nov-most-nad-dunav-krai-ruse-shte-namalyava-opashkite-ot-tirove-news269710.html", "text": "Приоритет на правителството на ГЕРБ ще е изграждането на втори мост над река Дунав при Русе на концесия, който да намали сегашните километрични опашки на сегашното 60-годишно съоръжение като поема директно автомобилния трафик от София, както и от бъдещия скоростен път Русе-Велико Търново. Това реши Министерският съвет в сряда, когато одобри подписването с Румъния на меморандум за проучвания за изграждане на нов мост над Дунав между Русе и Гюргево на съвместно заседание на кабинетите на двете страни следващата седмица.\r\n\t\"Знаете, че много идеи има, много пресконференции са проведени за изграждане на не един, два, три моста между България и Румъния. До този момент са два. Дунав мост ІІ беше един абсолютно провален проект, който благодарение на нашите усилия се реализира. В интерес на истината трябва да ви кажа, че е натоварен в пълния му капацитет\", посочва премиерът Бойко Борисов, цитиран в публикуваната от кабинета стенограма от заседанието.\r\n\t\"По отношение на Дунав мост І, всички сме свидетели: мине не мине седмица – километрични опашки на Русе. С изграждането, защото предполагам, че вече никой не се съмнява, че като кажем нещо то става, по начина, по който се проектира, търгува и се движи магистрала \"Хемус“, и тя ще стане. Проектира се в момента и Русе – Велико Търново, скоростният път, магистрален. В рамките на няколко години – тунелът под Шипка, минахме сигурно 350-ия метър вече, огромно съоръжение. С Каракачанов си говорихме, какво огромно съоръжение от мостове и тунели там се случва. Сиреч, след няколко години Северна България ще изглежда така, както в момента изглежда Южна България с \"Тракия“, \"Струма“, \"Марица“. Това означава много повече инвестиции и това не са празни думи, защото виждате: завод след завод се строи там. Хората очакват тунела под Шипка и съответно \"Хемус“ и двата пътя (тук не трябва, разбира се, да пропускаме Ботевград – Мездра). Това са стратегически пътища за развитието на Северна България\", коментира премиерът.\r\n\tТой обяснява още, че докато водените разговори за мостове над Дунав край Никопол и Оряхово не се случват, русенският мост е изключително натоварен. \"Независимо че ние основно реконструирахме, модернизирахме, преасфалтирахме, но опашките са километрични. А там трафикът ще се удвои, утрои, със сигурност. Още повече, сега работим с гръцкото правителство и с колегите в Брюксел за големия формат Солун – Александруполис – Бургас – Варна – Русе. А и Румъния има голям интерес Букурещ, който е на 60-70 километра от Русе, да се свърже със София, оттук – със Солун, магистралата София-Белград, тя следващите две-три години ще стане факт, този трафик от Азия за Европа по хоризонтала, ако няма и вертикалната линия, която Букурещ изключително я интересува…\"о допълва Борисов.\r\n\tПред министрите си той напомня, че на 3 октомври след откриването на ГКПП с Румъния Кайнарджа-Липница, в което ще участва и румънският премиер. След това във Варна ще има съвместно заседание на двата кабинета, в което ще се включат и премиерът на Гърция Алексис Ципрас и президентът на Сърбия Александър Вучич.\n\n\r\n\tБорисов заяви, че и от румънска страна имало голям интерес за втория мост над Дунав при Русе. \"От всички други мостове не сме се отказали, но засега те са на само ниво добри пожелания, докато вторият мост при Русе, първо, е на най-тясното място, на равно място, така че направо магистралата ще влезе в него. Минава извън града, малко встрани от Русе – там, където е газовата ни връзка почти. Ще даде възможност и на Румъния да се подсигури, както и на България, разбира се, с много по-голям трафик\", посочва премиелът.\r\n\tСпоред него с въвеждането на тол системата интересът към концесиониране на подобни съоръжения става голям и няма да де вадят пари от бюджета, а \"концесионерът, който, примерно, за хикс години (ще кажат министрите и съответно с румънското правителство каквото се договорим) след това за хикс години се изплаща мостът и се придобива тогава от държавата\". С тол таксата всеки тир, който минава оттам, си плаща и вече с тол система сметките излизат за концесиониране на подобно съоръжение, допълва Борисов.\r\n\tМинистърът на отбраната Красимир Каракачанов коментира, че това е правилно решение, тъй като \"инвестициите в Северна България са осем пъти по-малко отколкото в Южна България и точно една от причините е липсата на тази връзка, която в момента коментираме.\r\n\t\"С втория мост на Дунав, с магистрала \"Хемус“, с тунела под Шипка на практика даваме икономическа перспектива на Северна България, допълва Каракачанов и предлага в поректа за проучването за втори мост край Русе да се вкара и рехабилитацията на жп отсечката Русе-Букурещ. \"Тя сега е в изключително лошо състояние и товарите, които минават през Дунав мост, за да стигнат до Букурещ, губят около три часа – нещо, което за 70 километра не е нормално\", аргументира се той..\r\n\tБорисов отвръща, че нищо не пречи това да стане и ще се съгласува от министрите на транспорта на двете държави.-\r\n\tВ началото на септември  съобщи, че се предвижда втория мост при Русе да бъде изграден с парите от тол таксите или да бъде даден на концесия.\r\n\tМинистерският съвет е одобрил и проект на споразумение между Изпълнителна агенция \"Морска администрация\" и Румънската морска администрация за предоставяне на достъп на кораби, нуждаещи се от помощ, до места за убежища.\r\n\tС подписването му ще се изпълнят изискванията на Директива 2002/59/ЕО за създаване на система на Общността за контрол на движението на корабите и за информация.\r\n\tСпоразумението определя процедурите за сътрудничество с румънската страна за съставянето на план за приемането на кораби в пристанищата в Черноморския регион и обезпечаването на тяхната безопасност.\r\n\tРегламентират се принципите на двустранното сътрудничество, както и вземането на решения при предоставяне на място за убежище на кораб с оглед избягване на ненужен риск за корабоплаването и околната среда.\r\n\tЩе се подобри обмяната на информация за улеснение на координацията между компетентните органи в двете държави за навременна намеса, оказване на помощ и предоставяне на места за убежища.", "date": "2017.09.27", "title": "Нов мост над Дунав край Русе ще намалява опашките от тирове"}
{"url": "http://www.mediapool.bg/biznesat-skloni-za-novite-taksi-za-prenos-na-gaz-no-s-ezhemesechni-analizi-news269746.html", "text": "Бизнесът и държавата са се разбрали от 1 октомври да бъде въведен новият входно-изходен модел за такси пренос и достъп до газопреносната система, както планира енергийният регулатор, но индустриалците бяха против, опасявайки се, че разходите из за преносни такси ще скочат до 60 процента, ще се създадат непазарни преимущества за руската \"Газпром\", а газовият оператор \"Булгартрансгаз\" ще получава необосновано високи приходи.\r\n\tВ крайна сметка спорещите страни са се разбрали новият модел да влезе в сила от идния месец, но Комисията за енергийно и водно регулиране ще следи и контролира ежемесечно  приходите на \"Булгартрансгаз“. Ако се установят изкривявания и диспропорции, от каквито се опасява бизнесът, комисията ще разгледа възможностите за промяна на методиката.\r\n\tДържавата в лицето на Министерството на енергетиката и регулатора и представители на Българската федерация на индустриалните енергийни консуматори (БФИЕК) ще се срещат текущо всяко тримесечие, за да обсъждат отражението на новия модел и евентуална необходимост от корекции. Това е било договорено на среща в сряда между министъра на енергетиката Теменужка Петкова, председателя на КЕВР Иван Иванов и представители на БФИЕК. В разговора са участвали също заместник-министър Жечо Станков, както и представители на \"Булгартрансгаз“, \"Булгаргаз“ и БЕХ.\r\n\t\"Първи октомври е най-подходящото начало за въвеждане на новите правила, защото това хармонизира три важни дати: тогава започва газовата година, тригодишният регулаторен период за \"Булгартрансгаз“, както и първата от трите ценови години“, смята Иван Иванов.\r\n\tПредставителите на бизнеса са декларирали съгласие с въвеждането на новия ценови модел при строг и прозрачен текущ контрол от страна на регулатора и регулярни разговори с държавата, ако са необходими промени в него.", "date": "2017.09.27", "title": "Бизнесът склони за новите такси за пренос на газ, но с ежемесечни анализи"}
{"url": "http://www.mediapool.bg/balgarski-shevitsi-ukrasiha-butilkite-na-koka-kola-news269747.html", "text": "Лимитирана колекция от шест дизайнерски бутилки, посветена на неповторимото разнообразие от везбени орнаменти и композиции от различни краища на България, разработи \"Кока-Кола\".\r\n\tЕмблематичната стъклена бутилка на компанията ще бъде облечена в мотиви от шевиците на шестте български етнографски области – Пиринска, Тракийска, Родопска, Шопска, Добруджанска и Северняшка за ограничен период от време и само в партньорски заведения из страната.\r\n\tКампанията \"Събери вдъхновение от България“ има за цел да даде нов живот на българската шевица по ексклузивен и нетрадиционен начин, срещайки своята дългогодишна история и модерен привкус с народното богатство на везбните мотиви. България не за първи път е страната, доказала се като новатор в историята на бранда. Именно при нас се допуска името на легендарната марка да бъде изписано на различен от латиница език. Логото на кирилица постига нечуван успех в световен план и полага началото на нова ера в развитието на бранда в различните региони на света, припомнат от компанията.\r\n\tНовата лимитирана серия бутилки има своята колекционерска стойност и историческо значение за Кока-Кола в България, защото обединява в едно няколко емблематични елемента – иконичната стъклена бутилка, датираща от 1915 г., ексклузивния надпис на кирилица с история от 1965 г. и отличителните за шест български региона шевици.\r\n\tСпециален консултант по проекта е доц. Ана Лулева от Института по етнология и фолклористика с етнографски музей към БАН, която е част от екипа, селектирал везбените елементи за сътворяването  на уникалните бутилки. Във всеки дизайн са включени ключови елементи от всеки регион, а червеният цвят е преобладаващ, не само защото е цветът на Кока-Кола – според вярванията на българите това е цветът на живота и силата.", "date": "2017.09.27", "title": "Български шевици украсиха бутилките на \"Кока-Кола\""}
{"url": "http://www.mediapool.bg/do-1-noemvri-se-chakat-oferti-za-prouchvaneto-za-gazoviya-hab-news269745.html", "text": "Дългоочакваната обществена поръчка за предпроектното проучване за нуждата от газовия хъб \"Балкан\" край Варна бе обявена от \"Булгартрансгаз\" в сряда. Кандидатите за извършат анализи в шест направления срещу 1.800 млн. евро без ДДС, могат да подават предложения до 1 ноември. Изпълнителят, с когото се сключи договор, ще има на разположение 170 дни да изработи предпроектното проучване.\r\n\tХъбът е определен от Европейската комисия за проект от \"общ интерес” и дори Брюксел предостави половината от средствата за предпроектното проучване, което трябва да даде живот на правителствената концепция за изграждането на газоразпределителния център край Варна , който да се захранва със суровина от различни източници и да се извършва газова търговия.\r\n\tЦелта на предпроектното проучване е да оцени в детайли търговската и техническата жизнеспособност на проекта, да определи точния бизнес модел, да оцени рисковете от изпълнението му и да предложи стратегия за управлението им, както и да позволи  финализирането на регулаторната рамка на хъба и структурата на неговото финансиране.\r\n\tИзпълнителят на поръчката трябва да анализира целевите пазари и да разгледа сценариите за търсене и предлагане на природен газ. Друга негова задача е да проучи подробно основните технически аспекти на проекта и да изготви предварителна екологична и социална оценка.\r\n\tКъм момента се предвижда да бъдат проучени подробно най-малко три инфраструктурни варианта за маршрут, но това може и да се промени предвид ранния стадий на планиране на хяба, става ясно от съобщението на \"Булгартрансгаз\". Трябва да се анализират северен и южен вариант, с различни опции за допълнителен капацитет на вход (15.75 млрд. куб. м годишно или 31.5 млрд. куб. м годишно) и западен маршрут с предвиден допълнителен капацитет от 15.75 млрд.м3/г. Предвидените за проучване маршрути са съгласувани с Изпълнителната агенция иновации и мрежи на ЕС, който съфинансира предпроектното проучване.\r\n\tВ рамките на поръчката ще се проучат подходящите бизнес модели, като се оценят различните модели на публично-частно партньорство и структурирането на собствеността. Това се стане на база оценка на проектните приходи (обем, тарифи) и разходи. Този раздел ще предвижда препоръки по отношение на ролите и отговорностите на \"Булгартрансгаз“ и потенциалните партньори по проекта, с цел осигуряване на най-ефективна и рентабилна структура, обяснява държавният газов оператор.\r\n\tПредпроектното проучване трябва също така да оцени рисковете пред проекта и да даде препоръки по отношение на търговските, регулаторните, техническите, инженеринговите, социалните и проектни рискове.\r\n\tТрябва да се препоръча и жизнеспособна финансова структура за хъба, като вземе предвид бизнес модела и модела на собствеността, както и мерките за намаляване на рисковете. Газовата компания очаква препоръки за най-ефективната по отношение на разходите структура, включително налични публични финансови инструменти на ЕС;\r\n\tИзпълнителят на поръчката трябва и да разработи подробна пътна карта по изпълнение на проекта, включваща всички бъдещи проектни фази до датата на пуск в търговска експлоатация.\r\n\t\"Булгартрансгаз\" посочва, че от резултатите от предпроектното проучване зависи окончателното инвестиционно решение за реализирането на проекта. При вземането на такова  ще се формулират последващите фази за реализацията му до датата на търговска експлоатация и да разработи подробна финансова структура, която да обсъди с международни финансови институции и с инвеститори от частния сектор.\r\n\tВъзлаганите сега анализи ще позволят определянето на окончателните параметри на проекта (като дължина, диаметър, налягане и необходимо наземно оборудване и т.н.) и ще служат като основа за последващи дейности, свързани с проектиране и строителство.\r\n\tГазовият оператор посочва още, че ще предостави неограничен, пълен, безплатен и пряк достъп чрез електронни средства до документацията за обществената поръчка от датата на публикуване на обявлението в \"Официален вестник\" на Европейския съюз. Вече е  на поръчката на сайта на компанията.", "date": "2017.09.27", "title": "До 1 ноември се чакат оферти за проучването за газовия хъб"}
