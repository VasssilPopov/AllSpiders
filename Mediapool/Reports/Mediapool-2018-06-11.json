{"url": "https://www.mediapool.bg/zemedeltsite-poluchavat-dopalnitelni-700-hil-lv-za-zastrahovki-news280172.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДържавен фонд \"Земеделие\" реши да увеличи със 700 000 лв. бюджета на схемата за държавна помощ за съфинансиране на застрахователни премии при застраховане на селскостопанска продукция през 2018 г. Така общата сума за селскостопански застраховки стана 2.2 млн. лева.\r\n\tТака повече земеделски стопани ще могат да се възползват от финансовата подкрепа за застраховане срещу бедствия на отглежданите от тях плодове, зеленчуци, етерично-маслени култури и тютюн. Максималният размер на финансирането, което може да получи един земеделски стопанин, е до 65% от стойността на застрахователната премия, уточняват от фонда.\r\n\tЗаявления за кандидатстване по схемата ще се приемат до изчерпване на ресурса, но не по-късно от 31 август 2018 г. Стопаните трябва да представят застрахователните си полици в областните дирекции на ДФ ”Земеделие” до 28 септември. Срокът за сключване на договорите и изплащането на помощта е до 14 декември 2018 година.", "date": "2018.06.11", "title": "Земеделците получават допълнителни 700 хил. лв. за застраховки"}
{"url": "https://www.mediapool.bg/v-singapur-tramp-se-izpravya-pred-nai-trudnoto-izpitanie-dosega-news280121.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп предприема \"мисия за мир\", както я нарече самият той. Но неговата външна политика, диктувана от инстинкти, ще се сблъска с най-тежкото си изпитание досега, когато тази седмица той се опита лично да посредничи за спиране на севернокорейската ядрена програма в преговорите с Ким Чен-ун, пише в навечерието на срещата агенция Асошиейтед прес.\r\n\tИмпулсивният американски президент, който този уикенд току що предизвика хаос в западния съюз, предстои да се изправи срещу достоен противник на световната сцена, подготвяйки се да се срещне с Ким в Сингапур утре.\r\n\tТръмп поставя инстинктите над планирането при историческата първа среща между лидерите на държави, които от техническа гледна точка все още са във война. За разлика от традиционните срещи на върха между държавни глави, при които повечето работа се свършва предварително, единственото сигурно нещо преди тези преговори според американски служители ще бъде тяхната непредвидимост.\r\n\tОткакто Тръмп шокира съюзниците, служителите на Белия дом и според някои информации самите севернокорейци, като прие през март поканата на Ким за среща, двамата лидери се приближават към несигурна среща, която може да засегне милиони.\r\n\t\"Това е непозната територия в същинския смисъл, но всъщност се чувствам уверен\", заяви Тръмп пред репортери в събота. \"Усещам, че Ким Чен-ун иска да направи нещо велико за своя народ и има тази възможност, а няма да я има отново.\"\n\n\r\n\tТръмп пристигна в Сингапур със самолет снощи, около четири часа след пристигането на Ким на островния град-държава. Предвижда се двамата да се срещнат за първи път утре сутрин (в нощта на понеделник срещу вторник българско време).\r\n\tВ понеделник в хотел \"Риц Карлтън\" се състояха подготвителни разговори между представители на САЩ и Северна Корея, очаква се по-късно да има още една такава среща. Държавният секретар на САЩ Майк Помпейо, който е в американската делегация, написа по-късно в Туитър, че разговорите са били \"по същество и подробни\".\r\n\tДоналд Тръмп пък се срещна в Сингапур с домакина си - сингапурския премиер Ли Сян Лун. Срещата, която имаше частен характер, се състоя в официалната резиденция на сингапурския премиер.\r\n\tСлед нея двамата лидери излязоха за малко пред медиите, стиснаха си ръце и позираха пред камерите, преди да се върнат в сградата за работен обяд с американски и сингапурски служители. Нито един не направи изявление пред очакващите ги журналисти, но Тръмп бе чут да казва на Ли, че утрешната среща ще е много интересна и според него ще има много добър резултат.\r\n\tЮжнокорейският вестник \"Чунан илбо\" пък твърди, позовавайки се на добре осведомен източник, че Ким Чен-ун е поканил американския президент да посети през юли Пхенян за втора среща на високо равнище на двете страни. Предложението се съдържало в писмо, предадено на Тръмп на 1 юни от заместник-председателя на ЦК на Корейската трудова партия Ким Йон-Чхол. Вестникът отбелязва, че тогава и двете страни са изразили готовност да продължат контактите си на най-високо равнище.\r\n\tПомпейо: Разговорите със Северна Корея напредват по-бързо, отколкото сме очаквали\r\n\t \r\n\tДържавният секретар на САЩ Майк Помпейо каза, цитиран от ройтерс, че крайната цел на срещата не се е променила и че правителството на президента Доналд Тръмп с нетърпение очаква да разбере дали Пхенян е искрен относно денуклеаризацията.\r\n\t\r\n\t\"Северна Корея по-рано потвърди пред нас желанието си за денуклеаризация и ние с нетърпение очакваме да видим дали тези думи ще се окажат искрени\", посочи той на пресконференция в Сингапур. \"Пълната, подлежаща на проверка и необратима денуклеаризация на Корейския полуостров е единственият изход, който САЩ ще приемат\". \"Вече са ни заблуждавали преди\", посочи Помпейо и добави, че САЩ няма да допуснат това да се случи отново.\r\n\t\r\n\tСпоред Помпейо Тръмп е \"напълно подготвен\" за утрешните преговори и е оптимист, че изходът ще бъде успешен. Той обаче предупреди, че все още \"остава да бъде свършена много работа\".\r\n\t\r\n\tДържавният секретар отбеляза, че разговорите със Северна Корея напредват \"дори по-бързо, отколкото сме очаквали\". Те продължават и в момента само часове преди срещата на лидерите, каза държавният секретар.\r\n\t\r\n\tОтговаряйки на репортерски въпрос, той остави отворена възможността САЩ да изтеглят свои войски, разположени в Южна Корея, след като преди това бе отклонил подобен въпрос.\r\n\tТова не е правено никога преди\r\n\tАнгажирането на Тръмп с Ким е изпълнение на отдавна незадоволения копнеж на управляващото семейство в Северна Корея за международна легитимност и само по себе си е значителна отстъпка, след като от повече от едно поколение САЩ полагаха усилия да изолират страната на световната сцена, отбелязва Асошиейтед прес.\r\n\t\"Това не е правено никога преди\", каза Тръмп. \"А очевидно това, което е правено преди, не работи.\"\r\n\tОсъществяването на срещата става благодарение на триумвират от сили, казва пред АП старши сътрудникът по корейски изследвания и директор на Програмата за американско-корейска политика на Съвета за външни отношения Скот Снайдър. По думите му срещата е \"продуцирана от Ким, режисирана от (южнокорейския президент Мун Дже-ин) и вдъхновена от Тръмп.\"\r\n\tВсеки от тези мъже има своите подбуди. Болезнените санкции и желанието за легитимност доведоха Ким на масата. Усилията на Мун да предотврати евентуален катастрофален първи удар на САЩ накараха Тръмп и Ким да поемат риск. А Тръмп е първият американски президент, който е склонен да седне заедно с Ким при толкова малко отстъпки, вярвайки, че големите му умения да преговаря, с които се хвали, ще го водят през неизследваните дипломатически води.\r\n\tЗасилвайки очакванията преди срещата, Тръмп каза, че изходът много ще зависи от собствените му инстинкти. Президентът на САЩ каза, че \"още в първата минута\" на срещата с Ким ще разбере дали севернокорейският лидер се отнася сериозно към ядрените преговори.\r\n\t\"Мисля, че много бързо ще разбера дали според мен ще се случи нещо положително или не. А ако сметна, че това няма да стане, няма да си губя времето. Не искам да губя неговото време\", каза Тръмп.\r\n\t\"Това е лидер, който наистина е непозната личност\", добави Тръмп за Ким. \"Хората не знаят много за него. Мисля, че той ще предизвика изненада в положителна насока, до голяма степен в положителна насока.\"\r\n\tСпоред сътрудници на Белия дом, цитирани от АП, в дните, след като е получил първоначалната покана от Ким, Тръмп е бил обсебен от видения как печели Нобеловата награда за мир и как използва уменията, описани от него в книгата му \"Изкуството на сделката\", оставяйки своя отпечатък върху световния ред.\r\n\tСъмненията\r\n\tПрез последните седмици обаче въодушевлението на Тръмп до известна степен намалява под влиянието на предизвикателството за постигане на сделка с такъв непредвидим противник. А има притеснения - от Белия дом до източноазиатските съюзници, че желанието на Тръмп за споразумение ще го накара да приеме всякаква сделка, дори тя да е лоша.\r\n\tТръмп размахва пред Ким изкушения със закрила, икономически инвестиции и дори посещение в Белия дом в замяна на ангажимент севернокорейският лидер да се откаже от своята програма за ядрени оръжия. Според американски служители Ким е съгласен да преговаря за арсенала си от 50 или повече оръжия, но двете страни представят различни виждания по въпроса до какво може да доведе това.\r\n\tВъпреки очевидното желание на Ким за среща с Тръмп има съмнения дали той напълно ще се откаже от ядрения си арсенал, който в неговите очи може да е гарант за оцеляването му.\r\n\tСпоред оценки на американски служители от отбраната и разузнаването Северът е на прага да придобие способност за нанасяне на удар с ракета с ядрен заряд срещу която е да е точка от континенталната територия на САЩ. Тръмп и други американски служители казват, че няма да допуснат подобна способност.\r\n\tВ събота Тръмп повтори своето обещание, че САЩ \"ще наблюдават и ще защитават\" Ким и правителството му, ако той се откаже от ядрената програма.\r\n\tСъс срещата на върха в Сингапур Тръмп се стреми временно да избяга от разразилите се лични конфликти между него и ключови американски съюзници заради търговията, а също от натиска у дома като случая с главозамайващото разследване, свързано с Русия, пише АП. Тръмп, който е напълно наясно как медиите го отразяват, се радва, че предстоящата среща на върха със Северна Корея засенчва някои от по-отрицателните репортажи за бурната обстановка в Белия дом при неговото управление.\r\n\tВсе пак екипът на Тръмп невинаги е на едно мнение. Според АП държавният секретар Майк Помпейо, който оглавява усилията на правителството, е настроен по-положително, а твърдолинейният съветник по националната сигурност Джон Болтън е по-скептичен. Болтън е доста по-незабележим в процеса на планирането, след като негов коментар в подкрепа на \"либийския модел\" за денуклеаризация разгневи севернокорейците.\r\n\tЛибия се отказа от ядрената си програма на ранен етап, а по-малко от десетилетие по-късно дългогодишният ѝ диктатор беше свален и убит.\r\n\tЗаминавайки за Сингапур, Тръмп остави след себе си дипломатически поразии. Той си тръгна от годишната среща на върха на Групата на седемте в събота в Квебек, с което подчерта до каква степен все повече не споделя плановете си с други хора, пренебрегвайки предупредителните съвети на сътрудниците и уверен в способността си сам да се опита да прекрои световния ред.\r\n\tВ Канада американският президент заплаши отдавнашни съюзници заради търговски практики на предизвикателна пресконференция, която даде на тръгване, след което внезапно оттегли подкрепата си за заключителната декларация на групата и написа в Туитър, че домакинът - министър-председателят Джъстин Трюдо, е \"слаб\".\r\n\t\"Неговото послание от Квебек до Сингапур е, че той ще наложи волята си на индустриалните демокрации и ще върне Русия\", казва пред АП Стив Банън, бивш съветник на Тръмп в предизборната кампания и в Белия дом.", "date": "2018.06.11", "title": "В Сингапур Тръмп се изправя пред най-трудното изпитание досега"}
{"url": "https://www.mediapool.bg/kravata-penka-e-primer-za-vazmozhnostta-nyakoi-napusnal-es-da-se-varne-obratno-news280150.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоворител на Европейската комисия използва в понеделник нашумелия казус с българската крава Пенка, за да се пошегува с преговорите и колебанията около Брекзит.\r\n\tТова стана на брифинг по повод провелата се тази сутрин в Брюксел среща между главния преговарящ на ЕС по напускането на Великобритания Мишел Барние и британския му колега Дейвид Дейвис.\r\n\tГоворителят на Европейската комисия, цитиран от БТА, отбеляза, че двамата събеседници са обсъдили хода на преговорите, както и бъдещите отношения между ЕС и Лондон без да даде повече подробности за тази среща, която е в навечерието на Европейския съвет и поредната оценка за развитието на преговорите.\r\n\t\r\n\tТогава, попитан за съдбата на кравата Пенка, която пресече българско-сръбската граница, говорителят заяви, че това е пример за възможността някой, напуснал Общността, да се върне обратно.", "date": "2018.06.11", "title": "Кравата Пенка е пример за възможността някой, напуснал ЕС, да се върне обратно"}
{"url": "https://www.mediapool.bg/mazh-e-postradal-ot-hvarlen-po-vlak-kamak-news280145.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСнощи около 21.50 ч. неизвестни лица са хвърляли камъни по бързия влак от Благоевград за София в района между гарите Горна баня и Захарна фабрика, съобщават от БДЖ в понеделник. Пострадал е млад мъж, който е пътувал във влака.\r\n\t\r\n\tИма счупено стъкло на странична врата на втория вагон от състава на влаковата композиция, вследствие на което пътникът е получил наранявания в областта на главата. Превозната бригада на влака е реагирала незабавно като е подала сигнал до Спешна медицинска помощ и пострадалият мъж е откаран в болница.\r\n\t\r\n\tПодобни вандалски прояви нанасят значителни материални щети за \"БДЖ-Пътнически превози\" ЕООД като фактически саботират всички усилия на ръководството на националния железопътен превозвач за предлагане на по-добро и по-качествено обслужване на клиентите, посочват от компанията. Най-важното измерение на тези посегателства е застрашаването сигурността на движението на влаковете, както и живота и здравето на пътниците и служителите на националния железопътен превозвач.\r\n\t\r\n\tОт началото на 2018 г. това е 19-ият случай, при който влакове на \"БДЖ-Пътнически превози\" ЕООД са замеряни с камъни, се казва в информацията. За същия период на 2017 г. са регистрирани 42 случая, а за цялата изминала година са 76, от които е пострадал един пътник.\r\n\t\r\n\tОт БДЖ подчертават, че хвърлянето на камъни по влаковете може да има трагични последствия. При средна скорост на влака 65 км/ч дори и малко камъче може да пробие стъклото и да рани човек.", "date": "2018.06.11", "title": "Мъж е пострадал от хвърлен по влак камък"}
{"url": "https://www.mediapool.bg/chetiri-godini-sled-vzrivovete-v-gorni-lom-ima-opasnost-ot-nova-tragediya-news280143.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетири години след взривовете във военния завод край Горни Лом, при които загинаха 15 души, прокуратурата предупреди, че има опасност от повторени на трагедията. В завода \"Миджур\" не са взети мерки за безопасното съхранение на съхраняваните там взривни материали и затова държавното обвинение вътрешното министерство и местните власти да предприемат спешни мерки за недопускане на нови инциденти.\r\n\tПрокуратурата се задействала след сигнал до главния прокурор Сотир Цацаров от кмета и председателя на общинския съвет в Чупрене, че в складовете на завода се съхраняват големи количества взривни вещества без да са изпълнени всички изисквания за безопасност. \r\n\t \r\n\tЦацаров е разпоредил проверка на Върховна административна прокуратура (ВАП), която е установила серия нередности, за които от месеци предупреждават местните хора, но досега така и не са взети мерки. \r\n\t \r\n\tВ последните години загинаха общо 19 и бяха ранени 18 души при взривове в \"Арсенал” Казанлък, Горни Лом, Ловнидол, Петолъчката, Костенец, Мъглиж, Иганово. След всеки инцидент отговорните институции се заканват, че ще вземат мерки, но за нещастие трагедиите отново се повтарят. \r\n\t \r\n\tЗа взривовете край Горни Лом прокуратурата четирима души, но делото още не е завършило. \r\n\t \r\n\t\r\n\t \r\n\tПроверката на ВАП е установила, че теренът и сградите на завода са собственост на \"Миджур манеджмънт кънстракшън“ ЕООД, а оператор на взривните вещества е \"Видекс“ АД, което е отговорно за съхранението и безопасността им.\r\n\t \r\n\t\"Видекс“ АД в нарушение на закона не е представило договор за собствени или наети складове, въоръжена охрана и система за ранно предупреждение на служителите и хората в района. \r\n\t \r\n\t\"Неспазването на нормативните изисквания може да доведе до опасности за широк кръг лица, предвид потенциалната опасност на въпросните вещества. Освен това е преценено, че случаят е особено спешен и изисква незабавна намеса от компетентните органи\", посочват от прокуратурата. \r\n\t \r\n\tЗаради това държавното обвинение е ангажирало вътрешния министър да даде задължителни предписания и да наложи санкции, а областният управител на Видин и кметът на община Чупрене трябва да предприемат превантивни мерки за недопускане на бедствия. \r\n\t \r\n\tВътрешният министър Валентин Радев е експерт по боеприпаси и взривни материали и е запознат много добре със ситуацията в Горни Лом. Преди година жители на Горни Лом изпратиха отворено писмо и до български и европейски институции заради противопехотните мини в завода, но явно досега компетентните служби не са взели адекватни мерки. \r\n\t \r\n\t\r\n\t \r\n\tСерията взривове в подобни заводи през годините разкриха системни проблеми, които обаче и досега не са решени: липса на квалифицирани кадри, липса на ефективни контролни и санкциониращи механизими, безхаберие на собствениците и отговорните институции. \r\n\t \r\n\tСлед всяка трагедия се набелязват купища мерки, които след това бързо се забравят, само за да влязат отново в медиите след следващия инцидент. \r\n\t \r\n\tБизнесът с взривни материали е рисков и подобни инциденти стават и в други държави, но в България те се превърнаха в практика.", "date": "2018.06.11", "title": "Четири години след взривовете в Горни Лом има опасност от нова трагедия"}
{"url": "https://www.mediapool.bg/neimar-se-izravni-s-legendata-romario-po-golove-za-braziliya-news280147.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗвездата на бразилския национален отбор по футбол Неймар се изравни с легендата Ромарио във вечната ранглиста по отбелязани голове за страната си.\r\n\tТой вкара един от головете за Бразилия срещу Австрия с 3:0 в последната проверка преди началото на Световното първенство в Русия, чието официално откриване е в четвъртък.\r\n\tКъм този момент Неймар и Ромарио имат по 55 гола за \"селесао\", като делят третото място в историята. На Неймар са били необходими обаче 85 мача за това постижение, докато Ромарио е вкрала същия брой голове само в 74 срещи.\r\n\tЛидер в голмайсторската класация за всички времена е Пеле, който има 77 попадения, отбелязани в 92 мача. Втори е \"Феномена\" Роналдо с 62 гола в 98 срещи.", "date": "2018.06.11", "title": "Неймар се изравни с легендата Ромарио по голове за Бразилия"}
{"url": "https://www.mediapool.bg/merkel-ne-izklyuchva-poseshtenie-v-rusiya-za-svetovnoto-parvenstvo-po-futbol-news280148.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКанцлерът на Германия Ангела Меркел не изключва да посети Русия по време на започващото в четвъртък Световно първенство по футбол.\r\n\t\"Може и да пътувам за Русия. По принцип това не е изключено\", лаконична бе Меркел в интервю за АRD.\r\n\tПо-рано се появи информация, че канцлерът няма планове да посети мачовете на Германия на световните футболни финали.\r\n\t\"Мога да използвам визитата за политически преговори, каквито например проведохме в Сочи. Провеждането на Мондиала беше предоставено на Русия, а ние желаем всичко най-добро на германския отбор\", коментира още Меркел пред ARD.", "date": "2018.06.11", "title": "Меркел не изключва посещение в Русия за Световното първенство по футбол"}
{"url": "https://www.mediapool.bg/kt-podkrepa-iska-desetokraten-rast-v-zaplashtaneto-na-noshtniya-trud-news280144.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКТ \"Подкрепа\" настоява плащането на нощния труд да е процент от минималната работна заплата и да се ограничи полагането му. Това съобщи пред журналисти в Ловеч в понеделник лидерът на синдиката Димитър Манолов. По думите му десетократно увеличение на заплащането би било справедливо в момента.\r\n\tСегашната ставка за нощен труд от 0.25 лв. на час е определена през 2007 година при минимална работна заплата за страната от 180 лева , а сега минималното възнаграждение е 510 лева . \r\n\tВ България 400 хиляди души системно полагат нощен труд.\r\n\t\"На годишната конференция на Международната организация на труда в българския доклад включихме тази тема и уведомихме целия свят, че в България нощният труд се плаща по 12 евроцента на час - нещо което е абсурд\", заяви Манолов.\r\n\t\"България е една от страните, в които се полага най-много нощен труд, който е изключително вреден за здравето на хората, така че ние ще продължим тази кампания. Затова ще направим международна конференция другата седмица\", каза Манолов.\n\n\r\n\tПрез април КТ \"Подкрепа\" обяви началото на . \r\n\tСветовната здравна организация излезе със становище, че нощният труд трайно уврежда здравето на работниците и трябва да се ограничи.", "date": "2018.06.11", "title": "КТ \"Подкрепа\" иска десетократен ръст в заплащането на нощния труд"}
{"url": "https://www.mediapool.bg/balgarski-sovinyon-blan-poluchi-svetoven-priz-news280152.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарско вино от сорта Совиньон блан, реколта 2017 г. спечели престижна международна награда на Международния винен конкурс в Лос Анджелис. Виното е Face-to-face и се произвежда от избата \"Ню Блуум\" (New Bloom) в град Съединение. То получи най-високото отличие – Best of Class, в конкуренцията на изби от 18 държави, сред които Аржентина, Австралия, Бразилия, Чили, Франция, Италия, Нова Зеландия, Южна Африка, Испания, САЩ и др.\r\n\tВ 79-то издание на Лос Анджелис Интернешънъл Уайн Компетишън (Los Angeles International Wine Competition) участваха 2921 вина от 885 производители. Конкурсът в Калифорния се е утвърдил като един от най-престижните такива в рамките на САЩ. Журито се състои от 70 международни експерти, а вината се оценяват със слепи дегустации по 100-точкова система.\r\n\t“Наградата за Face-to-Face Совиньон блан е особено специална за нас, защото ни нарежда сред вина от региони с доказани позиции на световния пазар. Вярваме, че призът е стъпка напред в разпознаването на България като висококачествен производител, а да надделееш над такава сериозна конкуренция с толкова познат сорт е истински успех. Още повече, състезанието се организира в Калифорния – щат прочут с доброто си вино. На този фон сме още по-горди с признанията за нашите марки.“, коментираха от екипа на избата. Освен титлата “Best Of Class” избата от Съединение спечели златен медал за своето New Bloom Регент. PIXELS розе е със сребро, а бронзови медали получиха PIXELS Каберне Совиньон и Face-to-Face Розе.\r\n\tТова е поредното международно отличие за българските вина. На последното издание на Concours Mondial de Bruxelles те общо 44 медала, а страната ни се нареди сред десетте производители с най-много отличия. Там New Bloom Winery спечели общо пет медала, два от които златни за своите розета.\r\n\tНа Mundus Vini златните медали за родните изби бяха 7, сребърните – 24. Интересен факт е, че единственото злато дойде за немски сорт Регент, който се отглежда от избата в Съединение. На престижния конкурс Vinalies Internationales от 50 изпратени български вина 18 получиха медали. Родните производители показват все по-добри резултати с класическите френски сортове като Сира, Мерло, Каберне.", "date": "2018.06.11", "title": "Български Совиньон блан получи световен приз"}
{"url": "https://www.mediapool.bg/ep-shte-obsadi-satrudnichestvoto-mezhdu-es-i-nato-v-oblastta-na-sigurnostta-news280142.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският парламент ще обсъди на сесията си в Страсбург във вторник два доклада, свързани със сигурността и взаимодействието с НАТО, предава БТА.\r\n\t\r\n\tВ документите се посочва, че основаната на правила международна система и европейското единство са поставени под въпрос от днешните геополитически сътресения и бързото влошаване на стратегическата среда. Необходимо е сътрудничество между ЕС и НАТО за борба с хибридните заплахи, включително с разпространението на невярна информация (дезинформация), се допълва в доклада, посветен на съвместните усилия на двете организации.\r\n\t\r\n\tДейностите (за дестабилизация) от страна на Русия се увеличават, запазва се опасността от отслабване на трансатлантическата връзка и съпричастността между държавите от ЕС, общият стратегически подход спрямо Москва трябва да бъде укрепен. ЕС и НАТО са загрижени от по-самоувереното военно поведение на Русия, както и от политическите манипулации, се добавя в текста.\r\n\t\r\n\tОтчита се, че с напускането на ЕС от Великобритания 80 на сто от разходите на НАТО за отбрана ще бъдат осигурявани от държави извън Общността. Допълва се, че вследствие от британското оттегляне три от четири батальона по източния фланг на алианса ще бъдат под командването на държави извън ЕС.\r\n\t\r\n\tВ доклада за киберотбраната се посочва, че кибернетичните и хибридните предизвикателства, заплахи и нападения засягат сигурността, отбраната, стабилността и конкурентоспособността на ЕС. Добавя се, че ЕС е изправен пред невиждана заплаха от политически оправдани и държавно финансирани нападения, престъпност и тероризъм в интернет. Едва няколко държави от ЕС поемат отговорност за защитата на своите съобщителни мрежи и информационни системи.\n\n\r\n\t \r\n\tРазлични държавни субекти, сред които Русия, Китай и Северна Корея, както и недържавни субекти, включително организирани престъпни групи, подтиквани, наети или финансирани от държави, агенции за сигурност и частни дружества, са участвали в злонамерени действия в интернет за постигането на политически, икономически или свързани със сигурността цели. Тези действия включват удари по критична инфраструктура, кибершпионаж и масово наблюдение на граждани на ЕС, подпомагане на кампании за дезинформация и разпространение на зловреден софтуер за ограничаване на достъпа до интернет и работата на информационните системи.\r\n\t\r\n\tТези действия представляват незачитане и нарушение на международното право, правата на човека и основните права в ЕС, като застрашават демокрацията, сигурността, обществения ред и европейската стратегическа самостоятелност. Затова те следва да доведат до съвместен отговор, включително до използването на предвидените в \"кибердипломацията\" ограничителни мерки, например, в случая на частните дружества, глоби и ограничаване на достъпа до вътрешния европейски пазар, се предлага в доклада. Дадени са примери за подобни удари в Естония през 2007 г., в Грузия през 2008 г., а днес почти всекидневно - в Украйна.\r\n\t\r\n\tСъщо утре ЕП ще обсъди въпроса с ядреното споразумение с Иран след оттеглянето на САЩ от документа. ЕС отчита, че съществуват въпросите с подкрепата от Иран за сирийския режим и програмата на Техеран за разработката на балистични ракети. Според ЕС тези въпроси трябва да бъдат решавани отделно. Очаква се евродепутатите да обсъдят с върховния представител на ЕС по външната политика и сигурността Федерика Могерини възможното отражение от възобновяването на санкциите на САЩ върху сделките, сключени между Иран и някои европейски дружества като \"Тотал\" и \"Ербъс\".\r\n\t\r\n\tВ сряда се очаква ЕП формално да одобри предложението България и Румъния да получат допълнителен достъп до визовата система на Шенген. Така двете държави ще получат възможност да проверяват данни в системата за целите на борбата с тежката престъпност и тероризма. В доклада е записано, че България и Румъния \"осигуряват значителни буферни зони за влизането в Шенгенското пространство\". С премахването на всички ограничения за използването на шенгенската система двете страни ще бъдат в състояние да осигуряват същото равнище на защита на външните граници на ЕС, както \"и другите държави от Шенген\", пише в доклада.", "date": "2018.06.11", "title": "ЕП ще обсъди сътрудничеството между ЕС и НАТО в областта на сигурността"}
{"url": "https://www.mediapool.bg/otkrivat-nov-80-etazhen-nebostargach-v-svetovniya-targovski-tsentar-v-nyu-york-news280146.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТази седмица в Световния търговски център в Ню Йорк ще бъде открита 80-етажна сграда, която ще бъде третият завършен небостъргач на мястото, където преди се намираха двете кули близнаци, предаде Асошиейтед прес.\r\n\t\r\n\tЗа днес е предвидена церемонията по прерязване на лентата на 329-метровата сграда \"Световен търговски център 3\" . Церемонията е важна стъпка във възстановяването на мястото, чието обновяване от години беше спъвано от спорове между правителствените агенции, строителния предприемач Лари Силвърстийн, застрахователи и семействата на жертвите на атентата от 11 септември, които искаха цялото пространство да бъде съхранено за вечността като мемориал.\r\n\t\r\n\tНовата сграда на стойност 2,7 милиарда долара, проектирана от носителя на наградата \"Прицкер\" архитекта Ричард Роджърс, е петата по височина в Ню Йорк, след като приключи строителството ѝ през 2016 година.\r\n\t\r\n\tНачалото на строителството изглеждаше труднодостижимо през 2009 година, когато местни служби на Ню Йорк и Ню Джърси, които притежават мястото на Световния търговски център, се бориха с Силвърстийн заради разходите, свързани с възстановяването и искаха да намалят третата кула до четириетажна сграда.\r\n\t\r\n\tСлед арбитраж в спора между строителния предприемач и собствениците строителството започва през 2010 година, но на седмия етаж е спряно заради липса на финансиране.\n\n\r\n\t\r\n\tПрез 2012 година финансовата ситуация се подобрява.\r\n\t\r\n\tНебостъргачът е покрит с 10 000 панела от закалено огледално стъкло, охладено постепенно, за да се намали вътрешното напрежение, което означава, че стъклото няма да се разбие на малки парченца, ако бъде ударено.\r\n\t\r\n\tИма външни тераси на 17-и, 60-и и 76-и етаж.\r\n\t\r\n\tГоляма рисунка на стена, изобразяваща танцьорка в червена рокля, украсява 68-ия етаж, който ще бъде покрит с творбите на улични художници.\r\n\t\r\n\tНовата сграда е вторият небостъргач на Силвърстийн, в която има графити. Уличните творци бяха поканени да се изявят на 69-ия етаж на новата съседна сграда \"Световен търговски център 4\" миналата година. Творбите привлякоха компанията Спотифай (Spotify) да подпише договор за наем на последните етажи на сградата, включително етажа с графитите.\r\n\t\r\n\tСтилвърстийн съобщи, че 40 процента от офисите в новия небостъргач са дадени под наем.", "date": "2018.06.11", "title": "Откриват нов 80-етажен небостъргач в Световния търговски център в Ню Йорк"}
{"url": "https://www.mediapool.bg/yuzhnokoreiskiyat-prezident-ne-planira-da-se-prisaedini-kam-kim-i-tramp-news280153.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Южна Корея Мун Дже-ин за момента няма планове да се присъедини към севернокорейския лидер Ким Чен-ун и държавния глава на САЩ Доналд Тръмп в края на срещата им утре в Сингапур, предаде Асошиейтед прес.\r\n\t\r\n\tГоворителят на Мун днес каза също, че засега южнокорейският президент няма и планове да разговаря с Тръмп след срещата на върха.\r\n\t\r\n\tМун вече изрази надежда, че срещата Ким - Тръмп ще доведе до тристранна декларация, включваща и Сеул, за официално прекратяване на Корейската война (1950-1953 г.).\r\n\t\r\n\tГоворителят обаче посочи, че такава декларация едва ли ще бъде изготвена докато Тръмп и Ким са в Сингапур.\r\n\t\r\n\tТръмп изтъкна, че подкрепя бъдещи срещи на най-високо равнище и споразумение за край на Корейската война, което да замени с мирен договор примирието, подписано през 1953 г.\r\n\tКитай и Южна Корея също трябва да сложат подписите си под бъдещ мирен договор.\n\n\r\n\t \r\n\tПредстоящата среща на върха ще бъде само началото на \"дълъг процес\", каза днес Мун Дже-ин, цитиран от Йонхап.\r\n\t\r\n\t\"Дълбоко вкоренената враждебност в тези отношения и севернокорейският ядрен проблем не могат да бъдат решени с един-единствен акт на среща на лидерите\", каза Мун на редовната седмична среща с главните си помощници. \"Дори и след като двамата лидери започнат диалога, ще е необходим дълъг процес, който може да отнеме едва, две или повече години, за да бъдат напълно решени тези проблеми.\"\r\n\t\r\n\tТой обаче изрази оптимизъм, като каза, че храни едновременно и очаквания, и надежди, че утрешната среща на върха ще бъде успешна.", "date": "2018.06.11", "title": "Южнокорейският президент не планира да се присъедини към Ким и Тръмп"}
{"url": "https://www.mediapool.bg/severnokoreitsite-poluchiha-parvata-golyama-doza-novini-za-sreshtata-mezhdu-kim-i-tramp-news280154.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tСевернокорейците получиха в понеделник първата голяма доза информация за това, че техният лидер Ким Чен-ун е пристигнал в Сингапур за среща с американския президент Доналд Тръмп, която дори държавните медии в Северна Корея определят като историческа, предаде Асошиейтед прес.\r\n\t\r\n\tНовината беше отпечатана на първата страница на вестника на управляващата партия и беше първата и единствена информация в първата новинарска емисия за деня на Централната телевизия, която за много севернокорейци е единственият достъпен канал.\r\n\t\r\n\tХората се тълпяха около таблата за обяви и афиши на метростанциите в Пхенян, за да прочетат новината, събраха се и пред централната жп гара в столицата, за да гледат на голям екран кадрите как Ким слиза от самолета на авиокомпания \"Еър Чайна\", с който пристигна в Сингапур.\r\n\t\r\n\tКорейската агенция КЦТА съобщи, че на срещата на върха ще се проведат \"задълбочени разговори по широк кръг от теми\" и че тя се следи с \"голямо внимание и очакване в целия свят\".\r\n\t\r\n\tСравнително бързото съобщаване на новината за пристигането на Ким в Сингапур от държавните медии показва определена увереност, че срещата ще мине добре или поне достатъчно добре. За Северна Корея Ким вече е удържал пропагандна победа дори със самия факт, че се стигна до среща, и с това, че той ще седне като равен с американския президент - постижение, към което баща му и дядо му се стремяха, но така и не успяха да постигнат, отбелязва АП.", "date": "2018.06.11", "title": "Севернокорейците получиха първата голяма доза новини за срещата между Ким и Тръмп"}
{"url": "https://www.mediapool.bg/blizo-100-balgari-blokirani-v-berlin-zaradi-otmenen-polet-na-raian-ear-news280117.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 200 пътници, от които половината българи, са останали блокирани в неделя следобяд на берлинското летище “Шьонефелд“ заради отменен полет на “Райън еър”. Машината е трябвало да излети в 15:20 часа, но след дълъг престой в самолета пътниците са били свалени обратно в чакалнята.\r\n\t“Обясниха ни, че е заради бурята и самолетът трябвало да се подготви. Казаха ни, че след два часа можело да излетим, но не се случи. 200 души, сред които бебета и деца, останаха в безизходица”, обясни Ружа Любенова пред бТВ.\r\n\tХрана и вода не е била предоставена. Компанията е предложила нов директен полет до София, който е на 14 юни – четвъртък.\r\n\t“Някои се върнаха при близки в Берлин, други останаха да търсят начини, а трети ще пътуват през Букурещ днес и ще търсят начин за своя сметка да се доберат в София”, разказва Любенова.", "date": "2018.06.11", "title": "Близо 100 българи блокирани в Берлин заради отменен полет на \"Райън еър\""}
{"url": "https://www.mediapool.bg/amerikanskiyat-prezident-se-opitva-da-razbie-zapada-news280155.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъюзът между САЩ и Западна Европа постигна забележителни неща. Той спечели две световни войни през първата половина на 20 век. След това се разшири, включвайки бившите си врагове, и спечели Студената война. Помогна за разпространение на демокрацията и за постигане на най-високия жизнен стандарт (в западните страни), какъвто светът някога е познавал. \r\n\tПрезидентът Тръмп се опитва да разбие този съюз. \r\n\tДали наистина той върши това съзнателно? Кой знае... Невъзможно е да се надникне в главата му и да се гадаят стратегическите му цели, ако той изобщо си поставя дългосрочни цели. Но нека кажем така: ако един президент на САЩ начертае някакъв таен, конкретен план за разрушаване на Атлантическия алианс, този план поразително би носил белезите на поведението на Тръмп. \r\n\tТой би включвал открита враждебност към лидерите на Канада, Великобритания, Франция, Германия и Япония, би включвал предпочитание към схватки по измислени проблеми - не за да се печелят големи отстъпки за САЩ, а за да се създават конфликти заради самите конфликти. \r\n\tТаен план за съсипване на Запада би предполагал също САЩ за потърсят нови съюзници в замяна на вече нежеланите. Най-очевидният би бил Русия - най-големия съперник в Европа на Германия, Франция и Великобритания. И точно както действа Русия, САЩ, поставяйки си за цел да разбият Атлантическия алианс, биха започнали да се месят във вътрешните работи на други страни, за да поставят там нови правителства, които също отхвърлят стария съюз. \n\n\r\n\tВнимание, внимание, внимание, внимание. Тръмп върши всяко едно от тези неща. Той предпочете да не присъства на срещата на Г-7 в пълен състав. Докато беше там, търсеше схватки. Може би вече сте видели снимката, публикувана от германското правителство - Тръмп седи със свъсени вежди и скръстени ръце, докато Ангела Меркел и другите (западни) лидери са го наобиколили прави, с умолителни погледи. Японският премиер Шиндзо Абе гледа направо отчаяно. \r\n\tНяма нищо чудно. Главните разногласия на срещата бяха за митата, които Тръмп наложи по фалшиви причини. Той твърди, че по този начин просто отвръща на действията на други страни. Но текущите средни мита на САЩ, Великобритания, Германия и Франция, според Световната банка, са еднакви - 1,6 процента. Японските са 1,4 процента, а канадските - 0,8 процента. Да, всяка страна има известен брой спорни мита, но те са малки, и САЩ не страдат от тях. \r\n\tТака че Тръмп не казва истината за търговията. По същия начин той лъжеше за родното място на Барак Обама, за собствената си позиция по войната в Ирак, за числеността на множеството (във Вашингтон), събрало се по случай встъпването му в длъжност, за статистиката за убийствата, за мексиканските имигранти, за руското разследване, за парите за мълчанието на Сторми Даниълс и по стотици други въпроси. С митата обаче той не изтъква реален проблем, а го представя невярно.Той заплашва Атлантическия алианс, използвайки една лъжа. \r\n\tАко се нуждаете от повече доказателства, погледнете неговите постове в Туитър. Тези, които следят отблизо неговите писания в мрежата (за което не им завиждам), са разбрали, че той често обвинява другите, че вършат неговите собствени грехове. В събота той нарече канадския премиер Джъстин Трюдо \"много нечестен\". \r\n\tДокато Трюдо и другите традиционни съюзници получават презрение, по адрес на Владимир Путин, Ким Чен-ун и разни други напиращи авторитарни управници се сипят похвали. Тръмп и неговите помощници дават рамо на крайнодесни политици в Германия и други страни. В Квебек той се опита да търси извинения за руската анексия на Крим и се застъпи за повторно приемане на Русия в Г-7. Консервативният автор Джей Нордлингър попита: Защо той (Тръмп) говори като водещ от финансираната от руското правителство тв мрежа АрТи (Russia Today)?\r\n\tАз не зная отговора. Но е крайно време да погледнем сериозно на единствено възможното обяснение за поведението на Тръмп: той иска да разруши западния съюз.\r\n\tТова може би е въпрос на идеология, и той (Тръмп) предпочита авторитаризма в стил Путин пред демокрацията. Или пък той няма далечна стратегия и Путин наистина държи като коз някаква компрометираща информация. Или може би Тръмп просто харесва да бъде срещу всичко онова, на което е държал всеки съвременен американски президент.\r\n\tКаквато и да е причината, неговото поведение налага да му бъде даден отговор, който да е толкова сериозен, колкото и заплахата. Както изтъкна политологът Брендън Найън, изминалият уикенд бе възприет като повратна точка: \"Западният съюз и глобалната търговска система са подложени на същото силно напрежение, което Тръмп породи и в нашите вътрешни институции\". \r\n\tЗа традиционните американски съюзници отговорът изисква отказ от бодрия оптимизъм, който характеризираше първоначалния подход, възприет от Трюдо и френския президент Еманюел Макрон. Меркел е примерът за правилния подход. Тя е по-твърда, избягвайки ненужна ескалация, защото разбира заплахите в дългосрочен план. \r\n\tЗа съпартийците републиканци на Тръмп това означава да поставят интересите на страната над партията. Няколко (видни) републиканци, като ДжонМаккейн, уместно изразиха тревога през последните два дни. Сега от конгресмените се очаква да направят повече от писане на изпълнени с терзания туитове. Те трябва да предложат законодателство, което да обуздае Тръмп, и да започнат изслушвания с цел изясняване на неговите мотиви. \r\n\tЗа американските избиратели това означава да схванат истинския залог в предстоящите тази година междинни избори. Те не са просто референдум за намаляване на данъците, за планове за здравеопазването или за нетрадиционния стил на президента. Те са референдум за американските идеали, които са по-стари от всеки от нас.", "date": "2018.06.11", "title": "Американският президент се опитва да разбие Запада"}
{"url": "https://www.mediapool.bg/20-godishen-amerikanski-aktyor-be-otkrit-martav-news280120.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският актьор Джаксън Одел е намерен мъртъв в дома си в Сан Франциско, Калифорния на 9 юни. По тялото му не са открити следи от насилие. Очаква се аутопсия да установи причината за смъртта на младия актьор.\r\n\t20-годишният Одел става известен с ролите си във “Forever My Girl”, “The Goldbergs” и “Modern Family”. Той започва да снима в киното на 12-годишна възраст. Освен с кино, той се занимаваше и с музика.", "date": "2018.06.11", "title": "20-годишен американски актьор бе открит мъртъв"}
{"url": "https://www.mediapool.bg/tramp-iska-da-otvori-mcdonalds-v-severna-koreya-news280156.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tАмериканският президент Доналд Тръмп подкрепя идеята за откриване на ресторант McDonald’s в Северна Корея, съобщи сайтът Axios, позовавайки се на източник, запознат с подготовката на срещата между Тръмп и севернокорейския лидер Ким Чен-ун.\r\n\tТова е част от по-голямата стратегия на Тръмп -да каже на Ким Чен-ун колко по-заможни ще станат и той, и народът му, ако си съструдничат със Съединените щати. Затова и американският президент одобрява появата в Северна Корея на знаков американски бизнес, каквато е веригата за бързо хранене McDonald’s.\r\n\t\r\n\t \r\n\tПо-рано телевизия Ен Би Си съобщи, позовавайки се на свои източници, че Ким Чен-ун обмисля възможността да допусне в Пхенян франчайз на една от американските вериги за бързо хранене, но без да уточнява коя точно.\r\n\t \r\n\tСпоред информирани източници, Тръмп ще убеждава севернокорейския лидер, че цената на сътрудничеството – и на модерните взаимоотношения – е да започне процес на ядрено разоръжаване. \r\n\t \r\n\tПрессекретарят на Белия дом коментира официално, че по време на срещата няма да се обсъждат вътрешнополитически теми. \n\n\r\n\t \r\n\t\r\n\t\t\r\n\t\r\n\t\t \r\n\t\r\n\t\tОт тематично свързани със срещата на върха бургери, сувенири и тениски до онлайн продажба на медальони \"World Peace\" (Световен мир), Сингапур се готви за домакинството си на историческата среща между американския президент Доналд Тръмп и  севернокорейския лидер Ким Чен-ун.\r\n\t\r\n\t\t \r\n\t\r\n\t\tСъбитието възпламени предприемаческия дух на сингапурците и надеждите им за ръст на туризма дълго след самата среща Тръмп-Ким на 12 юни.", "date": "2018.06.11", "title": "Тръмп иска да отвори McDonald’s в Северна Корея"}
{"url": "https://www.mediapool.bg/na-chastichnite-mestni-izbori-v-italiya-desnitsata-podobryava-rezultatite-si-news280157.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКоалицията в италианската десница, водена от \"Лига\", отбеляза нов изборен успех на частичните местни избори в Италия, предаде Франс прес.\r\n\t\r\n\t\"Лига\" победи в няколко големи градове, докато останалите политически сили са в застой.\r\n\tОбщо 6,7 милиона избиратели имаха право да упражнят гласа си в 760 града и в 15 района на Рим в този първи тест за партиите, подкрепящи новото популистко правителство.\r\n\t\r\n\tДосегашните кметове на най-важните градове, където имаше избори, бяха лявоцентристи, поддържани от Демократическата партия.\r\n\t\r\n\tНай-големият град - Катания, с население от 294 000 души, подкрепи десен кандидат. Същото направи и Виченца. Левите победиха в Бреша и са на балотаж срещу десните кандидати в Сиена и Пиза.\r\n\t\r\n\tВ Месина, с население от 243 000 жители, на балотаж ще се срещнат десен кандидат срещу друг представител на десницата или кандидат на левицата в зависимост от резултатите от първия тур, които все още не са ясни.\n\n\r\n\t\r\n\tДвижение \"Пет звезди\", което излезе на първо място на парламентарните избори на 4 март с 32 процента, не успя да стигне до балотажи на частичните избори. В Пиза то спечели 10 процента от гласовете, а в Месина - близо 13 процента.\r\n\t\r\n\tПоложението на \"Пет звезди\" в Рим, където от две години кмет е членът на движението Вирджиния Раджи, не е по-добро - неговите представители не достигнаха балотаж в двете общини, които избират нов кмет.\r\n\t\r\n\tИзбирателната активност в една от тях бе рекордно ниска. Само 30 процента от имащите право на глас го упражниха, а кмет стана кандидат на левицата. В другата община на втори тур ще се срещнат ляв и десен кандидат.\r\n\t\r\n\tНа 24 юни ще има втори тур между класиралите се на първо и второ място в градовете с над 15 000 жители, където никой от кандидатите не е събрал повече от половината гласове.", "date": "2018.06.11", "title": "На частичните местни избори в Италия десницата подобрява резултатите си"}
{"url": "https://www.mediapool.bg/mvr-ne-nosi-otgovornost-za-ogradata-po-granitsata-s-turtsiya-news280122.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМВР и Гранична полиция нямат отношение към отстраняването на скъсвания и пропадане на оградата по границата с Турция. Това става ясно от отговор на вътрешния министър Валентин Радев на депутатски въпрос, цитиран от БГНЕС\r\n\tВалентин Радев се аргументира с постановление на Министерски съвет, с което е възложено проектирането и изграждането на оградата и пътищата около нея.  Той посочва, че областните управители са бенефициент на средствата, отпускани от Министерския съвет.\r\n\t“Отчитайки това обстоятелство, контролът по осъществяване на споменатите дейности (по поддръжка) и евентуални причинени щети върху вече изградената инфраструктура вследствие на строителството следва да се осъществяват от областните управители“, пише министърът.", "date": "2018.06.11", "title": "МВР не носи отговорност за оградата по границата с Турция"}
{"url": "https://www.mediapool.bg/grigor-dimitrov-izpadna-ot-top-5-v-sveta-news280118.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГригор Димитров вече е шести в ранглистата на мъжката тенис асоциация (АТП), след като бе изместен от Хуан Мартин дел Потро, който достигна до полуфиналите на \"Ролан Гарос\".\r\n\tБългаринът отпадна за поредна година в третия кръг на турнира за големия шлем в Париж и след загубата си от Фернанрдо Вердаско обяви, че ще си вземе кратка почивка. Димитров обяви, че ще насочи цялото си внимание върху сезона на трева.", "date": "2018.06.11", "title": "Григор Димитров изпадна от топ 5 в света"}
{"url": "https://www.mediapool.bg/amerikanski-iztrebitel-f-15-se-razbi-krai-bregovete-na-yaponiya-news280123.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмерикански изтребител Ф-15 се е разбил край южните брегове на Япония. Пилотът се е катапултирал и е спасен от японските въоръжени сили. Американската армия съобщава, че в момента тече разследване на причините за инцидента, предава АФП, цитирана от агенция “Фокус“.\r\n\tСпоред японски медии самолетът е бил базиран в база “Кадена“ и е катастрофирал на 80 км. от град Наха, който е главният град на японския остров Окинава.\r\n\tПрез януари американският министър на отбраната Джеймс Матис се извини на своя японски колега по повод зачестилите през последната година инциденти с американски изтребители.\r\n\tЖители на Окинава протестираха за няколко инцидента, свързани с американското военно присъствие, включително изнасилвания, побоища и злополуки при шофиране в нетрезво състояние, припомня АФП.", "date": "2018.06.11", "title": "Американски изтребител Ф-15 се разби край бреговете на Япония"}
{"url": "https://www.mediapool.bg/simeon-dyankov-prizova-borisov-da-se-otkazhe-ot-aets-belene-news280125.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият финансов министър в кабинета \"Борисов I\" Симеон Дянков призова правителството да се откаже от АЕЦ “Белене”. Според него в този вид проектът представлява губене на политическо време, защото няма да се намери инвеститор, който да построи централата без държавни гаранции.\r\n\t“Това е поредно търсене на теле под вола. Сега се говори за китайски инвеститор. Никога по никакъв начин ЕС няма да позволи на китайски инвеститор, където и да е в ЕС, да притежава такава стратегическа инвестиция”, коментира Дянков пред Нова телевизия.\r\n\tТой обясни, че е имало две държави досега, опитали такова нещо – Словакия и Унгария, като и двете не са успели. “Шансът на България да има такъв инвеститор е нулев“, каза той.\r\n\tПо отношение на възможностите за икономически растеж Дянков каза, че следващите пет години се очертават добри за Европа.\r\n\t“Не предстои финансова криза в Европа в рамките на следващите няколко години. Икономически следващите 3 до 5 години ще са добри години за Европа. И време е и България, и цяла Европа да помисли по-дългосрочно“, коментира той.\n\n\r\n\tСпоред него единственото предизвикателство пред ЕС в момента е политиката на американския президент Доналд Тръмп с налагането на мита за европейския износ. Дянков смята, че Тръмп прави повече “зрелища“, отколкото да налага реални мерки.\r\n\tСпоред бившия финансов министър България трябва веднага да кандидатства за чакалнята на еврозоната, защото това ще бъде единственият възможен момент в рамките на следващите поне 5 години.\r\n\t“Ние държим европейското председателство, България определя политиките тези 6 месеца. Сега е моментът да кажем: „Европа трябва да върви по законите, които самата тя е създала. Определено ще сме по-интересни за инвеститорите, ако сме в Еврозоната”, каза Дянков.\r\n\t“Сега е моментът да тръгнем нататък, защото това веднъж за винаги ще премахне темата България на първа скорост ли е, на втора ли е. Ние трябва да сме на първа скорост, това ни е шансът”, допълни икономистът.", "date": "2018.06.11", "title": "Симеон Дянков призова Борисов да се откаже от АЕЦ \"Белене\""}
{"url": "https://www.mediapool.bg/mazh-zaplashil-s-pistolet-shofyor-na-avtobus-na-magistrala-trakiya-news280126.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШофьор е задържан за хулиганство, след като заплашил със законно притежавания си пистолет водач на автобус, който не му дал възможност да го изпревари в стеснения заради ремонти участък от магистрала \"Тракия\" в посока – София.\r\n\tТова съобщиха от прокуратурата в понеделник, уточнявайки, че инцидентът е станал около 18.00 часа в неделя.\r\n\tОбичайно заради засиления трафик към столицата, както и заради стеснението на магистралата само в една лента в тази посока, в тази част на деня имаше километрични задръствания на \"Тракия\".\r\n\tОчевидно подразнен от ситуацията, 30-годишният шофьор на \"Шкода Октавия\" опитал на няколко пъти да изпревари въпросния автобус, но без успех. В крайна сметка решил да предприеме забранено изпреварване пред аварийната лента.\r\n\t\"Изравнявайки се с автобуса, водачът на лекия автомобил отворил предно ляво стъкло на шофьорската си врата и от там насочил към водача на автобуса боен пистолет. След това продължил да се движи успоредно с автобуса, като показвал на водача му и неприлични жестове. За случая бил подаден сигнал на тел. 112. Свидетели на случващото се станали пътниците в автобуса\", информират от прокуратурата.\n\n\r\n\tБлагодарение на подадения сигнал, агресивният шофьор бил спрян за проверка още на магистралата, след което е задържан за 24 часа.Въпреки неадекватното му поведение, направените тестове за алкохол и наркотици се оказали отрицателни.\r\n\tПри разпитите извършителят обяснил, че е бил провокиран от другия шофьор, който по-рано го засякъл на пътя, съобщи директорът на областната полиция на МВР в Стара Загора Георги Хаджиев. Срещу мъжа е образувано бързо производство за хулиганство в Районна прокуратура – Чирпан.", "date": "2018.06.11", "title": "Мъж заплашил с пистолет шофьор на автобус на магистрала \"Тракия\""}
{"url": "https://www.mediapool.bg/yaponiya-protestira-sreshtu-ruski-proekt-za-podvodni-kabeli-news280127.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЯпония остро протестира днес срещу намерението на Русия да прокара оптичен кабел между остров Сахалин и архипелага, за който спорят двете държави, съобщи Франс прес.\r\n\t\"Крайно съжаление буди осъществяването на подобен проект в контекста на руска окупация, непочиваща на правно основание\", заяви пред журналисти говорителят на кабинета Йошихиде Суга.\r\n\t \r\n\tЯпонският всекидневник \"Санкей шимбун\" съобщи през уикенда, че Русия предвижда да прокара кабели между Сахалин и четири острова.\r\n\t \r\n\tАнексирани от Съветския съюз в края на Втората световна война, Южните Курилски острови (наричани от Япония \"северни територии\") официално са част от руската Сахалинска област, но за тях претендира Япония.\r\n\t \r\n\tНерешеният спор вече 70 години е пречка за подписване на мирен договор между двете държави.\r\n\t \r\n\t\"Санкей шимбун\" уточни, че Москва е предупредила Токио за своя проект, който се очаква да бъде осъществен от китайското дружество \"Хуауей текнолъджис\".\r\n\t \r\n\t\"Протестирахме по дипломатически път пред Русия и Китай\", заяви Суга и добави, че Япония \"ще преговаря търпеливо с Русия\".\r\n\t \r\n\tСпорът остава неуреден въпреки зачестяването на контактите между руския президент Владимир Путин и японския премиер Шиндзо Абе през последните години, когато бе огласена идеята за съвместно икономическо използване на малките острови.\r\n\t \r\n\tКонтролът върху тях осигурява на руските бойни кораби и подводници постоянен достъп в Тихия океан през проток, чиито води не замръзват през зимата, отбелязва АФП.", "date": "2018.06.11", "title": "Япония протестира срещу руски проект за подводни кабели"}
{"url": "https://www.mediapool.bg/iznositeli-napraviha-platforma-za-lipsvashti-lekarstva-news280128.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИнтернет-платформа за сигнали за недостиг на лекарства бе създадена от Българската асоциация за развитие на паралелната търговия с лекарства (БАРПТЛ) и вече е на разположение 24 часа в денонощието. Тя бе представена на пациенти на седмата Конференция на Федерация Български пациентски форум. Демонстрацията ѝ бе част от програма за съвместни действия между БАРПТЛ и пациентската организация, която бе разписана в Меморандум за сътрудничество между двете организации.\r\n\tТе ще се обединят за съвместни действия за изграждане на ефективна нормативна рамка, която да позволи бърза доставка при доказан недостиг на лекарства и регламентиране на паралелен внос на лекарства, които са дерегистрирани поради причини, несвързани с лекарствената безопасност.\r\n\tОсновните цели на сътрудничеството са постигане на трайно решение на обезпечеността с лекарствени продукти, разширяване на достъпа до лекарства на изгодни цени с гарантиран произход и качество от Европейския съюз, създаване на достъп на българските пациенти до лекарства, които са изтеглени от България поради липса на търговски интерес, широко използване на съвременните методи за ранно установяване на недостиг и др.\r\n\tНа своята  БАРПТЛ ще поддържа платформа за подаване на сигнали за липсващи лекарства на територията на цялата страна, която ще е в полза на пациентите до стартирането на електронната система на Изпълнителната агенция по лекарствата. Асоциацията призовава пациентите да подават сигнали си чрез удобна форма, която за улеснение и бързина изисква попълване само населено място, телефон за обратна връзка и търсено лекарство.\r\n\tПо време на конференцията изпълнителният директор на БАРПТЛ Боряна Маринкова проведе дискусия с членовете на пациентската организация за многофакторните причини за недостиг в световен план и представи възможностите на паралелния внос за достъп до по-ниски цени на вече утвърдени лекарствени продукти с допълнителна гаранция за произход и безопасност. Бяха обсъдени и необходимите законодателни промени за бързи вътреобщностни доставки при липси или недостиг, както и използване на паралелната дистрибуция за доставки на дерегистрирани лекарствени продукти, изтеглени от България поради липса на търговски интерес от страна на производителите.", "date": "2018.06.11", "title": "Износители направиха платформа за липсващи лекарства"}
{"url": "https://www.mediapool.bg/tramp-poluchi-v-singapur-torta-za-rozhdeniya-si-den-news280129.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа работния обяд в Сингапур с американски и сингапурски висши служители на американския президент Доналд Тръмп му подариха торта по случай предстоящия му рожден ден, съобщиха ДПА. \r\n\tСнимка на тортата пусна в Туитър външният министър на Сингапур Вивиан Балакришнан, който написа: \"Празнуваме рожден ден, малко по-рано\". Тръмп става на 72 години в четвъртък. \r\n\t \r\n\tПак от снимка в Туитър на менюто, пусната от сингапурския министър на образованието Он Е Кун, стана ясно, че на Тръмп и премиера на Сингапур Ли Сян Лун е била поднесена супа от омар, стек и традиционният малайски десерт чендол, който се приготвя от оцветени оризови нудъли, червен боб, кокосово мляко и сироп от палмова захар.", "date": "2018.06.11", "title": "Тръмп получи в Сингапур торта за рождения си ден"}
{"url": "https://www.mediapool.bg/penka-nyama-da-bade-ubita-news280130.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Резултатите от лабораторните анализи на кравата от Кюстендилско са благоприятни.\"\r\n\tИнформация с това заглавие публикува в понеделник на сайта си Българската агенция по безопасност на храните. Въпросната крава е вече известната в цяла Европа.\r\n\tПенка, която избяга за 15 дни в Сърбия и след като беше върната от собственика си обратно в България бе нарочена от ветеринарните власти да бъде убита поради опасения, че може да е пренесла болести и защото такива били европейските изисквания.\r\n\tВ защита на кравата се вдигнаха евродепутати. Великобритания, където медиите разказаха за случая на Пенка, беше организирана петиция в нейна защита. Срещу убийството на Пенка се обяви дори Пол Макартни. Български представители в Европарламента пък обявиха, че случаят вреди на имиджа на страната, която е и председател на Съвета на ЕС.\r\n\tТака, след няколко седмици умуване какво да се прави с кравата и тестове за това дали е бременна и заразена с някоя опасна болест, в понеделник от БАБХ обявиха, че \"лабораторните анализи на кравата, пребивавала 15 дни в Сърбия и преминала обратно границата, са отрицателни за изследваните болести\".\n\n\r\n\t\"Предстои изготвяне на протоколите от изпитванията, като животното остава на този етап възбранено в с. Копиловци. Очаква се към края на седмицата животното да бъде върнато за отглеждане в обекта в с. Мазарачево\", пише още в съобщението.\r\n\tВ него се казва още, че \"продължават срещите на изпълнителния директор на БАБХ д-р Дамян Илиев с колеги от Сърбия по трансграничното сътрудничество в областта на ветеринарната дейност\".\r\n\tЧасове преди агенцията да обяви, че няма да отнема живота на Пенка, Явор Гечев от фондация \"Четири лапи\" коментира пред бТВ, че практиката на институцията е да убива животни на общо основание, защото така е по-лесно. Той каза, че случаят с кравата-беглец е четвърти гаф на БАБХ, свързан с хуманно отношение към животните. Другите три скандала са с лъвчетата Терез и Масуд, умъртвените птици от столичния зоопарк и бедстващите кончетата в Осоговската планина.\r\n\tВ случая с лъвчетата агенцията настояваше те да бъдат отглеждани в зоопарка в Пазарджик въпреки сериозните си здравословни проблеми и факта, че в зоологическата градина нямат опит с такива животни. Скандалът с птиците избухна, след като от БАБХ умъртвиха над 100 птици поради съмнения за птичия грип. По отношение на загиналите без храна коне в Осоговската планина - агенцията е правила проверки на животновъдния обект и надлежно му е издала всички разрешителни.\r\n\tОт БАБХ искаха да умъртвят Пенка с мотива, че това е изискване на европейското законодателство. Сега, след като български и европейски медии отразиха случая, се оказва, че това изискване може и да не бъде спазено.\r\n\t\"Историята е изключително нелепа и показателна за действията на нашите власти\", посочи Явор Гечев. Според него има пропуски и в законодателството на Европейския съюз. Гечев се надява те да бъдат поправени след случая с Пенка.", "date": "2018.06.11", "title": "Пенка няма да бъде убита"}
{"url": "https://www.mediapool.bg/12-ubiti-i-pone-31-raneni-pri-ataka-na-id-pred-ministerstvo-v-kabul-news280131.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\r\n\t\r\n\r\n\t \r\n\t \r\n\tНай-малко 15 служители на афганистанските сили за сигурност обаче бяха убити днес след като бунтовници нападнаха техен контролен пост в северната провинция Кундуз, съобщиха афганистански представители, цитирани от ДПА. \r\n\t \r\n\tНападението е отнело живота на десет войници и пет полицаи.\r\n\t \r\n\tВойниците били избити в района Кала-е Зал. Те се събрали да хапнат преди изгрева, след който се пости, съобщи Аминула Аядин, член на провинциалния съвет.\r\n\t \r\n\tВ друга атака днес, в която микробус се взриви от крайпътна мина в източната провинция Газни, загинаха шест души, съобщиха афганистански служители, цитирани от Асошиейтед прес.\r\n\t \r\n\tАриф Нури, говорител на губернатора на провинцията, каза, че сред загиналите имало жени и деца, а трима били ранени.\r\n\t \r\n\tПрез последните месеци при поредица бомбени атентати в Кабул загинаха десетки хора. Няма признаци нападенията да намаляват в свещения за мюсюлманите месец рамазан.\r\n\t \r\n\tАфганистанският президент Ашраф Гани обяви миналата седмица, че армията ще прекрати временно всички \"нападателни действия\" срещу талибаните, но не и срещу Ислямска държава, от утре до 20 юни във връзка с мюсюлманския празник Айд ал Фитр, бележещ края на свещения месец рамазан. \r\n\t \r\n\tТалибаните отговориха с обявяване на тридневно спиране на огъня до края на рамазана, но не и за чуждестранните сили в Афганистан. Въпреки това атаките на талибаните не спират.", "date": "2018.06.11", "title": "12 убити и поне 31 ранени при атака на ИД пред министерство в Кабул"}
{"url": "https://www.mediapool.bg/hari-potar-i-prokalnatoto-dete-s-toni-za-nai-dobra-teatralna-piesa-news280132.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Хари Потър и прокълнатото дете\" спечели награда за най-добра театрална пиеса, Гленда Джаксън и Андрю Гарфийлд грабнаха призове за най-добри актьори, а рокзвездата Брус Спрингстийн получи специално отличие на вчерашните награди \"Тони\", съобщи Ройтерс.\r\n\t\r\n\t\"Посещението на оркестъра\" получи награда \"Тони\" за най-добър мюзикъл, побеждавайки утвърдени марки като \"Замръзналото кралство\", \"Гадни момичета\" и \"Спондж Боб Квадратни гащи\", отбеляза Асошиейтед прес.\r\n\t\r\n\tНаградите \"Тони\" - театралният еквивалент на филмовите оскари, бяха раздадени за 72-ри път на церемония в \"Рейдио сити мюзик хол\" в Ню Йорк.\r\n\t \r\n\tПрестижните награди са учредени през 1947 г. и носят името на театралната актриса Антоанет Пери, наричана Тони. Присъждат се за най-добрите продукции на Бродуей.\n\n\r\n\tОсвен голямата награда, \"Хари Потър и прокълнатото дете\" получи още пет, включително за най-добра режисура.\r\n\t\r\n\tАндрю Гарфийлд спечели \"Тони\" за най-добра водеща мъжка роля за участието си в драмата на Тони Къшнър за живота и любовта през '80-те \"Ангели в Америка\", където играе болен от СПИН мъж.\r\n\t \r\n\t\"Ангели в Америка\" получи награда за най-добър римейк, а друг от участниците в постановката, Нейтън Лейн, спечели награда за най-добра поддържаща мъжка роля.\r\n\t\r\n\tОсемдесет и две годишната британка Гленда Джаксън спечели първата си награда \"Тони\" за най-добра актриса в пиеса. Тя се завърна на бродуейската сцена след 30 години отсъствие и дълга политическа кариера във Великобритания. Джаксън грабна приза за ролята си си на коравосърдечна жена в края на живота си в постановката \"Три високи жени\" от Едуард Олби.\r\n\tДруга актриса от същата постановка, Лори Метклаф, бе удостоена с награда за най-добра поддържаща женска роля. Това е нейната втора награда \"Тони\".\r\n\t\r\n\tСпрингстийн, който миналата година дебютира на нюйоркска театрална сцена, получи за шоуто си \"Спрингстийн на Бродуей\" специална награда, връчена от колегата му музикант Били Джоуел.", "date": "2018.06.11", "title": "\"Хари Потър и прокълнатото дете\" с \"Тони\" за най-добра театрална пиеса"}
{"url": "https://www.mediapool.bg/minimalnata-uchitelska-zaplata-stava-920-leva-news280133.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинималната заплата на учителите ще се увеличи със 160 лева и от началото на 2019 г. ще е 920 лева. Повишението е заложено в новия колективен трудов договор, подписан от министъра на образованието Красимир Вълчев и представителите на учителските синдикати в понеделник.\r\n\tОт догодина старшите учители ще вземат минимум 955 лева, а главните - 1005 лева.\r\n\tЗасега е предвидено по-високите заплати да бъдат заложени в държавния бюджет за 2019 г., но ако има възможност, може да влязат в сила още от началото на новата учебна година. По същия начин миналата година правителството вдигна възнагражденията на педагозите в аванс.\r\n\tСпоред министерството по-високите възнаграждения целят да направят учителската професия по-привлекателна за младите хора и така отчасти да се реши все по-осезаемия проблем с липсата на кадри. От ГЕРБ дори обещаха до края на мандата си да вдигнат учителските заплати двойно в сравнение с нивата им от 2017 г. По думите на образователния министър Красимир Вълчев това означава, че нетната заплата на преподавателите тогава ще достигне 1600 – 1700 лв., а бруто – 1860 лв. Директорската заплата пък ще бъде около 2000 лв. Не всички преподаватели обаче ще вземат двойно по-високи заплати в края на мандата, обясни наскоро Вълчев. За някои от тях ръстът ще е малко под 100%, а за други по-голям. Причината са добавките, които получават за работа с уязвими групи, в отдалечени и малки населени места и т.н.\r\n\tСпоред средносрочната бюджетна прогноза на правителството през 2019 г. за по-високите преподавателски възнаграждения ще бъдат предвидени 330 млн. лева повече в бюджета за образование. С толкова нараснаха средствата и през тази година. Предвижда се до 2021 г. всяка година да се отделя такава сума за ръст на възнагражденията в сектора. така за 4-годишния период трябва да бъдат дадени близо 1.4 млрд. лв. допълнително.\n\n\r\n\tКолективният трудов договор предвижда още допълнителни възнаграждения за педагозите, които участват в екипите, които имат за задача да върнат отпадналите от училище деца обратно в клас. Предвижда се учителите наставници, класните ръководители, учителите, които се занимават с документацията и консултации с родители в детските градини, както и педагозите, които обучават деца със специални образователни потребности, също да получават средства над заплатите си.\r\n\tВ документа е записано повишаване на средствата за квалификация на преподавателите, като те трябва да бъдат не по-малко от 1.2% от парите за заплати на педагогическия персонал. Тези пари се отделят от бюджета на училището.\r\n\tПланира се увеличение още за лекторски часове, които са над минималната задължителна преподавателска норма, както и безплатна храна в детските градини и подготвителните групи в училищата, както и за работно облекло на учителите. Продължава и политиката за разкриване на нови работни места в училищата и детските градини за психолози, педагогически съветници или социални педагози, съобщиха от образователното министерство.\r\n\tНовият колективен трудов договор акцентира и върху разработването и прилагане на политики за недопускане на агресия в училище.", "date": "2018.06.11", "title": "Минималната учителска заплата става 920 лева"}
{"url": "https://www.mediapool.bg/bulgaria-e-na-opashkata-v-es-po-spazvane-na-osnovni-trudovi-prava-news280137.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е на опашката в ЕС по спазване на основни трудови права, обяви в понеделник президентът на КНСБ Пламен Димитров, който представи изводите от третия годишен доклад на синдиката за нарушаването на трудови права и данните от Глобалния индекс на Международната конфедерация на профсъюзите.\r\n\tСпоред международното изследване България се намира в златната среда от шест групи държави по степен на нарушаване на правата. Ние сме в трета група, в която има четири държави от ЕС- Испания, Великобритания, Полша и Унгария. Най-много нарушени трудови права има в Румъния и Молдова. Всички останали европейски държави са с по-малко нарушения на трудовите права. Класацията включва 142 държави от целия свят.\r\n\tВ годишния доклад на КНСБ за 2017 година се посочва, че има ръст на забавените заплати, които през 2017 г. са 28.4 млн. лв. при 21 млн. лева през 2016 година. Има обаче и ръст на сумата на изплатените възнаграждения – 18.9 млн. лв. през 2017 г. при 16 млн. лв.през 2016 г.\r\n\tРъстът на забавените заплати се дължи основно на две предприятия, преустановили своята дейнст, които обаче дължат заплати на служителите си. Дължимите възнаграждения в тях са за 3.5 млн. лева. Според синдиката работниците вече подават повече сигнали за забавени заплати след инициираните законодателни промени от омбудсмана.\r\n\tПрез 2016 година трудовите инспектори са констатирали 15 641 нарушения, свързани с изплащането на трудови възнаграждения, което е приблизително с 5000 случая по-малко от 2017 година.\n\n\r\n\tНай-много нарушения на трудовите права има в ресторантьорството и хотелиерството - около трудови договори, режими на почивка, условия на труд, съобщи Пламен Димитров. Установените нарушения, свързани с работното време, почивките и отпуските през 2017 г. са 17 962 бр. В сравнителен план за тригодишен период се наблюдава тенденция към намаляване на тези нарушения, но продължава да бъде проблем неосигуряването на задължителна междудневна и седмична почивка в ресторантьорството, хотелиерството и търговията. \r\n\tТревожна тенденция е, че работодателите не спазват изискването за инструктаж на работниците за безопасна работа. Нарушенията по инструктажа за миналата година са 16 471 бр, което според КНСБ е причина за повишения трудов травматизъм през 2017 година в сравнение с 2016 година . При оценката на риска са установени 10 545 нарушения. \r\n\tДимитров съобщи още, че данните до началото на юни сочат, че до момента са внесени толкова работници от трети страни, колкото за целия миналогодишен сезон. Той призова за засилени проверки на Инспекцията по труда, за да не се допускат нарушения на правата на работниците. \r\n\tДоклад на КНСБ за правото на сдружаване отчита тревожни тенденции за увеличаване на антисиндикалната дейност от страна на публични държавни и общински структури.\r\n\tДокладът разглежда и индивидуални случаи на нарушени трудови права. Сред тях се откроява сигнал на уволнена работничка от петричка фирма, ден след обявена бременност. В Благоевград е подаден сигнал за нарушения, свързани с платен годишен отпуск на учителка, на която е отказан натрупаният двегодишен платен отпуск, след като жената се е върнала на работа след отпуск поради бременност и раждане.", "date": "2018.06.11", "title": "България е на опашката в ЕС по спазване на основни трудови права"}
{"url": "https://www.mediapool.bg/savetnik-na-tramp-v-ada-ima-spetsialno-myasto-za-nedobrosavestniya-tryudo-news280138.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОтношенията между САЩ и най-близките им съюзници преживяха нов срив, след като най-ожесточената (по определението на британския в. \"Файненшъл таймс\") среща на върха на Г-7 от едно поколение насам приключи с остри нападки от страна на Тръмп срещу останалите лидери и отказ на американския президент да подпише комюникето на форума.\r\n\tСлед това Белият дом засили атаката срещу канадския министър-председател Джъстин Трюдо, който бе обвинен в \"предателство\", като изпрати вчера висши съветници да правят коментари по телевизията.\r\n\t\"В ада има специално място за всеки чуждестранен лидер, който участва в недобросъвестна дипломация по отношение на президента Доналд Тръмп и после се опитва да го намушка в гърба. Недобросъвестният Джъстин Трюдо направи именно това\"\", заяви по \"Фокс нюз\" Питър Наваро, главният търговски съветник на президента Тръмп.\r\n\tВестник \"Вашингтон пост\" коментира, че такива думи рядко се използват дори срещу противниците на Америка. И че досега не е имало друг случай, когато Белият дом да е отправял подобни координирани и язвителни нападки срещу твърд съюзник на САЩ.\r\n\t\"Президентът на САЩ няма да позволи на един канадски министър-председател да го разиграва\", заяви пък главният икономически съветник на Тръмп Лари Кудлоу по Си Ен Ен.", "date": "2018.06.11", "title": "Съветник на Тръмп: В ада има специално място за недобросъвестния Трюдо"}
{"url": "https://www.mediapool.bg/prokuraturata-vazobnovi-delo-sreshtu-obvinyaem-za-narkobos-sled-kato-toi-se-predade-sam-news280139.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпецпрокуратурата възобнови в понеделник делото срещу Мартин Георгиев, който бе в неизвестност от 2015 г., когато избяга по време на операция на МВР по залавянето му.\r\n\tОттогава насам той безуспешно се издирваше с червена бюлетина на Интерпол по обвинение за ръководство на организирана престъпна група, търгуваща с наркотици.\r\n\tВ крайна сметка Георгиев се предаде сам в ГДБОП на 7 юни, а три дни по-късно спецсъдът уважи искането на прокуратурата и го задържа за постоянно в следствения арест, въпреки редица пропуски на разследващите.\r\n\tЕдин от тях, изтъкнат от магистератите, бе липсата на доказателства по делото, че обвиняемият въобще е бил призоваван на постоянния си адрес, за да му бъдат предявени обвиненията. От спецпрокуратурата увериха, че такива опити са правени и ще приложат по делото доказателства в тази посока.\r\n\tМартин Георгиев е син на Мила Георгиева, подсъдима като лидер на организирана престъпна група за ДДС измами, занимавала се и с разпространение на наркотици и убийства.\n\n\r\n\tПрез януари 2015 г. тя бе арестувана след акцията на полицията в кв. \"Бояна\", при която изчезна синът ѝ. Името на Мила Георгиева, която е доведена дъщеря на бившия шеф на митниците Христо Кулишев, нашумя през 2012 г., когато МВР проведе акция под кодовото наименование \"Универсалните\".", "date": "2018.06.11", "title": "Прокуратурата възобнови дело срещу обвиняем за наркобос, след като той се предаде сам"}
{"url": "https://www.mediapool.bg/merkel-prizova-za-po-barzi-deportatsii-na-horata-s-otkazan-bezhanski-statut-news280140.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският канцлер Ангела Меркел призова за по-бързи депортации на хората, на които е бил отказан бежански статут, предаде ДПА.\r\n\t\r\n\tТя заяви това след убийството на младо момиче, за което е заподозрян мъж от Иракски Кюрдистан, чиято молба за убежище в Германия е била отхвърлена.\r\n\t\r\n\t\"Този случай показва колко е важно да бъдат бързо задвижени административни съдебни процедури по отношение на хората, които нямат разрешение да останат, за да може да бъдат бързо изпратени вкъщи\", каза Меркел в ефира на телевизия А Ер Де.\r\n\t\r\n\tДвайсетгодишният Али Башар бе депортиран в Германия късно вечерта в събота. Той и семейството напуснаха центъра за настаняване на кандидати за убежище в Германия и избягаха в Иракски Кюрдистан след убийството 14-годишното момиче.\r\n\t\r\n\tТялото на Сузана Фелдман бе намерено заровено под земята в покрайнините в германския град Висбаден. Местната полиция каза вчера, че Башар е направил пълни самопризнания след депортацията си от Ирак, предаде Асошиейтед прес.\n\n\r\n\t\r\n\tБашар, който е пристигнал в Германия през 2015 г., е повторил показанията си и пред съдия. Той ще бъде държан под стража, докато тече разследването.\r\n\t\r\n\tМолбата за убежище на Башар е била отхвърлена в края на 2016 г., но с помощта на адвокати той е успял да избегне депортация.", "date": "2018.06.11", "title": "Меркел призова за по-бързи депортации на хората с отказан бежански статут"}
{"url": "https://www.mediapool.bg/sadba-po-zhrebiy-kade-da-uchat-parvoklasnitsite-news280134.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапоследък често обсъждат онази най-радикална форма на демокрацията, която са практикували в древна Атина: избор на магистрати не според богатството, популярността или дори личните им качества, а по жребий. Защото пред съдбата всички са равни. Защо е тогава това усещане за несправедливост у родителите, чиито деца са били елиминирани от желаните училища в София?\r\n\tВероятно тук нещо противоречи на принципа за абстрактното равенство. Първо, на входа си, образованието има една егалитарна страна, доколкото трябва да е отворено за всички, на изхода обаче има и една крайно йерархична страна, доколкото най-добрите по определение са малцинство, посредствените – мнозинство. Освен това у всеки от нас е заложено убеждението, че мястото, което обитаваме, ни дава определена привилегия за нещата наоколо (например - да си паркираме колата пред блока). А местата дори в една и съща национална държава са много различни; едно е да търсиш добро училище в скъп квартал, друго – в бедно предградие.\r\n\tЖребият беше опит на институциите да намерят приемливо решение при равен брой точки, като по този начин пренасочат недоволството към Фортуна. Е да, ама самата битка за точките е добре овладяна от по-окумуш родителите, които си изнамират тапии за болест на детето, писма за месторабота и тъй нататък според критериите. А както знаем училищата нямат прокурорски функции и не могат да разследват подобни документи.\r\n\tНещо повече, има желани деца - например с родители потенциални спонсори, известни хора или просто приятели - и вероятно не е трудно да си представим, че съответната управа ще провери внимателно едни документи, а други няма. Всички сме равни пред съдбата, но \"някои са по-равни от други\" (Оруел). И ето че година след година имаме този медиен евъргрийн: кои приели, как приели, на кого да се оплачат. Тук не критикувам министерството, а опитвам да покажа сложността на ситуацията: тя представлява политически, а не просто технократски проблем. В този смисъл добре би било недоволствата ни да приемат политическа форма, вместо да повтаряме вечните си подозрения за престъпления и конспирации.\r\n\tВземете районирането, което дава предимство на местни пред чужди. Подобно на американския джеримандъринг (боричкането при очертаването на избирателните райони), то има политически заряд. Може да гетоизира бедните места (например ромските махали) или да способства за смесването на бедни и богати деца. В първия вариант вървим към изграждане на елитни училища, ще кажете това не е лошо, но замислете се дали това се прави въз основа на качествата на самите деца или само на социо-жилищното положение на родителите им? Доколкото знам няма изпит за постъпване в първи клас, така че децата, обречени на сегрегирано училище, просто няма как да изплуват.\n\n\r\n\tВпрочем окумуш-родителят не е само по-богат – той/тя просто е по-активен, проверява кои училища как са, къде какви изисквания има, абе изобщо \"бори се\". Няма лошо, но какво да правят децата, чиито родители не са окумуш, да не кажем – не се много интересуват? Дали не трябва някаква социална служба да се бори и за тях? Принципът на конкуренцията, въведен в сферата на образованието, където \"в момента води до това, че добрите училища стават все по-добри, лошите затъват безнадеждно. Въпреки това не ги затварят по едни други политически причини, не ги окрупняват, не ги превръщат във филиали на успешните. Креят си така, а заедно с тях и децата. Или друг детайл. Не е ясно колко деца трябва да има в едно училище, за да съществува. И тъй успешните училища, подобно на едни капиталистически предприятия, отварят нови и нови допълнителни паралелки, докато губещите биват избягвани от родителите, клиентелата им намалява, а бюджетът изтънява. Вярно е, че сигурно са си виновни учителите, директорът, настоятелството, местната община – но каква точно вина има първолакът за екзистенциалния жребий, според който се е родил тъкмо в района на затъващото училище?\r\n\tВ битката за клиенти училищата се превръщат в съучастници за \"производството\" на деца със специални образователни потребности; помагат също и родители, и лекари. Защо ли? Защото такива деца носят повече приход на глава ученик; не знам дали тази практика ще се окаже масова, още е рано да преценим, но трудно мога да си представя нещо по-гадно. Елитните училища на свой ред контрират с \"производството\" на талантливи деца, които също носят повече приход.\r\n\tПоследните седмици медиите бушуваха около случая с Норвегия, където се оказва, че социалните служби имат задължението да се намесват в интерес на детето дори и против волята на родителите. Шок и ужас в българската публика, която се кланя на светото биологическо семейство, за чийто придатък смята децата. Чудя се дали пък да не коригираме тези си атавистични възгледи (в които някои дори намират причина за гордост), дали да не почнем да мислим за интереса на децата отвъд родителите, които те така или иначе не могат да си изберат. Първокласникът все още няма ресурс да воюва сам за място под слънцето; ако по божествения жребий се е паднал в загубено семейство, лош район, затъващо училище, добре е обществото ни да се бори за равния му старт в живота.", "date": "2018.06.11", "title": "Съдба по жребий: Къде да учат първокласниците?"}
{"url": "https://www.mediapool.bg/s-kakvi-preporaki-zaminavat-fenovete-za-mondiala-v-rusiya-news280135.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧуждестранните фенове, заминаващи за световното по футбол в Русия, не бива да доближават Чеченската република и границата със сепаратистки Донбас в Украйна. По-добре е да не разговарят в Русия за гейове и да не предизвикват руските патриоти. Това са част от препоръките, отправяни в САЩ, Великобритания и Украйна към запалянковците от тези \"страни, чиито отношения с Москва се изостриха\".\r\n\tТова пише руският вестник , който обобщава темата с гостуващите за Мондиала чуждестранни фенове.\r\n\tШампионатът с участие на 32 страни започва в четвъртък. Над половината билети за предстоящите мачове са купени от чужденци, съобщи говорител на ФИФА.\r\n\tЧрез сайта на организацията са продадени вече над 2 милиона билети. Най-много гости се очакват от САЩ, където са купени почти 87 000.\r\n\tБразилците са купили към 72 хил. билета за турнира, колумбийците - 64 хиляди. По 60 хил. са купени в Германия, Мексико и Аржентина. По данни от медиите в Русия ще пристигнат около 100 хиляди фенове от Китай и само 10 хиляди от Великобритания.\n\n\r\n\tДва месеца преди началото на Световното Белият дом посъветва американците \"добре да помислят\", преди да заминат за шампионата в Русия, тъй като с оглед намаления брой дипломати заради взаимните санкции американските консулства нямат възможност пълноценно да подпомагат през това време своите граждани.\r\n\t\"Независимо от масираната русофобска кампания във водещи американски медии, а може би и благодарение на нея, интересът към страната ни расте. Американците искат да видят с очите си как всъщност изглеждат нещата в Русия\", цитира вестникът коментар на руското посолство в САЩ.\r\n\tБританският външен министър Борис Джонсън сравни през март Световното в Русия с олимпиадата от 1936 г. в хитлерова Германия. Според него \"Путин ще използва спортното събитие, за да се прослави\", но не бива да се наказват заради това британските фенове и националите, припомня \"Новая газета\".\r\n\tВ справочник за британските запалянковци, издаден от външното министерство, се препоръчва туристите да избягват посещения в Чечения, Ингушетия и Дагестан - кавказки републики на Русия, да не доближават и границите с проруските сепаратистки региони на Украйна, където продължават военни действия.\r\n\tПо-добре е британците да не се качват в кола с непознати, да не носят със себе си всичките си ценности и да научат няколко израза на руски.\r\n\tОтделено е \"специално внимание на подготовката на феновете хомосексуалисти\". От 2013 г. в Русия е забранена пропагандата на \"нетрадиционни сексуални отношения\" сред непълнолетни, включително разговорите по проблемите с хомосексуализма, което де факто забранява публично да се демонстрират правата на ЛГБТ-общността, посочва британското министерство.\r\n\t\"Великобритания за жалост е подготвила много инструкции как британските фенове да употребяват алкохолни напитки по време на Световното по футбол, отбелязвайки, че е по-добре да не се състезават в това отношение с руснаците\", цитира всекидневникът изявление на Мария Захарова, говорителка на руската дипломация.\r\n\tПо данни на \"Таймс\" британската полиция е отправила към местните фенове, заминаващи за Русия, молба да се въздържат от провокации с оглед \"високите патриотични чувства\" сред руското население, добавя \"Новая газета\".\r\n\tУкраинското външно министерство пък \"настойчиво е препоръчало\" на гражданите да не посещават шампионата в Русия поради \"сериозни заплахи за личната им сигурност\".\r\n\t\"Руските силови структури и наказателните органи\" задържат украинци, обвиняват ги в шпионаж или тероризъм. Властите във федерацията \"извършват и други провокационни действия\" спрямо украинци, ограничават и достъпа на консули и адвокати до задържаните, предупреждава Киев.\r\n\tУкраинската радиотелевизионна компания няма да излъчва Световното, а във Върховната рада е внесен и законопроект за забрана на телевизионни предавания от турнира, за \"да не се допуска държавата агресор да бъде популяризирана в Украйна\".\r\n\tПо данни на ФИФА украински граждани са купили до момента близо 5000 билета за мачовете в Русия.\r\n\tМеждувременно в Аржентина излезе наръчник със съвети за държавни служители, футболисти и журналисти, заминаващи за Русия. Има и препоръки как да се харесат на руските момичета - да бъдат чистоплътни, да се обличат добре, да използват приятен одеколон или парфюм. Освен това авторите съветват аржентинските мъже \"да не задават глупави въпроси за секса\".\r\n\tВластите обаче събрали справочниците и ги върнали, след като откъснали страниците с най-спорните съвети, цитира вестникът аржентинското издание \"Хугада финансиера\".\r\n\tАржентинци са поръчали досега 26 хиляди \"фенски паспорта\", с които могат да влязат в Русия без визи, добавя \"Новая газета\".", "date": "2018.06.11", "title": "С какви препоръки заминават феновете за Мондиала в Русия"}
{"url": "https://www.mediapool.bg/pak-prepyatstvie-pred-gazovata-vrazka-s-gartsiya-news280136.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПродължава забавянето на реализацията на газовата връзка между България и Гърция, след като поредна фирма, нямаща нищо общо с бранша, реши да обжалва една от поръчките за строежа, след като претенциите на винарна и имотна компания по процедурата за инженер-консултант на строежа бяха отхвърлени от Върховния административен съд. Така търгът отново е спрян, докато Комисията за защита на конкуренцията разглежда дали искът има основание, става ясно от  на проектната компания \"Ай Си Джи Би\".\r\n\tИнтересното е, че поръчката за 8.45 млн. евро без ДДС се превърна в най-обжалваната от всички търгове за реализация на проекта, при това от фирми, които очевидно нямат капацитет дори да участват в процедурите, камо ли да ги спечелят. След няколкомесечна битка съдът отхвърли окончателно претенциите на винарната \"Вини България\" и имотната фирма \"Некст Инвест\", които бяха недоволни от разяснения на възложителя по поръчката.\r\n\tСъс същия мотив на 22 май жалба в антимонополния орган е внесла и пернишката фирма \"Фрута-БВВ“ ЕООД, която се занимава с производство и реализация на всякаква промишлена, селскостопанска продукция, плодове и зеленчуци, транспортна дейност  - превоз на пътници и товари в страната и чужбина, складова и лизингова дейност и други. Дружеството с капитал от 50 лв., внесен в ПИБ, е създадено в края на декември 2017 г. от Владимир Цветков Георгиев, който е единственият служител и няма други фирми, според правно-информационните системи.\r\n\tВероятно жалбата на Георгиев ще бъде отхвърлена от КЗК, но остава опцията за допълнително бавене на поръчката чрез обжалване пред Върховния административен съд.\r\n\tИнженер-консултантът е важен, тъй като той трябваше да участва в провеждането на процедурите за избор на доставчик на линейни тръби и за възлагане на инженеринг, доставка и строителство, както и за спазване на установените ключови дати в пътната карта на проекта. Тъй като обявената през ноември 2017 г. поръчка продължава да буксува, \"Ай Си Джи Би\" обяви останалите търгове за започване на строежа на междусистемната газова връзка.\n\n\r\n\tВ ход са двете големи поръчки – за доставка на тръбите за газопровода и за проектант и изпълнител на строежа – съответно за 60 млн. евро без ДДС и за 145 млн. евро без ДДС.\r\n\tТри компании са поканени от \"Ай Си Джи Би\" на 31 май да подадат в 20-дневен срок офертите си за доставка на тръбите. Това са българската \"Топливо 2\", турската \"Ерджияш Челик Бору Санайи А.Ш\" и гръцката \"Коринт Пайпуъркс С.А.\"\r\n\tИзборът на тези три компании да продължат в надпреварата се обжалва от турската \"Ноксел Челик Бору Санайи А.Ш\" пред КЗК, но не е поискано спиране на изпълнението на поръчката и затова процедурата продължава, докато комисията се произнесе по казуса. Останалите отстранени \"Умран Челик Бору Санайи А.Ш\" индийските \"Джиндау\" и \"Велспун Корп Лимитед\", руските тръбни заводи в Загорск и Челябинск и германската \"Залцгитер Манесман Интернешънъл\" засега не са внесли жалби пред антимонополния орган.\r\n\tКандидатите да проектират и изградят 183-километровото трасе на газопровода от Стара Загора през Хасково до Комотини имат срок до 22 юни да подадат заявления за участие.\r\n\tПлановете на правителството на ГЕРБ бяха до края на българското европредседателство да се извърши първа копка на газопровода, но предвид обжалвания и забавянето на реализацията, интерконекторът изпадна от дневния ред на събитията.", "date": "2018.06.11", "title": "Пак препятствие пред газовата връзка с Гърция"}
{"url": "https://www.mediapool.bg/parvata-ofitsialna-obikolka-v-chuzhbina-za-megan-i-hari-shte-e-esenta-v-avstraliya-news280141.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПринц Хари и съпругата му Меган ще направят тази есен първата си официална чуждестранна обиколка след сватбата. Двойката ще посети Австралия, Фиджи, Тонга и Нова Зеландия, съобщи в понеделник дворецът Кенсингтън, цитиран от Франс прес.\r\n\t\r\n\tПосещението на херцога и херцогинята на Съсекс ще съвпадне със спортно състезание за ранени във въоръжени конфликти и военноинвалиди, създадено по инициатива на принц Хари. Тазгодишното му издание ще се проведе в Сидни.\r\n\t\r\n\tЧетирите страни са членки на Общността на нациите, на която Хари е посланик за младежта.\r\n\tТази първа официална обиколка напомня на първите стъпки като омъжена двойка на родителите на Хари, Чарлз и Даяна, които посетиха Австралия и Нова Зеландия.\r\n\t\r\n\tТрийсет и три годишният Хари и 36-годишната бивша актриса Меган Маркъл си казаха \"да\" на 19 май в параклиса \"Сейнт Джордж\" в замъка Уиндзор.", "date": "2018.06.11", "title": "Първата официална обиколка в чужбина за Меган и Хари ще е есента в Австралия"}
{"url": "https://www.mediapool.bg/es-zastava-iztsyalo-zad-zaklyuchitelnoto-komyunike-ot-sreshtata-na-g-7-v-kanada-news280158.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕС изцяло подкрепя заключителното комюнике от срещата на Г-7 в Канада, заяви днес говорител на Европейската комисия.\r\n\t\r\n\tПредседателят на ЕК Жан-Клод Юнкер иска открито да благодари на канадския премиер Джъстин Трюдо за отличната подготовка на тази трудна среща, добави говорителят. ЕС остава за международна система, основана на правила. Ще вземем всички мерки за изпълнение на посочените в комюникето цели, допълни той.\r\n\t\r\n\tСрещата в Канада завърши с комюнике от 28 точки, в което се отбелязва ключовата роля на международна търговска система, основана на правила. След разпространяването на документа президентът на САЩ Доналд Тръмп съобщи, че не подкрепя текста и отправи критики към Трюдо, домакин на срещата.", "date": "2018.06.11", "title": "ЕС застава изцяло зад заключителното комюнике от срещата на Г-7 в Канада"}
{"url": "https://www.mediapool.bg/ispaniya-se-saglasi-da-prieme-stotitsi-otkazani-ot-italiya-bedstvashti-bezhantsi-news280119.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанското правителство обяви в понеделник, че ще приеме кораба с 629 мигранти, спасени край бреговете на Либия, на който Италия и Малта отказаха достъп.\r\n\t\"Наш дълг е да помогнем да се избегне хуманитарна катастрофа и да предложим сигурен пристан на тези хора\", се казва в комюнике от канцеларията на премиера Педро Санчес.\r\n\tПравителството уточни, че корабът \"Акуариус\" ще може да акостира в пристанището на град Валенсия.\r\n\tПреди това кметовете на испанските градове Барселона и Валенсия предложиха да приемат в градските пристанища кораба.\r\n\tКметицата на каталунската столица Ада Колау предложи градът ѝ да окаже помощ на бедстващите и разкритикува европейците. Според нея кризата с кораба \"Акуариус\" поставя под въпрос единството на Европейския съюз. \"Дълг на едно демократично правителство е да не отвръща поглед при хуманитарна криза\", заяви тя.\n\n\r\n\tКолау призова също съставеното от социалистите ново испанско правителство да промени миграционната политика, установена от предишното консервативно управление.\r\n\tМедиците на кораба с мигрантите, на който има бременни жени и непридружени малолетни, предупредиха, че храната на борда ще стигне само за днес. Марко Бертото от хуманитарната организация \"Лекари без граници\" каза за италианската държавна телевизия, че някои от спасените мигранти имат вода в дробовете си, след като са паднали в морето от лодките на трафикантите, други имат изгаряния от горивото и солената морска вода, а трети страдат от хипотермия.\r\n\tПремиерът на Италия Джузепе Конте и министър-председателят на Малта Джоузеф Мускат благодариха на Испания, че ще приеме в пристанище Валенсия кораба, предаде Асошиейтед прес.\r\n\tКонте благодари на Испания, че е откликнала на призива на Италия дружеска европейска страна да приеме хората, търсещи убежище. Мускат публикува благодарствен туит, в който разкритикува Италия, че е удължила престоя на мигрантите в морето. Той каза, че Малта ще изпрати пресни припаси на кораба \"Акуариус\".\r\n\t\r\n\tТова, че накарахме Испания да приеме кораба със спасените мигранти, след като Италия и Малта отказаха, е голяма победа, заяви италианският министър на вътрешните работи Матео Салвини, цитиран от ДПА.\r\n\t\r\n\tТова, че ясно и културно заявихме позицията си - нещо, което италианското правителство не е правило дълго време, от години, се отплаща, заяви Салвини от централата на своята партия \"Лига\".\r\n\t\r\n\tНасочването на вниманието върху проблема, че спасените в Средиземно море мигранти не бива автоматично да се насочват към Италия, е важен първи сигнал, в посока на нова европейска имиграционна политика, добави той.\r\n\t\r\n\tСалвини каза, че възнамерява утре да обсъди въпроса по телефона с колегите си от Франция, Германия, Австрия, Белгия и Холандия.\r\n\tИталия и Малта затвориха пристанищата си\r\n\tФренската благотворителна организация \"Ес О Ес Медитеране\" (\"SOS Mediterranee\") заяви в неделя в Туитър, че нейният спасителен кораб \"Акуариус\" (\"Aquarius\") е качил 629 мигранти, включително 123 непълнолетни без придружител, 11 други деца и седем бременни жени.\r\n\tМигрантите, главно африканци от страни на юг от Сахара, са взети при шест различни спасителни операции край бреговете на Либия и включват стотици хора, спасени от италиански военноморски съдове и после прехвърлени на нейния кораб.\r\n\tОрганизацията заяви, че корабът пътува \"на север към сигурно пристанище\", без да уточнява местоназначението, въпреки че буквално всеки подобен кораб с мигранти през последните пет години стига в крайна сметка до Италия.\r\n\tИталия обяче обяви, че няма да допусне кораба в никое от своите пристанища и поиска от Малта да го приеме. Тя обаче отхвърля искането, като каза, че няма нищо общо със спасителната операция.\r\n\tС този ход новият италиански вътрешен министър Матео Салвини, който е лидер на крайнодясната партия \"Лига\", прави стъпка към изпълнение на своите предизборни обещания да спре потока от мигранти към Италия, отбелязва Ройтерс.\r\n\t\"Малта не приема никого. Франция връща хора на границата, Испания брани границите си с оръжие\", заяви Салвини във Фейсбук. \"От днес Италия също ще започне да казва \"не\" на трафика на хора, \"не\" на бизнеса на незаконната имиграция\", каза той.\r\n\tПовече от 600 000 мигранти са пристигнали в Италия по море от Африка през последните пет години. През последните месеци бройката значително намалява, но през последните дни спасяванията се увеличават, което подлага Салвини на първото му изпитание като министър.\r\n\t\"Моята цел е да осигуря спокоен живот на тези младежи в Африка и на нашите деца в Италия\", заяви той, използвайки хаштага от Туитър \"Ще затворим пристанищата\".\r\n\tСалвини обаче няма власт над пристанищата и не беше ясно дали неговата позиция ще устои. Кметът на Неапол, който нееднократно е влизал в сблъсък с лидера на Лигата, каза, че ще приветства хуманитарния кораб. \"Неапол е готов, без финансови средства, да спасява животи\", заяви той.\r\n\tПри придвижването си на север корабът мина край Малта. Италиански служител каза, че Салвини е отправил искане до малтийското правителство да позволи на плавателния съд да акостира на острова.\r\n\tМалта обаче заяви, че спасителните операции са били проведени в международни води край Либия и са били координирани от Италия.\r\n\t\"Малта не е нито компетентната, нито координиращата власт в този случай. Малта ще съблюдава преобладаващите закони\", каза нейното правителство.\r\n\tМалтийският премиер Джоузеф Мускат каза, че отказът на Италия създава опасна ситуация за всички, които имат отношение към случая. В изявление, разпространено късно снощи след разговор с италианския му колега, Мускат отказа достъп на кораба до малтийско пристанище, но подчерта, че Малта ще извърши спешна медицинска евакуация при необходимост.\r\n\tКорабът прекара нощта между Малта и Сицилия в очакване да получи разрешение да акостира на някое пристанище.\r\n\tООН и ЕС призоваха Италия и Малта да приемат незабавно кораба\r\n\t \r\n\tВърховният комисариат на ООН за бежанците (ВКБООН) призова днес Италия и Малта да разрешат незабавно кораб с повече от 600 мигранти да акостира в техни пристанища, предупреждавайки за изключително спешна хуманитарна ситуация.\r\n\t \r\n\tВ изявление ВКБООН призова \"съответните правителства да разрешат незабавно дебаркиране на няколкостотинте души, блокирани в Средиземно море от събота\".\r\n\t\r\n\tХуманитарното положението изисква много спешни действия. Хората бедстват, изпитват недостиг на провизии и им е необходима бърза помощ. По-широките въпроси кой е отговорен и как трябва да бъдат разпределени отговорностите между страните трябва да се оставят за по-късно, заяви Венсан Кощел, специален пратеник на Върховния комисариат за Централно Средиземно море.\r\n\t\r\n\tЕвропейската комисия също призова за бързо решаване на ситуацията. \"Настояваме всички заинтересовани страни да съдействат за бързо уреждане на въпроса, за да могат хората на кораба \"Акуариус\" да слязат на сушата безопасно възможно най-скоро\", заяви пред журналисти говорителят на ЕК Маргаритис Схинас, цитиран от Асошиейтед прес.\r\n\t\r\n\tБерлин отправи апел към Италия и Малта да изпълнят хуманитарния си дълг. Обезпокоени сме от положението на хората на този кораб и германското правителство призовава всички засегнати страни да поемат хуманитарната си отговорност, заяви на брифинг с журналисти правителственият говорител Щефен Зайберт.", "date": "2018.06.11", "title": "Испания се съгласи да приеме стотици отказани от Италия бедстващи бежанци"}
{"url": "https://www.mediapool.bg/zhenata-na-tomislav-donchev-bila-gnevna-poveche-na-darzhavata-otkolkoto-na-tsiganite-news280160.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредизвикалият скандал коментар във Фейсбук на жената на вицепремиера Томислав Дончев Светлана Дончева е бил провокиран от безсилието на държавата да въдвори ред. Това се разбра от интервюто на вицепремиера пред бТВ в понеделник.\r\n\tПрез миналата седмица Светлана Дончева написа в социалната мрежа: \"Морковите за циганите са на свършване, време е за тоягата!\" След това коментарът бе изтрит от администраторите на Фейсбук, а авторката обясни доста по-късно, че не е расист. Тя искала само да подчертае, че всички български граждани имат права, но и задължения, които трябва да спазват.\r\n\tВ скандала се намесиха Българският хелзинкски комитет, \"ДРОМ\" - Видин и \"Ларго\" – Кюстендил, които изпратиха отворено писмо до Томислав Дончев. Трите организации изразиха възмущението си от позицията на Светлана Дончева, но не само това - те поискаха Дончев да се разграничи от тезата на жена си или да подаде оставка.\r\n\tВ понеделник от дружните обяснения на Дончеви стана ясно, че Светлана нямала нищо против циганите. Тя само призовавала държавата, представлявана и от съпруга ѝ, да въдвори ред сред тях. Отговорът на Томислав Дончев бе, че не желае да хваща \"тоягата\", но обясни причините за гнева на своята съпруга.\r\n\t\"Неспособност на представители на държавни служби да въдворят ред и закон, невъзможност да се съберат дължими глоби, невъзможност противообществен поведение да бъде прекратено, в най-конкретния случай ставаше дума за музика, усилена до край, която тероризира цял квартал и никоя държавна служба, включително полицията, не е в състояние да вземе мерки\", разказа Дончев пред бТВ.\n\n\r\n\tСлед това обяснение, водещият на бТВ зададе въпроса: \"Това всъщност е пост срещу вас, така ли да го разбирам?\" Томислав Дончев каза лаконично: \"Кой, както иска да го разбира\". Вицепремиерът обаче не желае да размахва \"тояги\".\r\n\t\"Едва ли някой си е представял, че ще отида да размахвам тоягата, а жена ми ще седи у нас да шие гоблени и няма да има мнение\", каза той пред бТВ. Дончев обясни, че по принцип може да тръгне като колегата си Валери Симеонов и да намалява музиката в ромските махали, но не се вижда в тази роля.\r\n\tОт всички тези обяснения обаче не става ясно защо Светлана Дончева не е призовала някой да развърти тоягата и срещу полицията, примерно.\r\n\tМузика и каруци\r\n\tСамата Светлана Дончева обяснява пред \"24 часа\", че е призовала към грабване на тоягата срещу циганите, след като първо е видяла видео как ромска музика огласява целия квартал \"Младост\" в Габрово и никоя държавна служба не предприема нищо. След това е видяла видео как роми пребиват шофьор в центъра на София.\r\n\t\"Нашето семейство е много свързано с Габрово, както е известно, и това много ме разстрои. Защото не можеш нищо да направиш в такава ситуация, безсилен си. Можеш да им направиш само забележка, но това невинаги е безопасно. Не можеш да се оплачеш на някого, който да им спре музиката. На сутринта пък видях видеото, на което група роми пребиват момчето, което беше засечено от кон с каруца. Това беше поводът да напиша този статус\", разказва Светлана Дончева пред \"24 часа\".\r\n\tТя допълва, че е останала изненадана от ромските организации, които са скочили срещу позицията ѝ, в която \"нямало нищо расистко\". Според нея призивите към Томислав Дончев да се разграничи от жена си напомнят на \"сталинските времена\".\r\n\t\"Мъжът не може да е отговорен за думите на жена си. Ние сме две отделни личности. Аз не се изживявам като жената на вицепремиер. Ходя с метро на работа и имам собствена позиция\", казва Дончева.\r\n\tТя допълва, че е \"независима личност\" и \"нямам никакво намерение да спазвам някакъв измислен остарял и ненужен етикет\".\r\n\tПроблемът е с генерализацията\r\n\tПред бТВ вицепремиерът Томислав Дончев все пак с половин уста разкритикува позицията на съпругата си, обяснявайки, че \"стереотипите и генерализацията са нещо много опасно\".\r\n\t\"Политиците са крадливи, журналистите са тъпи и всеки, който принадлежи към тази група притежава този белег. Съвсем друг е въпросът, че ако някой каже, че \"политиците са крадливи\", аз няма да се разпозная, нито пък вие (към водещия – б.р.)\", обясни Томислав Дончев.\r\n\tПроблемът с първия коментар на Светлана Дончева за \"тоягата\" бе, че тя генерализира всички цигани под един знаменател и под една \"тояга\". Именно това предизвика масови обвинения, че тя е пуснала расистки коментар. Едва в третия си коментар тя уточни какво е имала предвид и дори се извини за тази генерализация.\r\n\tВицепремиерът от своя страна не бе съгласен с позицията на двете ромски организации и БХК.\r\n\t\"Има нещо, което ме притеснява в подхода на Българския хелзински комитет (откъдето поискаха оставката му, ако не се разграничи от статуса – бел. ред.) и това е допускането за колективна отговорност. Сега ме карат да се откажа от жена си, утре от детето си - не ми харесва този подход\", добави Томислав Дончев.\r\n\t\"Подкрепям я напълно в принципа ѝ да има спазване на закона от всички граждани\", каза вицепремиерът. Той настоя за налагане на мерки на интеграция на ромите при това основно в сферата на образованието.", "date": "2018.06.11", "title": "Жената на Томислав Дончев била гневна повече на държавата, отколкото на циганите"}
{"url": "https://www.mediapool.bg/noviyat-tsentar-na-sofiya---okolo-tsentralna-gara-news280161.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИновативна архитектура, концертна зала, галерия, музей, артцентър и голям парк. Това са част от идеите за развитието на пространството около Централна гара, предложени от архитектурното студио \"А и А архитекти\". Негов проект спечели първо място в конкурса за вторичен градски център на столицата, който беше обявен от общината в рамките на архитектурните награди \"Визар\".\r\n\tИдеята е това крайно неприветливо и избягвано в момента пространство да стане привлекателно за хората чрез подобряване на инфраструктурата и инвестиции в офисни, жилищни и публични пространства. По този начин то може да се оформи като новия център на София.\r\n\tПроектът на \"А и А архитекти\" предвижда изграждането на голям парк пред гарата. Той трябва да преминава в озеленен пешеходен надлез, който да минава над жп линиите и да свързва пространствата на юг от гарата с тези от северната ѝ страна. Трафикът, паркингите и съществуващите търговски площи трябва да минат под земята, а хората да излязат отгоре. Предвижда се пространството около гарата да се оживи с изграждането на публични сгради, което пък да доведе до последващо строителство на нови офиси и жилища.\r\n\tОсъществяването на идеите на спечелилите конкурса е в ръцете на общината, която трябва да намери средства, за да инвестира в публичните сгради и инфраструктура, които да доведат след себе си и частни инвестиции в тази част на града.\r\n\t\n\n\r\n\tПарк\r\n\tВ момента пред гарата има автогара, търговски обекти, паркинг. Хората пък трябва да минават под земята, за да стигнат от гарата до близката спирка на градския транспорт или до станцията на метрото. В същото време търговските площи в т. нар Ротонда, която отново е в подземното ниво, от години стоят неизползвани. Навсякъде намирисва на урина и боклуци.\r\n\tОт архитектурното студио предлагат обръщане на съществуващата ситуация - хората да излязат над земята, а колите да слязат долу. Паркингът, стоянката за таксита, както и автомобилният трафик трябва да заемат сега съществуващите подлези и пасажи. Сегашната инфраструктура за пешеходци трябва да се пригоди за коли.\r\n\tБъдещият парк пред гарата трябва да интегрира в себе си и отсечката от бул. \"Мария Луиза\", която минава пред гарата. Предвижда се над земята да минават само трамваи. По замисъл парковото пространство ще покрива и съществуващите в момента търговски обекти пред гарата. Това ще стане чрез инсталиране на зелените площи над тях и над жп линиите. Така териториите пред гарата ще се свържат пешеходно с тези зад нея.\r\n\tБъдещият парк трябва да се свърже пешеходно и със съществуващите градини - \"Алжир\" и на \"Майчин дом\", както и с площад \"Лъвов мост\".\r\n\tЗа оживяване на пространството около гарата се предлага създаването на дълги пешеходни и веломаршрути от центъра до териториите северно от гарата.\r\n\t\r\n\tПодземен булевард\r\n\tВ избрания на първо място проект се предлага бул. \"Мария Луиза\" да минава под земята в участъка пред Централна гара. Трябва да се направи и тунел - продължение на бул. \"Христо Ботев\", с който да се осигурява автомобилен достъп до териториите северно от гарата.\r\n\tНеизползваното в момента подземно пространство на Ротондата пък ще стане паркинг и стоянка за таксита.\r\n\tЗелени сгради\r\n\tЮжно от гарата се предлага изграждането на няколко нови сгради. Те трябва да са с иновативен дизайн, да привличат с архитектурата си и да имат разнообразни функции, за да направят мястото оживено 24 часа, 7 дни в седмицата.\r\n\tЗа целта се предвижда изграждането на концертна зала, център за събития, дизайнерски хотели, музей, галерия, факултет на висше училище.\r\n\tПри проектирането на новите сгради се предлага активно навлизане на градската среда в тях и обратно. Изнасяне на зони с публичен достъп на покривите на сградите - барове, ресторанти, уелнес центрове, детски центрове. Предвижда се богато озеленяване на фасадите и покривите, както и впечатляваща визия и силует на зданията. Целта е мястото да се превърне в дестинация за градски туризъм.\r\n\tЖивот на север\r\n\tДаването на предложения за оживяване на пустеещите в момента територии северно от гарата, беше едно от изискванията към участниците в конкурса за вторичен градски център. От \"А и А архитекти\" предлагат тази цел да бъде изпълнена на да етапа. Първата стъпка е изграждане на инфрастрктура за достъп до това пространство - пешеходен надлез и автомобилен тунел.\r\n\tПаралелно с това трябва да се инвестира и в пространства, заради които хората да ходят на север от линиите. Предлага се първоначално жп заводът край гарата да се трансформира в културен център, а наоколо да бъдат направени барове, клубове, ресторанти, както и да се създаде място за развитие на креативни индустрии.\r\n\tНа втория етап трябва да дойдат частните инвеститори, които да изградят нови офис и жилищни площи.", "date": "2018.06.11", "title": "Новият център на София - около Централна гара"}
{"url": "https://www.mediapool.bg/sindikatite-s-kolektivna-zhalba-sreshtu-bulgaria-do-saveta-na-evropa-news280162.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТри синдиката ще внесат колективна жалба до Съвета на Европа срещу България. КНСБ, КТ \"Подкрепа\" и Европейската конфедерация на профсъюзите смятат, че е нарушено правото на колективно договаряне на държавните служители. Това обяви президентът на КНСБ Пламен Димитров в понеделник.\r\n\tСиндикатите настояват държавните служители да получат правото на колективно трудово договаряне, освен правото на стачка, за която поправка са били нужни осем години.\r\n\tПравото на колективно договаряне към момента не се съдържа в Закона за държавния служител, а изключването на държавните служители до голяма степен противоречи на трудово-правните задължения на България по редица международни договори.", "date": "2018.06.11", "title": "Синдикатите с колективна жалба срещу България до Съвета на Европа"}
{"url": "https://www.mediapool.bg/iznosat-za-treti-strani-spada-s-156-kam-april-news280163.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарският износ към държавите извън ЕС бележи спад от 15.6% за януари - април 2018 г. в сравнение на същия период на миналата година, обяви Националният статистически институт (НСИ).\r\n\tВ същото време експортът към ЕС се увеличава с 13.8%, което води до общ ръст на износа в размер на 3.5%.\r\n\tПрез периода януари - април 2018 г. от България са изнесени стоки общо на стойност 16.6 млрд. лв., което е ръст на годишна база от 3.5 на сто. Само през април 2018 г. общият износ възлиза на 4.17 млрд. лв. и се увеличава с 6.8 на сто спрямо същия месец на предходната година.\r\n\tПрез периода януари - април 2018 г. в страната са внесени стоки общо на стойност 19.7 млрд. лв., или с 5.8 на сто повече спрямо същия период на 2017 г. През април 2018 г. общият внос се увеличава с 6.2 на сто спрямо същия месец на предходната година и възлиза на 4.97 млрд. лв.\r\n\tОбщото външнотърговско салдо е отрицателно през периода януари - април 2018 г. и е на стойност 3.1 млрд. лева.\n\n\r\n\tПрез периода януари - април 2018 г. износът на България за трети страни намалява с 15.6 на сто в сравнение със същия период на 2017 г. и е на стойност 4.77 млрд. лева.\r\n\tВносът на България от трети страни през периода януари - април 2018 г. намалява с 2.3 на сто в сравнение със същия период на 2017 г. и е на стойност 6.7 млрд. лева. През април 2018 г. вносът на България от трети страни се увеличава с 3 на сто спрямо същия месец на предходната година и е в размер на 1.75 млрд. лeвa.\r\n\tВъншнотърговското салдо на България с трети страни през периода януари - април 2018 г. е отрицателно и е в размер на 1.9 млрд. лева.", "date": "2018.06.11", "title": "Износът за трети страни спада с 15.6% към април"}
{"url": "https://www.mediapool.bg/nov-avtoprotest---sega-zaradi-prinuditelno-sdruzhavane-news280164.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПо-малко от месец след националния протест на автопревозвачите срещу европакета \"Мобилност\", браншът насрочи за 14 юни – четвъртък, нови демонстрации – този път срещу принудителното сдружаване на организациите в Българска автомобилна камара (БАК), създавана със законопроект, внесен за разглеждане в Народното събрание от депутати на ГЕРБ, Обединените патриоти и \"Воля\".\r\n\tНамеренията са за един час да бъдат спрени автобусните превози в цялата страна, ако законопроектът не бъде оттеглен. Компаниите са подкрепени от Асоциацията на индустриалния капитал в България, Българската стопанска камара и Българската търговско-промишлена палата, които излязоха с позиция срещу намеренията на народните депутати.\r\n\tРедица браншови организации са недоволни от това, че правителството смята да сформира една камара в сферата на автомобилния транспорт, на която ще се възложат и държавни функции като лицензирането на превозвачите и контрола върху тяхната дейност. В момента тези функции се вършат от Изпълнителната агенция \"Автомобилна администрация“ към Министерството на транспорта, информационните технологии и съобщенията като идеята те да се прехвърлят на бранша е саморегулацията му.\r\n\tСпоред трите работодателски организации, законопроектът смесва функции и понятия за формирането на автомобилната камара и по този начин я деформира и обезсмисля. Бизнесът опонира на аргумента на депутатите,че така се въвежда европейски регламент и уточнява, че изискванията на ЕК не предвиждат създаване на такъв орган със статут на юридическо лице с нестопанска цел.\r\n\tЧрез предвиденото задължително членство в БАК на предприятията от сектора се нарушава принципът на свобода на сдружаване, регламентиран в конституцията на България и конвенция на Международната организация на труда, както и се рушат изграждани в продължение на 20 години индустриални отношения, посочват организациите.\n\n\r\n\tТе смятат, че се създават условия за нарушаване на конкуренцията в автотранспортния сектор като в същото време няма да успее да развие основни предимства на саморегулирането – ниски административни разходи, оползотворяване на специфичния експертен опит в професията, висока степен на доверие от страна на членовете и др.\r\n\tОпасенията се, че в рамките на новата камара ще се създадат условия за картели и договаряне на цените на транспортните услуги чрез прагове.\r\n\t\"Увеличава се административната и финансова тежест върху предприятията в сектора. Към изискванията за упражняване на дейността (лицензионен режим) се добавя и задължението за членство в професионалната организация, задължение за внасяне на неустановен като размер членски внос и вписване в професионален регистър\", пише в позицията на работодателските организации. Те дават за пример как според действащите към 2010 г. ценоразписи на услугите на някои браншови сдружения, осъществяващи регулиращи държавни функции по силата на закон, минималният размер за вписване е 1200 лв., а максималният - 80 000 лева. Встъпителният членски внос в някои от тях е по 10 000 лева, обясняват от бизнеса.\r\n\tСпоред неговите представители Поради характера на задължителното членство и заплахата от отнемане на лиценз, нарастват възможностите за натиск върху членовете и упражняване на рекет в процеса на вземане на решения.\r\n\tДруго тяхно становище е, че се узаконява явен конфликт на интереси. Комисията към БАК, която разглежда заявления и предлага на министъра на транспорта, информационните технологии и съобщенията издаването или отказа от издаване на лиценз, се състои от лица, осъществяващи дейност в бранша. По този начин законопроектът предоставя право да се упражняват публични функции от лица, които имат безспорен частен интерес при осъществяването им, без да са предвидени защитни механизми и в грубо нарушение на Закона за предотвратяване и установяване на конфликт на интереси, смята браншът.\r\n\tСпоред него \"зад текстовете на законопроекта прозират очевидни партикуларни корпоративни лобистки интереси, различни от тези на преобладаващата част от ангажираните в автотранспортния сектор, както и на общия публичен интерес\".\r\n\tБраншовите организации настояват за срещи с парламентарните групи и ресорната парламентарна комисия, по време на които да представят подробно своите възражения. Ако това не стане, са готови на общонационален протест и ново стоварване на автобуси и камиони в София.\r\n\t\"Бихме подкрепили бъдеща законодателна инициатива за приемане на общ Закон за браншовите организации, който да даде ясна регламентация на условията за тяхното учредяване и функциониране, в съответствие с конституционните принципи за доброволност на сдружаването, като създаде ясни правила за аутсорсинг на административни дейности\", допълва се в становището на АИКБ, БТПП и БСК.", "date": "2018.06.11", "title": "Нов автопротест - сега заради принудително сдружаване"}
{"url": "https://www.mediapool.bg/sakrashteniya-na-400-minyori-ot-bobov-dol-povdigat-vaprosa-s-rannoto-im-pensionirane-news280165.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаради предстоящото съкращаване на 400 работника от мини \"Бобов дол\", част от които имат  проблем с ранното пенсиониране, въпросът отново ще бъде поставен на дневен ред в парламента, стана ясно след среща на националния омбудсман Мая Манолова с потърпевши  миньори в понеделник в рудника.\r\n\tВ София социалният министър Бисер Петков, който часове по-късно подаде оставка заради протести на майки с деца с увреждания, каза, че ведомството му ще съдейства на подлежащите на съкращения да си намерят нова работа или да се преквалифицира.\r\n\tЗа съкращаването на работниците от мините стана ясно миналата седмица. Тяхното освобождаване от работа ще започне поетапно от 16 юли, но общината в Бобов дол е против това, тъй като стотици ще останат без работа. Причината е че в региона не е създадена алтернативна заетост и няма преки инвестиции, които да отворят нови работни места.\r\n\tМанолова, която и друг път е била посредник в решаването на миньорски проблеми, посочи, че ще поиска среща с председателя на Народното събрание Цвета Караянчева и шефовете на парламентарните групи, за да се решат проблемите с ранното пенсиониране на работниците първа категория, каквито са миньорите.\r\n\tПодземните работници не могат да се пенсионират, заради поправка в закона от края на миналата година, лишаващи миньорите от възможността да се пенсионират при навършване на 45 години и четири месеца и с поне 10 години стаж в рудниците, посочи общественият защитник.  По думите ѝ, тези промени ще засегнат 80 души от 400-те, които предстои поетапно да бъдат съкратени от мината.\r\n\t \r\n\tМанолова припомни, че още в края на миналата година, след направените от депутатите законодателни промени, е възникнал този проблем при пенсионирането на миньори, но след нейното настояване и на разбирането на НОИ и на неговото ръководство бяха приети правила, които дадоха възможност на подземните работници, съкратени през 2017 г., да се пенсионират по стария закон.\n\n\r\n\tОмбудсманът подчерта, че сега проблемът излиза отново с пълна сила за всички, които предстои да бъдат съкратени през тази година, но вместо да се пенсионират, ще чакат 10 или 12 години, докато не направят необходимата пенсионна възраст от 54 г. ,разписана в новите разпоредби.\r\n\tМанолова изрази недоумение защо нито един депутат не се е ангажирал да внесе изготвените от нея и внесени на 8 януари т.г. в Народното събрание предложения, които целят връщане на старото състояние на законодателството, което ще позволи на миньори с над 10 години трудов стаж и навършени 45 години и шест месеца, да се пенсионират нормално.\r\n\t\"Много се надявам, че до 31 юли 2018 г., когато приключва тази пленарна сесия ще се намери депутат, който да внесе законът, защото тези предложения ще дадат възможност на хората да се пенсионират и да продължат достойно живота си“, заяви омбудсманът.\r\n\tМанолова коментира и други два проблема, свързани със съкращението на миньорите от „Бобов дол“, които обаче не са навършили възраст за пенсиониране.\r\n\t„Първият е как да си намерят нова работа. Затова и тук са експертите от Агенцията по заетостта, които поемат ангажимент да ги консултират и да ги ориентират със свободни позиции на пазара на труда, както и с курсовете за преквалификация“, каза общественият защитник. На срещата стана ясно, че оферта за наемане на около 300 миньори вече е отправила белгийска фирма към кметицата на Бобов дол Елза Величкова.\r\n\t\"Мисля, че този проблем няма да е толкова труден за решаване, защото буквално докато пътувах тази сутрин ми се обадиха работодатели от региона, които предлагат високи заплати, транспорт, храна и всички придобивки при положение, че има желание да се започне работа“, каза омбудсманът.\r\n\tЗа другия проблем – изплащане на дължимите обезщетения и заплати, от мениджмънта на мината увериха, че това ще се случи в срок.", "date": "2018.06.11", "title": "Съкращения на 400 миньори от \"Бобов дол\" повдигат въпроса с ранното им пенсиониране"}
{"url": "https://www.mediapool.bg/piyan-shofyor-na-tir-predizvika-katastrofa-s-zhertva-v-rishkiya-prohod-news280151.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПиян шофьор на ТИР предизвика тежка катастрофа с микробус в Ришкия проход в понеделник, при която загина един човек, а петима бяха ранени.\r\n\tПътният инцидент е станал минути след 14.00 часа, когато товарният камион, управляван от украински гражданин, е затиснал буса.\r\n\tПо спешност в болницата в Шумен са приети петима ранени, сред които две жени, две момчета и бебе, съобщи директорът на лечебното заведение д-р Атанас Атанасов пред БНР.\r\n\tПри последвалата след катастрофата проверка за алкохол на украинския шофьор, дрегерът е отчел съдържание на 2.81 промила алкохол в кръвта му. Движението на колите временно се отклонява през прохода Айтос – Провадия.", "date": "2018.06.11", "title": "Пиян шофьор на ТИР предизвика катастрофа с жертва в Ришкия проход"}
{"url": "https://www.mediapool.bg/opera-v-parka-za-deveta-godina-news280149.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийската опера и балет се пренася в парка за девета поредна година.\r\n\tЛетният фестивал по традиция е във Военната академия \"Г. С. Раковски\".  започва на 15 юни със спектакъла \"Лакме\" от Лео Делиб. Представленията на открито ще продължат до 15 юли.\r\n\tПрограмата включва още оперите \"Пепеляшка\" и \"Любовен еликсир\", балетните постановки \"Дамата с камелиите\", \"Жизел\" и \"Зорба гъркът\", както и детските спектакли \"Трите прасенца\", \"Мечо пух\", \"Вълшебната флейта\" и \"Червената шапчица\".\r\n\tДетската програма включва и една премиера - на българската опера за деца \"История с патоци, мечо и лиса\". Музиката е на композитора Георги Костов, а либретото на режисьора Юлия Кръстева. Текстът е по едноименната приказка в стихове на проф. Огнян Герджиков.\r\n\tОт Софийската опера съобщиха още, че през юли ще бъде премиерата на мюзикъла \"Мама миа\". Представленията ще са на 18, 19, 20, 21 и 22 юли. Представленията на Третия летен фестивал в Белоградчик \"Опера на върховете\" са на 26, 27, 28 и 29 юли. Предвиждат се и спектакли в цялата страна.\n\n\r\n\tСлед десетки постановки по целия свят и над 60 милиона зрители, суперхитът идва и на българска сцена под режисурата на акад. Пламен Карталов. В него участват Ники Сотиров, Орлин Горанов, Владимир Михайлов, Весела Делчева, Михаела Маринова, Деница Шопова, Людмила Козарева, Еделина Кънева, Денко Проданов, Елена Стоянова, Силвана Пръвчева, Николай Павлов, Симеон Владов и други.\r\n\tДиригент е Светослав Лазаров, хореограф - Риолина Топалова.\r\n\tПосетителите ще се насладят на песните на ABBA Super Trouper, Dancing Queen, Knowing Me, Knowing You, Take a Chance on Me, Thank You for the Music и други.\r\n\tЛибретото на Катрин Джонсън по идея на Джуди Креймър пренася зрителите на гръцки остров, където любовта, страстите и изненадващите ситуации ги въвличат в романтична комедия.\r\n\tБилетите са в продажба на касата на Софийската опера и касите на Eventim и Easy Pay.", "date": "2018.06.11", "title": "Опера в парка за девета година"}
{"url": "https://www.mediapool.bg/atomni-bombi-i-normalizatsiya---zalozite-na-sreshtata-kim-tramp-news280166.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато Доналд Тръмп и Ким Чен-ун седнат утре лице в лице на безпрецедентната среща на върха, те ще имат според американския президент \"уникален случай\" да придвижат напред каузата на мира. Но ги очакват и редица трънливи въпроси.\r\n\tПремахване на ядреното оръжие\r\n\t\r\n\tТова е сърцевината на проблема и дипломатите правят усилия да запълнят пропастта, която продължава да разделя двете страни в навечерието на срещата.\r\n\t\r\n\tВашингтон изисква \"пълно, подлежащо на проверка и необратимо освобождаване от ядреното оръжие\" на Северна Корея. По думите на Тръмп: \"Те трябва да се освободят от ядреното оръжие. Ако не го направят, това ще е неприемливо\".\r\n\t\r\n\tПхенян не спира да говори за ангажимента си, насочен към \"освобождаване на Корейския полуостров от ядрено оръжие\". Формулата обаче е обект на тълкуване и не е ясно какви отстъпки ще е готова да сложи на масата Северна Корея.\n\n\r\n\t\r\n\tПо оценки на Сеул Северът разполага с 50 кг плутоний, достатъчни, според медии, да произведе десетина бомби и има \"значителен\" капацитет за производство на оръжие с уран.\r\n\tПредишните споразумения се провалиха с трясък и специалистите не биха заложили на желанието на севернокорейския лидер да се откаже от \"скъпоценния си меч\" - силата му за ядрено възпиране.\r\n\t\r\n\tСпоред експерти ще са нужни няколко години за премахване на ядрен арсенал, изграждан тайно през десетилетията, процес, който е изключително трудно да бъде контролиран.\r\n\t\r\n\tЗигфрид Хекер, известен американски специалист, обяви, че пълно и незабавно премахване на ядреното оръжие е \"немислимо\" и би било като сценарий за капитулация на Северна Корея\".\r\n\tПрекратяване на Корейската война?\r\n\t\r\n\tСеверът и Югът технически още са във война, тъй като конфликтът от 1950-53 г. завърши с примирие, което тогавашният южнокорейски лидер отказа да подпише. То създаде Демилитаризирана зона (DMZ), която утвърди разделянето на Корейския полуостров.\r\n\t\r\n\tНа междукорейската среща на върха през април Ким и южнокорейският президент Мун Дже-ин се договориха да се стремят към мирен договор.\r\n\t\r\n\tСеул обяви миналата седмица, че тристранните разговори с Пхенян и Вашингтон са били насочени към встъпителна декларация по въпроса.\r\n\t\r\n\tТя ще предхожда официален мирен договор, който ще се занимае със сложни проблеми, изискващи трудоемки преговори. То трябва да включва и Китай, подписал примирието и подкрепял Севера през войната.\r\n\t\r\n\t\"Напълно възможно е да подпишем споразумение и към това гледаме\", обяви обаче Тръмп. \"Това изглежда малко странно, но вероятно е най-лесно\".\r\n\tНормализация\r\n\t\r\n\tАмериканският президент размаха моркова за нормализация на дипломатическите отношения между някогашни врагове, дори отправи покана на севернокореец номер едно за посещение в Белия дом.\r\n\t\r\n\t\"Може би можем да започнем с Белия дом, как мислите?\", каза той, запитан дали Ким ще бъде поканен във Вашингтон или в имението му в Мар-а-Лаго във Флорида.\r\n\t\r\n\tДруг стимулиращ фактор може да е отменяне на санкциите на ООН срещу Пхенян. Но и тук има голямо препятствие - Вашингтон твърди, че те могат да изчезнат, само ако премахването на ядреното оръжие е завършено. Пхенян желае облекчаването им \"на етапи\" въз основа на напредъка към тази цел.\r\n\tЧовешки права\r\n\t\r\n\tЗащитниците на правата на човека казват, че нарушенията на тези права са широко разпространени в Северна Корея, където близо 120 000 затворници гният в лагери, а някои се питат дали Тръмп ще повдигне въпроса.\r\n\t\r\n\tЯпония, близък съюзник на САЩ, настоява американският президент да говори за нейни граждани, отвлечени през 70-те и 80-те години, за да обучават севернокорейски шпиони на японския език и обичаи.\r\n\t\r\n\tЗа Брад Адамс, директор за Азия на \"Хюман райтс уоч\" този въпрос е наложителен.\r\n\t\r\n\t\"Укрепването на диалога между Северна Корея и другите държави е положително, но преди да се въодушевим прекалено, трябва да си спомним, че Ким Чен-ун властва над може би най-репресивната система в целия свят\".\r\n\tСигурност\r\n\t\r\n\tОсновната грижа на Ким е оцеляването на неговия режим. Според Мун севернокореецът \"се притеснява дали може да се довери на САЩ, за да сложи край на враждебната политика и да гарантира сигурността на режима, когато Северът се освободи от ядрено оръжие\".\r\n\t\r\n\tСрещата на върха беше на ръба на провал, след като ястребът Джон Болтън, съветник по националната сигурност на Тръмп, се позова на \"либийския модел\" за разоръжаване. Няколко години по-късно, либийският лидер Муамар Кадафи беше убит в бунт, подкрепен от Запада.\r\n\t\r\n\tПравителството на Тръмп обеща да не настоява за промяна на режима, а държавният секретар Майк Помпейо дори спомена възможността за предлагане на гаранции за сигурност на Севера.\r\n\t\r\n\tНо скептиците се питат защо Ким би се доверил на Тръмп, предвид склонността му да се оттегля от някои споразумения, като това за иранската ядрена сделка.\r\n\t\r\n\t\"Защо Ким (...) да вярва на обещанията на президента Тръмп, когато той своеволно отхвърля споразумения, зачитани от другата страна?\", пита Антъни Блинкън, вторият по ранг в американската дипломация при управлението на Барак Обама.", "date": "2018.06.11", "title": "Атомни бомби и нормализация - залозите на срещата Ким-Тръмп"}
{"url": "https://www.mediapool.bg/dogan-i-valka-vlyazoha-vav-vodno-sadruzhie-news280168.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПочетният председател на ДПС Ахмед Доган и бившият концесионер по сметосъбирането в София Румен Гайтански-Вълка са създали фирма с амбиции във водния бизнес – от бутилирането и търговията с минерална вода през строежа на водноелектрически централи, язовири, ВиК мрежи и пречиствателни станции до пречистване на почви и отпадни утайки.\r\n\tДвамата съдружници държат по 1/2 от капитала на регистрираната през октомври 2017 г. фирма \"Уотър-Витал\" ООД на столичния бул. \"Цариградско шосе\" 48-50, където се намират и други дружества на Гайтански.\r\n\tКапиталът на фирмата от 20 хил. лв. е внесен в \"Интернешънал Асет Банк“, чиято собственост се свързва с Младен Михалев – Маджо. Адвокатът, който е подал документите за регистрация на \"Уотър-Витал“ ООД в Търговския регистър е Иван Емилов Георгиев, бивш говорител на Съюза на съдиите в България, съобщава сайтът \"Биволъ\".\r\n\tТака за първи път Доган официално става акционер в бизнес начинание във водния сектор, където тепърва се очаква да стартират множество европейски проекти и да се налеят над 2 млрд. лв. от оперативната програма \"Околна среда\".\r\n\tСпоред изданието \"Капитал\", Румен Гайтански е новият фаворит на Доган за правене на бизнес след като досегашният – Делян Пеевски, се бил отдръпнал от почетния председател на ДПС.\n\n\r\n\tДосега почетният председател на ДПС има участие само във фондациите \"Либерална интеграция\", \"Хермес\" и \"Институт за изследване на интеграцията\", които са регистрирани на адреса на централата на ДПС в София - бул. \"Александър Стаболийски\" 45А.\r\n\t\"Хермес\" е фондацията, на която преди години беше прехвърлен т. нар. Дворец на децата в родното село на Доган - Дръндар, построен върху земя, собственост на почетния председател на ДПС. През 2006 г. фондацията получи медицинска техника за 1 млн. евро, от фондация на сливенския представител на подземния свят Йосиф Йосифов-Йоско, припомня \"Капитал\".\r\n\tНай-големите скандали с Доган са репликата му за на ДПС и порциите от обществените поръчки, както и полученият от него хонорар от 1.5 млн. евро за консултантски услуги към Института за строителство и минно дело\" на близкия до него бизнесмен Николай Вълканов относно хидропроектите \"Горна Арда\" и \"Цанков камък\". Заради хонорара дори прокуратурата проведе разследване за конфликт на интереси през 2010 г., но такъв\r\n\tГайтански държеше концесията по чистотата в София чрез фирмите си \"Волф 96\" и ДИТЦ, но през 2006 г. тя беше прекратена от тогавашния кмет на София Бойко Борисов, след от двете дружества.\r\n\tГайтански обаче се върна в бизнеса, след като обединението \"Грийн партнърс - БКС\" спечели петгодишен договор за почистването на два столични района - \"Красно село\" и \"Красна поляна\". В консорциума 95% се държат от дружеството \"Грийн партнърс\", което е регистрирано на столичния бул. \"Цариградско шосе\" 48-50, където са офисите и на \"Волф 96\" и ДИТЦ и сега новата фирма с Доган. Това дружество държи почистването и на други места в страната.\r\n\tОтделно от това свързаното с Гайтански дружество \"Кристална вода\" печели редовно обществени поръчки във ВиК сектора. За последните девет години самостоятелно или в консорциуми с други фирми дружеството участва в обществени поръчки на стойност малко под 130 млн. лв. А за последните три години \"Кристална вода\" АД самостоятелно изпълнява поръчки за 6.8 млн. лв.\r\n\tЗа завера между ДПС и Вълка се заговори и около скандал с оспорване на правата за добив на кварц-каолинова суровина от едно от находищата на предприятието \"Каолин\", притежавано от германската фирма \"Кварцверке\". През 2014 г. фирмата \"Рьопке\" - формално регистрирана от немски гражданин, но с акции на приносител, а на практика свързвана с Румен Гайтански, имаше претенции върху находището. Те обаче бяха отхвърлени от съда.", "date": "2018.06.11", "title": "Доган и Вълка влязоха във водно съдружие"}
{"url": "https://www.mediapool.bg/sotsialniyat-ministar-podade-ostavka-news280169.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСоциалният министър Бисер Петков е подал оставка, която е била приета от премиера Бойко Борисов. Петков \"изгоря\" заради ескалацията на общественото недоволство, предизвикано от протести на майките на деца с увреждания. Проблемът е, че оставката на социалния министър няма да реши въпроса, който изисква комплексни решения и не е в компетенциите само на неговото министерство.\r\n\tВ разговор с премиера Петков е заявил, че се оттегля “поради невъзможността да овладее създалото се напрежение във връзка с исканията на родителите с деца с увреждания“, съобщи правителствената информационна служба. Парадоксално обаче Петков бе моментално защитен от страна на протестиращи майки, които коментираха, че той е \"единственият в кабинета, който е подкрепил хората с увреждания\" и дори изразиха готовност да организират протест в негова защита.\r\n\tОт 1 юни родители на деца с увреждания организираха  пред сградата на парламента под наслов \"Системата ни убива\" в знак на протест срещу липсата на управленски решения по исканията им, които те периодично поставят от няколко години насам.\r\n\tНапрежението , когато след шестия си пореден протест майките не бяха допуснати в Народното събрание заради тениски с надпис “Системата ни убива“. Това стана повод за политически престрелки между опозицията и управляващите, като от БСП дори поискаха оставката на зам.-председателя на парламента Емил Христов, който  за създалата се ситуация, но запази поста си.\r\n\tМакар че майките недоволстват от години, този път несгодите им трогнаха лично премиера Бойко Борисов, който от телевизионен репортаж за първи път научи с какви трудности се сблъскват и това го просълзи.\n\n\r\n\tПо информация на Mediapool оставката на Петков ще бъде приета от мнозинството на ГЕРБ в парламента, за разлика от тази на енергийния министър Теменужка Петкова, която управляващите отказаха да освободят заради скандала около продажбата на ЧЕЗ.\r\n\tВъзможно е след оттеглянето на Петков постът да бъде поет от неговата заместничка Зорница Русинова, която вече е оглавявала ведомството след оставката на Ивайло Калфин в предишния мандат на ГЕРБ. Самата Русинова е кадър на ГЕРБ и е била кандидат-депутат на партията. За поста се спряга и името на зам.-министъра на образованието Деница Сачева.\r\n\tБисер Петков оглави социалното министерство при сформирането на кабинета “Борисов- 3“, като преди това има дългогодишен стаж в социални и финансови институции и се ползва в авторитета на експерт по социално-осигурителните въпроси. През 2016 година той беше избран за втори мандат като управител на НОИ. Бил е председател на Държавната агенция за осигурителен надзор към Министерския съвет, зам.-председател на Комисията за финансов надзор, ръководещ управление “Осигурителен надзор”.\r\n\t\r\n\tИсканията на родителите на децата с увреждания действително са от няколко години и изискват комплексни решения, които далеч надхвърлят правомощията на социалното министерство, защото са свързани с допълнителни разходи, които са в правомощията на финансовото министерство. Комплексни социални услуги, по-добър и адекватен достъп до медицински услуги, в това число и рехабилитация, действащи електронни регистри на хората с увреждания са само част от исканията на протестиращите.\r\n\tПротестиращите настояват и за спешно приемане на Закон за личната помощ или поне включването на нова глава “Лична помощ“ в Закона за хората с увреждания, за  чието написване в момента има работна група. Целта е подкрепата, която получават родителите и семействата, да е индивидуално определена според нуждите, но и да не прекъсва след навършване на 18 години на детето, тъй като то продължава да се нуждае от същите грижи.\r\n\tСлед последната си среща с Петков, когато издигнаха палатковия лагер пред парламента, протестиращите майки коментираха, че Министерството на труда и социалната политика демонстрира ангажираност към проблемите им, те са били включени в работните групи и исканията им се взимат под внимание, но решенията се протакат заради национално представените организации на хората с увреждания.\r\n\tВ отговор на техните искания социалното министерство вече подготви промени в Закона за семейни помощи за деца, с които се предлага деца, които са останали без един или двама родители и нямат право на наследствена пенсия, да получат месечна финансова помощ. По този начин около 5300-5400 деца допълнително ще получат подкрепа от държавата.", "date": "2018.06.11", "title": "Социалният министър подаде оставка"}
{"url": "https://www.mediapool.bg/bivshiyat-shef-na-sem-mariya-stoyanova-se-varna-v-bnt-news280170.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият председател на Съвета за електронни медии (СЕМ) Мария Стоянова се върна на работа в Българската национална телевизия (БНТ) като международен редактор.\r\n\tТя работеше в обществената телевизия, преди да започне мандатът ѝ в медийния регулатор. Мария Стоянова стана член на СЕМ през 2012 г. от квотата на президента Росен Плевнелиев. В периода 2016-2017 г. тя бе и председател на съвета.\r\n\tМандатът на Стоянова в СЕМ изтече в началото на юни и бе освободена. Очаква се президентът Румен Радев да назначи някой на нейно място.\r\n\tПо закон позицията на Стоянова в БНТ се пазеше до изтичане на 6-годишния ѝ мандат, както е по закон. Тя работи в БНТ от 2003 година, а през 2004 г. става кореспондент на телевизията в Берлин.\r\n\tЗавръщането на Мария Стоянова в БНТ съвпада с напускането на международния редактор на медията Тоня Димитрова, която започна работа в \"Нова телевизия\".", "date": "2018.06.11", "title": "Бившият шеф на СЕМ Мария Стоянова се върна в БНТ"}
{"url": "https://www.mediapool.bg/bdzh-otreche-za-zapalil-se-vlak-pregryal-bil-dvigatelyat-na-lokomotiva-news280124.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Българските държавни железници\" отрекоха медийни публикации за запалил се влак в движение, докато пътувал от Пловдив за Панагюрище в района на село Цар Асен. Държавната компания заяви в свое съобщение в понеделник, че това не е вярно и \"подобни спекулации създават грешна нагласа в общественото мнение за националния железопътен превозвач и би могло да доведе до допълнителна паника сред клиентите.\r\n\tПо-рано през деня от Дарик радио съобщиха, позовавайки се на очевидци, че композицията пламнала и в паниката си някои хора скочили в движение от влака. Проблеми имало и с организирането на алтернативен транспорт. Изпратеният да превози пасажерите автобус се препълнил и се наложило останалите хора да чакат в горещината над час, а други поели пеша по релсите до близката гара.\r\n\tОт БДЖ обясниха, че около 15:15 ч в неделя в участъка между гарите Съединение и Панагюрище, в близост до спирка Смилец, машинистът на влака усетил миризма на изолационен материал и спрял пътническата композиция. Забелязаният дим от дизеловия двигател на мотрисата бил причинен от прегряване и за охлаждането му са използвани два пожарогасителя.\r\n\tСлужителите от персонала на влака са съдействали на пътниците да бъдат изведени от мотрисата от съображения за сигурност. Поради отдалечеността на шосейния път пътниците от влака са превозени до спирка Смилец с високопроходима техника на Национална служба \"Пожарна безопасност и защита на населението”. Във влака са пътували 25 човека.\r\n\tЗа пътниците е осигурен автобус от спирка Смилец до Панагюрище, който е пристигнал на място в 17:20 ч. Всички пътници са били предварително информирани, че ще им бъде осигурен превоз до Панагюрище, обясняват от жп превозвача.", "date": "2018.06.11", "title": "БДЖ отрече за запалил се влак, прегрял бил двигателят на локомотива"}
{"url": "https://www.mediapool.bg/s-nad-20-mln-lv-shte-se-remontirat-32-km-ot-patya-momchilgrad---ivailovgrad-news280171.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 20 млн. лв. ще бъдат вложени в ремонта на 32 км от пътя Момчилград-Ивайловград, съобщиха от Агенция \"Пътна инфраструктура\" в понеделник след подписването на договор за строителен надзор на дейностите по част от отсечката, който ще се извършва от фирмата \"План Инвест Пловдив“ ЕООД.  Тя ще получи 220 056 лв. с ДДС за работата си.\r\n\tДо края на юни ще бъде подписан и вторият договор за надзор със \"Строл 1000“ АД за другата част от участъка, както и договорите за изпълнение на строително-монтажните работи. След това ще започнат и строителните работи на обекта.\r\n\tРемонтът на първата трасе от 6 км край село Карамфил ще се извърши от ДЗЗД \"Източни Родопи-3“, в което участват \"Пътстройинженеринг“ АД, \"ПСК Виастрой“ ЕООД, \"Пътища“ АД, БКС \"Горна Оряховица“ АД и \"Атлас-Балкан“ ООД. Останалите 26 км от пътя ще се ремонтират от обединение \"Път II-59“, включващо \"Джи Пи Груп“ АД и „Контратас Инглесиас“ АД. Срокът за извършване на ремонта на първия участък е 8 месеца, а на втория - 14 месеца.\r\n\tРемонтът на първата отсечка ще се финансира от бюджета на АПИ, а за втората средствата са от Програмата за трансгранично сътрудничество ИНТЕРРЕГ V-A Гърция – България 2014-2020 г., чрез Европейския фонд за регионално развитие.", "date": "2018.06.11", "title": "С над 20 млн. лв. ще се ремонтират 32 км от пътя Момчилград - Ивайловград"}
