{"url": "http://www.mediapool.bg/taksite-za-34-obshtinski-uslugi-v-sofiya-shte-mozhe-da-se-plashtat-onlain-news273170.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТаксите за 34 общински услуги в София ще могат да се плащат онлайн от следващата година. Очаква се услугата да е активна от началото на март, обясни Венера Милова от Столичната община.\r\n\tСтава въпрос за услуги като издаване на удостоверение за гражданско състояние като удостоверение за наследници, за постоянен или настоящ адрес, например. Плащането им онлайн ще става през . В момента на него има възможност електронно да се заявят около 50 услуги, но за повечето от тях се изисква електронен подпис. Очаква се електронното плащане да е възможно първоначално за 34 услуги, свързани с гражданската регистрация, зелената система и земеползването, общинската собственост и туризма.\r\n\tВ бъдеще услугата ще бъде достъпна и за други услуги на общината. Ще бъдат включени и услугите на направлението \"Архитектура и градоустройство\", които са едни от най-многобройните и често използвани. Не е ясно обаче кога ще се случи това.\r\n\tСъщо от следващата година се предвижда да се спести част от бюрокрацията при записване на дете в общинска детска градина. Общината работи по обмяната на информацията за настоящ адрес по електронен път. Целта е да се спести на родителите ходенето до общината за издаването на удостоверение за настоящ адрес, което да се представи при записването на детето в детската градина. Вместо това ще се попълва само заявление, а информацията за адреса и удостоверението за раждане на детето ще се проверява от директорите служебно.\r\n\tОблекчението обаче едва ли ще е факт до края на май, когато обикновено е основната кампания по записване на децата в градините.\r\n\tПрез следващата година ще бъде пуснато и мобилното приложение на , през който се подават сигнали до администрацията.", "date": "2017.12.17", "title": "Таксите за 34 общински услуги в София ще може да се плащат онлайн"}
{"url": "http://www.mediapool.bg/pentagonat-prizna-che-v-prodalzhenie-na-godini-e-razsledval-signali-za-nlo-news273157.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на отбраната на САЩ потвърди, че от 2007 до 2012 г. е съществувала програма, проучваща неизяснени феномени във въздуха, предаде ДПА, цитирайки информация на в. \"Ню Йорк таймс\".\r\n\tПрограмата за идентифициране на технологично развити аерокосмически заплахи е имала бюджет от 22 милиона долара годишно, като е имала за цел проучването на неидентифицирани летящи обекти.\r\n\tСпоред вестника създаването на програмата се дължи на сенатора от щата Невада Хари Рийд, бивш лидер на групата на Демократическата партия в горната камара на американския парламент.\r\n\tПо-голямата част от средствата по програмата са били превеждани на фирмата \"Бигълоу аероспейс\", която се намира в щата Невада. Предприятието, което и в момента работи с НАСА, не беше открито за коментар.\r\n\tПо данни на в. \"Ню Йорк таймс\" Луис Елисондо, ръководил програмата от основаването й, е заявил, че тя е продължила и след спирането на финансирането през 2012 година. Елисондо напусна Пентагона през октомври тази година.", "date": "2017.12.17", "title": "Пентагонът призна, че в продължение на години е разследвал сигнали за НЛО"}
{"url": "http://www.mediapool.bg/krainodesnite-poemat-otbranata-vatreshnite-i-vanshnite-raboti-v-pravitelstvoto-vav-viena-news273158.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\r\n\tКрайната десница получава министерствата на вътрешните работи, на отбраната и на външните работи в новото австрийско правителство, съобщи лидерът на крайнодясната Австрийска партия на свободата (АПС) Хайнц-Кристиан Щрахе, цитиран от Франс прес\r\n\tСамият той ще бъде вицеканцлер, отговарящ за държавната администрация и спорта, уточни той на пресконференция във Виена заедно с бъдещия правителствен ръководител, консерватора Кристиан Курц.\r\n\tПактът за съставяне на правителство, сключен между десницата и крайната десница в Австрия, изключва организиране на референдум за евентуално излизане от ЕС, заяви Щрахе.\n\n\r\n\tПо настояване на консерваторите на бъдещия канцлер Кристиан Курц \"въпросът за излизане от ЕС беше изваден\" от точките, които биха могли да бъдат подложени на всенародно допитване, посочи Щрахе, който беше привърженик на такъв референдум.\r\n\tВ правителствената програма на новосформираното правителство на консерваторите от Австрийската народна партия (АНП) и крайната десница се настоява за реформа, която да върне повече власт на националните правителства, съобщи Ройтерс.\r\n\t\"Ще допринасяме като активен и надежден партньор за бъдещото развитие на ЕС, като в центъра на вниманието ще бъде принципът на субсидиарността\", изтъкват двете партии в програмата си.\r\n\tВ нея е включена и целта да се намали напрежението в отношенията между Русия и Запада. АПС има споразумение за партньорство с партията на руския президент Владимир Путин, отбелязва Ройтерс.\r\n\tКонсерваторът Курц посочи, че сегашната политика на санкции срещу Русия няма да се промени.\r\n\tНовото правителство ще положи клетва в понеделник.\r\n\tБъдещият австрийски канцлер Себастиан Курц реши да направи в Брюксел първото си посещение, след като утре заеме поста, предаде ДПА. Планираното за вторник посещение в белгийската столица беше потвърдено от Европейската комисия. То представлява проевропейски жест от страна на Курц на фона на безпокойствата във връзка с присъствието в правителството на крайната десница, отбелязва агенцията.", "date": "2017.12.17", "title": "Крайнодесните поемат отбраната, вътрешните и външните работи в правителството във Виена"}
{"url": "http://www.mediapool.bg/nad-polovinata-britantsi-veche-iskat-da-ostanat-v-es-news273150.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад половината британци, или 51 на сто, биха гласували за оставане в ЕС, а 41 на сто - за напускането му, предаде , като цитира проучване на BMG, публикувано във в. \"Индипендънт\".\r\n\tПроучването е проведено от 5 до 8 декември с участието на 1400 души. То беше публикувано в момент, когато страната преминава към втората фаза от преговорите за напускане на ЕС, която ще се фокусира върху търговията.\r\n\tВ. \"Индипендънт\" отбелязва, че предимството на привържениците на оставането в съюза е най-голямото отчетено след референдума през юни миналата година.\r\n\tДиректорът на BMG обаче посочва, че то се дължи на промяна на нагласите на тези, които не са гласували миналата година, а 9 от 10 гласували не са променили възгледите си.\r\n\tНа референдума миналата година 52 процента гласуваха за напускане на ЕС, а 48% - за оставане.\n\n\r\n\tСъщевременно пред в. \"Сънди таймс\" външният министър Борис Джонсън заяви, че Великобритания трябва да сключи силно търговско споразумение с ЕС след Брекзита и да избегне зависимост от блока.\r\n\tАко не отхвърли европейските закони, Великобритания ще стане васална държава, заявява Джонсън в интервюто. Правителството трябва да се стреми да се възползва възможно най-много от Брекзита, сключвайки търговски споразумения с други страни, подчерта той.\r\n\tТази седмица премиерката Тереза Мей постигна споразумение с ЕС, с което преговорите за Брекзита преминават към обсъждане на търговията и споразумението за прехода.\r\n\tНо сега тя трябва да обедини силно разединеното си правителство по въпроса какво търговско споразумение Великобритания наистина иска, отбелязва Ройтерс.", "date": "2017.12.17", "title": "Над половината британци вече искат да останат в ЕС"}
{"url": "http://www.mediapool.bg/sindikati-i-rabotodateli-iskat-nezabavni-merki-za-uspokoyavane-na-energiyniya-pazar-news273159.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпекулативното и необосновано повишаване на цената на електрическата енергия ще доведе до фалити, загуба на трайни работни места и „замразяване“ нивата на доходите в редица браншове и отрасли.Това предупреждение отправиха в неделя в обща позиция национално представителните синдикални и работодателски организации - КНСБ, КТ „Подкрепа“, АИКБ, БСК, КРИБ.\r\n\tТе се обявяват в подкрепа на предприетите законодателни стъпки за договаряне през борсата на всички количества електрическа енергия, предназначена за свободния пазар.\r\n\tПовод за тревогата им е буквалното взривяване на пазара на електроенергия от взаимни обвинения заради драстичното повишение на цената на тока за бизнеса, ползващ енергия на средно напрежение, което търговците са обявили на част от предприятията от 1 януари 2018 г.\r\n\tБизнесът вини търговците, те - държавните централи, които обаче твърдят, че не само не създават дефицит на пазара, но дори им остават непродадени количества на борсата.\r\n\tЗа обявеното драстично поскъпване на тока за бизнеса с 50 до 90 процента от страна на доставчици съобщи преди дни председателят на Българската федерация на индустриалните енергийни консуматори (БФИЕК) Константин Стаменов. Той каза, че се обмисля акция заводите да съберат ключовете си и да ги предадат на енергийния министър Теменужка Петкова да ги управлява, тъй като при подобен ценови скок предприятията са обречени на фалит. Той поиска среща с Петкова и дори с Борисов.\n\n\r\n\tТакава среща бе свикана в енергийното ведомство в петък, след която обаче мистерията с поскъпването се задълбочи.\r\n\tПредседателят на енергийната комисия и бивш министър на енергетиката в първото правителство на ГЕРБ Делян Добрев заяви, че шепа търговци, които са напазарували електроенергия на ниски цени, сега дерибействат и рекетират българския бизнес.\r\n\tАсоциацията Свободен енергиен пазар, с която членуват 12 търговци на ток, на свой ред излезе с позиция, от която става ясно, че виновни за създалата се ситуация са държавните електроцентрали.\r\n\tНа срещата при Петкова обаче държавните производители на електроенергия – АЕЦ \"Козлодуй\", ТЕЦ \"Марица Изток 2\" и НЕК, отрекли те да са виновни за обявения от търговците недостиг на ток на пазар. \"Националната електрическа компания\" дори обяснила, че ежедневно от предлаганите от нея количества ток на енергийната борса остават непродадени между 50 и 300 МВ.\r\n\tДрамата се разиграва точно след като парламентът преди дни окончателно одобри законови поправки, според които от 1 януари 2018 г. всички електроцентрали с инсталирана мощност над 5 МВ трябва да продават количествата си ток на Българската независима енергийна борса. Изключения ще са само централите с дългосрочни договори за изкупуване на електроенергията им, както и тези, които са длъжни да подават на регулирания пазар за бита и малкия бизнес определени им от Комисията за енергийно и водно регулиране квоти.\r\n\tПазарът на електроенергия у нас вече се доминира от търговията на свободен пазар, което се подкрепя от национално представителните работодателски и синдикални организации като модел за устойчива конкурентна среда, осигуряваща подобрение качеството на услугите и оптимизиране на цената на електрическата енергия, се посочва в разпространената в неделя позиция на синдикатите и работодателите.\r\n\tЗа стопанските потребители, присъединени към мрежите на високо и средно напрежение, като задължени регистрирани участници на свободен пазар, това е и единственият начин за осигуряване на нужното им електропотребление.\r\n\tДейността на участниците в електроенергийния пазар – производители на електроенергия, търговци, координатори на балансиращи групи, преносен оператор, оператори на електроразпределителна мрежа, борсов оператор и доставчик от последна инстанция минава през лицензионен режим, надзор от страна на КЕВР и утвърдени норми, част от националното ни законодателство. Осигуряването на конкурентна среда е сред задълженията и на КЗК, посочват организациите в общата си позиция.\r\n\tПрозрачност, надеждност и предсказуемост – това са ключови категории за успешно и пълноценно функциониране на енергийния пазар. Но нещо в този пазар не работи както трябва, констатират те.\r\n\tИ припомнят, че значителни обеми бяха търгувани към определени търговци при неясни условия, обезпечаващи непазарни предимства спрямо останалите участници. Изкуствено бе ограничавано и предлагането през двата сегмента на борсата – малки, нерегулярни лотове, липса на профилирани продукти. Това естествено води до ирационални ценови нива, които категорично не могат да бъдат определени като референтни.\r\n\tОтбелязваме, че предприетите стъпки за договаряне през борсата на всички количества електрическа енергия, предназначена за свободен пазар могат да ограничат тези непрозрачни практики. Нужен е съответният контрол и санкции срещу манипулации и злоупотреби при ясни, недвусмислени регламенти и правила, посочват синдикатите и работодателите.\r\n\tМеждувременно според тях необосновано, без връзка с реалностите в сектора, непрозрачно и напълно непазарно се предприемат действия за значително увеличение на цената на електроенергията, като през последните дни този процес ескалира рязко до претенции от страна на търговците за прекратяване на договори за доставка или налагане едностранно на цени с между 30% и 65% по-високи спрямо установените до момента.\r\n\tСпекулативното и необосновано повишаване на цената на електрическата енергия ще доведе до фалити, загуба на трайни работни места и „замразяване“ нивата на доходите в редица браншове и отрасли. Ще доведе и до ръст на цените на хранителни и нехранителни стоки. Увеличението засяга както бизнеса, така и държавни и общински администрации, болници, училища, членовете на синдикатите и всички работещи български граждани. Пренасяйки се към цените на регулиран пазар, ще засегне всеки битов абонат.\r\n\tНекоректните търговски практики включват и нови задължения в системата на енергетиката, като няколко търговци дължат вече десетки милиони лева към фонда за сигурност на електроенергийната система.\r\n\tВ тази връзка апелираме за незабавни и конкретни стъпки към ограничаване на вредни практики и недопускане на напрежение в системата на българската енергетика и индустрия в началото на зимния период, заявяват социалните партньори в позицията, подписана от председателите на АИКБ, БСК, КРИБ и на синдикатите КНСБ и КТ „Подкрепа.", "date": "2017.12.17", "title": "Синдикати и работодатели искат незабавни мерки за успокояване на енергийния пазар"}
{"url": "http://www.mediapool.bg/pod-200-hilyadi-migranti-sa-pristignali-v-germaniya-tazi-godina-news273154.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания очаква да посрещне по-малко от 200 000 нови мигранти за тази година, съобщи вътрешният министър Томас де Мезиер, цитиран от ДПА.\r\n\t\"В края на ноември бяхме на равнище от около 173 000 души и смятам, че за цялата година ще имаме по-малко от 200 000 мигранти\", заяви той пред в. \"Билт ам Зонтаг\".\r\n\tПрез миналата година в страната пристигнаха около 280 000 мигранти, а през 2015 г. - около 890 000, особено търсещи убежище от Сирия и Афганистан.\r\n\tСпадът в броя на мигрантите вероятно се дължи на прекъсването на Балканския път, на сключената с Турция споразумение за бежанците, както и на увеличаването на усилията за спиране на мигрантите, опитващи се да достигнат Европа от Северна Африка с лодки.\r\n\tГерманските власти въведоха и финансови стимули, които да насърчат търсещите убежище да се върнат в родните си страни. Де Мезиер обаче заяви, че от началото на годината молби са подали само 200 души, предимно от Русия, Ирак и Афганистан.", "date": "2017.12.17", "title": "Под 200 хиляди мигранти са пристигнали в Германия тази година"}
{"url": "http://www.mediapool.bg/nai-malko-osem-zhertvi-pri-atentat-sreshtu-hristiyanska-tsarkva-v-pakistan-news273160.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко осем души са загинали и 45 са ранени при самоубийствен атентат срещу християнска църква в пакистанския град Квета, съобщиха световните агенции. По данни на вътрешното министерство атаката е била извършена от двама атентатори самоубийци.\r\n\tВластите в провинция Белуджистан казаха, че в момента на нападението над 400 богомолци са участвали в предколедна църковна служба.\r\n\tДвамата нападатели с пояси с експлозиви нахлули в църквата и открили стрелба срещу богомолците. Охраната се намесила и единият от нападателите бил убит близо до входа.\r\n\tДругият бил ранен, но все пак успял да взриви пояса си с експлозиви, макар и не във вътрешността, което е предотвратило по-голям брой жертвите, съобщи вътрешното министерство на провинцията.\r\n\tНикой не е поел засега отговорност за атаката.\n\n\r\n\tМюсюлмански екстремисти са нападали християнското малцинство в Пакистан и в миналото, припомня Асошиейтед прес.", "date": "2017.12.17", "title": "Най-малко осем жертви при атентат срещу християнска църква в Пакистан"}
{"url": "http://www.mediapool.bg/hilyadi-evakuirani-zaradi-tretiya-nai-opustoshitelen-pozhar-v-kaliforniya-ot-1932-godina-news273155.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВластите в Калифорния издадоха заповеди за евакуация, след като щатът се изправи пред пожара \"Томас\", смятан за третия най-опустошителен от 1932 година, предаде Франс прес.\r\n\tВетровете и сушата способстват за разпространението на стихията. По данни на Асошиейтед прес са изгорени 1083 кв.км., а близо 8500 служители на противопожарната служба на Калифорния се борят с пламъците. Стихията унищожи над 700 жилища и отне живота на един пожарникар.\r\n\tОсвен заповедите за задължителна евакуация властите в Санта Барбара са издали и препоръки за доброволна евакуация, отбелязва АФП.\r\n\tНай-опустошителните пожари в Калифорния са регистрирани през 2003 и 2012 г., като са унищожили около 1100 кв. км всеки.\r\n\tПожарът \"Томас\" заплашва и град Монтесито, където се намира домове на Опра Уинфри, Дрю Баримор, Патрик Стюарт и други звезди.", "date": "2017.12.17", "title": "Хиляди евакуирани заради третия най-опустошителен пожар в Калифорния от 1932 година"}
{"url": "http://www.mediapool.bg/ban-planira-protesti-po-vreme-na-evropredsedatelstvoto-news273162.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщото събрание на Българската академия на науките (БАН) ще проведе заседание на 8 януари 2018 г., на което да обсъди и при необходимост ще предприеме протестно шествие в централните части на София в седмицата от 15 до 19 януари 2018 г., последвано от други протестни действия.\r\n\tТова обяви в неделя председателят на оперативния щаб на протеста на БАН проф. Бойко Георгиев на пресконференция в сградата на академията, преминала под наслов \"Повече няма да търпим\".\r\n\tОт БАН обявиха, че екзистенц минимумът, който настояват да получат от държавния бюджет, е 98 млн. лева - нивата от 2009 г., а в бюджета за следващата година са предвидени 83 млн. лева. \"Бюджетът за 2018 г. е поредният шамар за учените в БАН. Напрежението в академията ескалира\", заяви проф. Славчева, цитирана от БТА.\r\n\tУчените ще сезират и омбудсмана Мая Манолова за, според думите им, нарушаването на конституционното им право на заплащане, съответстващо на извършената работа. Освен това те ще информират и представителството на ЕК в България, посолствата на страните-членки на ЕС и международните научни организации.\r\n\tОт БАН настояват за целево финансиране от правителството в размер на 38 млн. лв., за да може да бъде изравнено възнаграждението в системата на БАН с другите системи от Министерството на образованието и науката (МОН).\n\n\r\n\tОт академията настояват да се увеличи месечната стипендия на докторантите в БАН и висшите училища до размер на една и половина работна заплата - до 765 лева. В момента тя е 450 лева, а за 2018 г. ще стане 500 лева, което е обидно малко според тях.\r\n\tОсвен това те искат да получават целево финансиране и според резултатите от научно-изследователска дейност на научните организации в съответствие с проведеното оценяване от МОН през 2017 г., където институтите на академията са се класирали на първите места.\r\n\tПрофесор Малинов посочи, че с получаваната бюджетна субсидия БАН изпълнява оперативна дейност в полза на държавата - прогноза за времето, наблюдение на сеизмична дейност, мониторинг на Черно море, експертна дейност и редица други. Академията плаща и за членски внос в международни организации, в които България участва - международни метеорологични системи и представителство в представителство в международни научни организации за достъп до международни системи с научна информация.\r\n\tОсвен това голяма част от средствата се изразходват и за плащане на разходи за ток, вода и парно. Изплащат се и стипендии и издръжка на докторантите, като само в БАН научните ръководители на докторанти не получават хонорари за това.\r\n\tДоцент Ива Угринова информира, че с финансирането по различни проекти не може да се увеличи работната заплата, защото в редица програми разходите за възнаграждения са недопустими.\r\n\tСпоред проф. Славчева БАН в момента е в състояние на предизвикан саморазпад и този процес в най-близко време ще стане необратим. По думите й бюджетната субсидия на БАН за 2018 г. убива академията бавно.", "date": "2017.12.17", "title": "БАН планира протести по време на европредседателството"}
{"url": "http://www.mediapool.bg/kitai-s-5-godishen-plan-za-izpolzvane-na-ekologichno-chista-energiya-za-otoplenie-news273153.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитай обяви 5-годишен план за използване на екологично чиста енергия за отопление на градовете в северната част на страната, предаде Ройтерс.\r\n\tНедостигът на природен газ доведе до повишаване на цените на горивото в цялата страна, което засегна предприятията и частните потребители в индустриалния център на Китай.\r\n\tНовият план беше обявен съвместно от 10 правителствени агенции, включително Националната енергийна администрация. Той покрива периода от 2017 г. до 2021 г., като правителството предвижда използване на геотермални източници, на слънчева енергия, изгаряне на биомаса, на индустриални отпадъци и други чисти технологии.\r\n\tДо 2019 г. половината от Северен Китай трябва да премине на екологично чисто отопление, а използването на въглища да намалее със 74 милиона тона.\r\n\tТази зима Китай беше принуден да прехвърля природен газ от Южен Китай, за да смекчи недостига, дължащ се на продължителните студове. Времето в Южен Китай остава топло и недостиг няма.\n\n\r\n\tПоради ниските температури китайското министерство на околната среда отмени временно забраната за използване на въглища за отопление на жилища, която беше въведена по екологични причини.", "date": "2017.12.17", "title": "Китай с 5-годишен план за използване на екологично чиста енергия за отопление"}
{"url": "http://www.mediapool.bg/spored-tsvetanov-prezidentat-uchastva-vav-falshivi-novini-news273164.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпоред заместник-председателя на ГЕРБ и председател на ПГ на управляващата партия Цветан Цветанов президентът Румен Радев \"участва във фалшиви новини, чрез които обществото се разделя на две“.\r\n\t\"Президентът да чете повече и да пита повече“, каза Цветанов пред Нова телевизия в неделя, като повод за думите му стана президентското вето върху лекарствения мораториум.\r\n\t\"Когато участваш във фалшиви новини, това означава, че разделяш обществото на две\", заяви той, след което добави: \"Оставете президента. Той оня ден се изказа, че ще наложи вето на закон, който още не е приет \". Повод за тези му думи пък е атаката на Радев срещу разглеждания в момента на второ четене т.н. антикорупционен закон.\r\n\t\"Не може във всички тези процеси в момента аз да запомня президента, като президента-вето. Така го наричат хората в Казанлък, където бях онзи ден\", каза Цветанов.\r\n\tВъпреки че парламентът отхвърли президентското вето върху мораториума върху някои иновативни лекарства, а въпреки това премиерът препоръча ден по-късно мораториумът да бъде преразгледан, и в неделя представители на управляващите продължиха да защитават силно оспорвания сред обществото законодателен акт в опит да потушат имиджовите щети.\n\n\r\n\tДебатът в пленарна зала за мораториума върху новите лекарства, Цветанов определи като \"безсмислен”.\r\n\t\"Хората останаха в едно заблуждение от фалшивите новини на БСП, които се заиграха със страховете на хората”, заяви той.\r\n\t\"Бюджетът на НЗОК за 2018 г. ще бъде с 407 милиона повече. Общият бюджет за НЗОК ще е 3 милиарда и 800 милиона лева, а общият бюджет за здравеопазване – 4 милиарда и 700 милиона лева”, заяви Цветанов. По думите му 300 милиона отиват за онкоболните, а 70% от парите са за иновативни лекарства.\r\n\tСпоред Цветанов екипът в здравното министерство има амбицията да намали източването на Здравната каса.\r\n\t\"Никога не сме казвали, че няма да се лекуват онкоболни”, заяви Цветанов. „В диалог можем да решим проблема във всеки конкретен случай”.\r\n\t\"Трябва да имаме комплексна политика – да има профилактика, контролни прегледи, да има техника”, каза той.\r\n\t\"Освен това ние не знаем какъв е ефектът от тези лекарства. В Румъния има 6-годишен мораториум”, заяви Цветанов. „В момента има 28 молекули, които се плащат и ще продължат да се плащат. Спорът беше за тези 32. Правим възможно най-модерното здравеопазване”, добави политикът.\r\n\tПо думите му мораториумът бил, за да се пресече реекспорта на лекарствата. Той припомни акцията на ГДБОП и прокуратурата, която била срещу реекспорта именно на тези лекарства. Те тежали на бюджета на държавата, но от тях се облагодетелствали определени кръгове чрез изнасянето им от страната.\r\n\tПо другата важна тема от седмицата – строителството на втори кабинков лифт в Банско, Цветанов каза: „Има единна позиция, че втори лифт на Банско трябва да се прави\". По думите му решението ще стане ясно на 28 декември.\r\n\tЗа финал Цветанов прогнозира, че (през) „2018 година ще бъдем приети в Шенген”.\r\n\t\r\n\tОтново ще уточня, че не става въпрос за мораториум, а за временна едногодишна мярка за финансово стабилизиране на бюджета Националната здравноосигурителна каса -  но това не означава, че няма да осигурим лечението на всички български граждани, каза в неделя пред БНР министърът на здравеопазването Кирил Ананиев. И доразви вчерашното си съобщение, че държавата ще поеме финансирането на терапиии, за които няма алтернатива, като комисия към здравното министерство ще преценява случаите.\r\n\t Ако има случаи в областта на онкологията, за които няма алтернативно лечение с лекарство, което да се реимбурсира от бюджета на НЗОК, тогава Министерството на здравеопазването ще поеме заплащането за този медикамент. За целта ще се създаде към министъра на здравеопазването специализирана комисия  - в състава й ще бъдат включени водещи специалисти в зависимост от конкретното заболяване. Това е един специален режим върху определянето на лечението и изписването на новите лекарства до доказване на тяхната ефективност и терапевтичен резултат, обясни Ананиев.\r\n\tНовите молекули и новите лекарства няма да се плащат от бюджета на Националната здравноосигурителна каса, но лечението на хората ще бъде осигурено от държавата чрез бюджета на Министерството на здравеопазването, посочи той.\r\n\tНе бива да продължаваме да използваме термина мораториум, след като сме създали необходимата организация за лечението на хората... Новите молекули са 32. За 28 от тях има лечение и то на много високо европейско равнище, има ги лекарствата. Става въпрос за четири молекули, които ще трябва и да ги финансираме чрез бюджета на Министерството на здравеопазването -  става въпрос за лекарствата от тези четири молекули, добави министърът.\r\n\tАко лечението за останалите 28 не докаже своята ефективност и се прецени от Комисията, че могат да се осигурят средства от бюджета за новите молекули и тези случаи ще бъдат разглеждани от тази специализирана комисия, обясни още Ананиев.\r\n\tТази специална комисия щяла да доказва ефективността на лечението и на самото лекарство и когато това стане, то ще влиза в реимбурсния списък на НЗОК.\r\n\tАз гарантирам за спешна процедура. Няма в никакъв случай да забавим решението на комисията. Лично ще наблюдавам този процес и ще стана гарант пред българските пациенти, обеща министърът.\r\n\tПо думите му няма да се закриват задлъжнели болници при планираното преструктуриране на здравни заведения с преобладаващо държавно участие. След проверки министерството е направило анализ за всяка общинска болница и в петък на среща с кметове и Сдружението на общините са съгласувани конкретни нормативни промени и мерки за преструктуриране.\r\n\tИдеята е не да закриваме лечебните заведения, а наистина те да работят ефективно. Аз и моят екип започнахме проверка във всички държавни болници - с 50 и над 50 процента участие. Направихме анализ на тяхното финансово състояние, на техния мениджмънт и за всяка една държавна болница ние имаме конкретно предложение за преструктуриране. Спрямо общинските болници ние може да подпомагаме този процес, да предлагаме необходимите мерки на кмета на общината или на Общинския съвет, но те вземат решението, защото са собственици, обясни Ананиев.\r\n\tПо думите му още утре се започва с Ловешката болница, тогава ще бъдат обявени и резултатите от проверката в \"Пирогов\".", "date": "2017.12.17", "title": "Според Цветанов президентът \"участва във фалшиви новини“"}
{"url": "http://www.mediapool.bg/vtori-uspeshen-polet-na-parviya-kitaiski-patnicheski-samolet-za-sredni-razstoyaniya-news273161.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият китайски пътнически самолет за полети на средни разстояния C919 извърши втори изпитателен полет, съобщи Китайската централна телевизия, цитирана от Франс прес.\r\n\tЛетателната машина, построена от държавната компания \"Комак\" (Comac), има амбицията да разбие двуполюсния модел \"Еърбъс\"-\"Боинг\".\r\n\tСамолетът осъществи двучасов полет и кацна безпроблемно в ранния следобед на летище \"Пудун\" в Шанхай. Той може да превозва 168 пътници и да прелети 5500 км. C919 има амбицията да се конкурира с двете международни звезди на полетите на средни разстояния B737 на американската компания \"Боинг\" (Boeing) и A320 на европейския самолетостроител \"Еърбъс\" (Airbus).\r\n\tДвата авиопроизводителя си поделят почти поравно огромния китайски пазар, който до 2024 г. се очаква да задмине Съединените щати като пръв в света пазар във въздушния трафик.\r\n\t\"Комак\" казва, че вече е получила 785 поръчки за С919, почти всички от китайски компании.", "date": "2017.12.17", "title": "Втори успешен полет на първия китайски пътнически самолет за средни разстояния"}
{"url": "http://www.mediapool.bg/spetsialniyat-prokuror-malar-e-poluchil-nepravomerno-hilyadi-imeili-news273156.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕкипът на специалния прокурор Робърт Мълър, разследващ евентуален сговор между предизборния щаб на президента Доналд Тръмп и Русия, е получил неправомерно хиляди имейли, предаде , като цитира писмо на все още действащата организация \"Тръмп за Америка\", създадена преди година за улесняване на прехода на новоизбрания президент към встъпване в длъжност.\r\n\tВ писмо до комисии на Конгреса Кори Лангхофер, съветник на преходния екип \"Тръмп за Америка\", заявява, че специалният прокурор Мълър е получил неправомерно имейлите.\r\n\tТой не се е обърнал към преходния екип, а към държавната Агенция за административно обслужване (GSA). Нейните служители са предоставили неправомерно десетки хиляди имейли.\r\n\tСлед победата на Тръмп на президентските избори и до встъпването му в длъжност преходният му екип използваше оборудването на GSA, която помага за управлението на бюрокрацията в САЩ, припомня Ройтерс.\r\n\tОбвиненията спомагат за нарастване на напрежението между поддръжниците на президента и екипа на Мълър, който проучва предполагаемата намеса на Русия в изборите в САЩ, както и дали Тръмп или някой от неговия екип се е наговарял с Москва.", "date": "2017.12.17", "title": "Специалният прокурор Мълър е получил неправомерно хиляди имейли"}
{"url": "http://www.mediapool.bg/erdogan-obyavi-che-turtsiya-shte-otkrie-posolstvo-v-iztochen-erusalim-news273166.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурция ще открие посолство в Източен Ерусалим. Това обяви в неделя турският президент Реджеп Тайип Ердоган, цитиран от Ройтерс.\r\n\tАгенцията припомня, че по-рано тази седмица на среща на върха в Истанбул мюсюлмански лидери призоваха света да признае Източен Ерусалим за столица на Палестина.\r\n\tБлизо е денят, когато официално, с Божието разрешение, ние ще открием нашето посолство там, каза Ердоган в реч, като същевременно продължи с яростните си критики към решението на САЩ да признаят Ерусалим за столица на Израел.\r\n\tНе е ясно как турският президент възнамерява да изпълни заплахата си, тъй като Израел контролира целия Ерусалим и нарича града своя неделима столица.\r\n\tОт своя страна палестинците искат столица на бъдещата им държава да бъде Източен Ерусалим.\n\n\r\n\tНа 6 декември президентът на САЩ Доналд Тръм призна Ерусалим за столица на Израел, с което прекъсна десетилетна традиция в политиката на САЩ и се противопостави на съществуващия досега международен консенсус, че статутът на града трябва да бъде оставен на израелско-палестинските мирни преговори.\r\n\tВ речта си пред членове на своята партия Ердоган каза, че турското консулство в Ерусалим вече е представлявано от посланик.\r\n\tЧуждестранните посолства в Израел, включително на Турция, се намират в Тел Авив, което отразява нерешения статут на Ерусалим.", "date": "2017.12.17", "title": "Ердоган обяви, че Турция ще открие посолство в Източен Ерусалим"}
{"url": "http://www.mediapool.bg/nov-mezhdunaroden-ekipazh-izletya-ot-baikonur-kam-mks-news273152.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПилотиран кораб Союз МС-07 с международен тричленен екипаж, който стартира от космодрума Байконур с помощта на ракета-носител Союз ФГ, излезе в околоземна орбита и започна автоматичен полет към Международната космическа станция, съобщи ТАСС.\r\n\tНа борда на кораба са руският космонавт Антон Шкаплеров и астронавтите от САЩ и Япония Скот Тингъл и Норишига Канаи, които ще изпълнят програма с научни изследвания и експерименти и ще имат излизания в открития космос.\r\n\tСкачването с МКС е предвидено за 19 декември.", "date": "2017.12.17", "title": "Нов международен екипаж излетя от Байконур към МКС"}
{"url": "http://www.mediapool.bg/noviyat-igumen-na-bachkovskiya-manastir-vstapi-v-dlazhnost-sas-spetsialna-tseremoniya-news273165.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНовият игумен на Бачковския манастир архимандрит Самуил встъпи в длъжност със специална церемония, ръководена от главния секретар на Светия синод Герасим Мелнишки. Той взе жезъла, който олицетворява властта в Светата обител, от досегашния игумен Симон и го предаде на приемника му.\r\n\tМелнишки благодари на дядо Симон за това, което е направил в манастира както за всичките 25 години от пребиваването си в него, така и през последните три като игумен.\r\n\tПрисъстващите на неделната литургия миряни изразиха надежда, че и новият игумен да се грижи така за манастира, както Симон и като него да бъде духовен водач. Преди церемонията двамата духовници заедно отслужиха литургията.\r\n\tСветият синод смени игумена на Бачковския манастир архимандрит Симон с монаха от Видинската епархия Самуил с решение от 15 декември, в което няма посочени мотиви.\r\n\tПред БТА дядо Симон посочва, че Светият синод има правата да назначава и уволнява игумените, след като е преценил, че един човек ще бъде по-полезен някъде другаде. При нас това се нарича послушание, за което сме дали и обет, добавя Симон. Към момента знае, че заминава за Русе, но къде точно - ще разбере след като се срещне на място с Русенския митрополит.", "date": "2017.12.17", "title": "Новият игумен на Бачковския манастир встъпи в длъжност със специална церемония"}
{"url": "http://www.mediapool.bg/galap-prezidentat-ombudsmanat-i-kmetat-na-sofiya-sa-nai-haresvanite-polititsi-news273163.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ края на годината най-харесваните от българите политически личности са Румен Радев, Мая Манолова и Йорданка Фандъкова, те са и тези, които са имали положителен рейтинг в годината, т.е. доверието превишава недоверието, показват данни на \"Галъп\". Сравнително високо доверие има и Бойко Борисов, както и Илияна Йотова, Лиляна Павлова, Мария Габриел, Красимир Каракачанов, Томислав Дончев, Корнелия Нинова, Екатерина Захариева и др.\r\n\tРазличните членове на кабинета постепенно утвърждават своята разпознаваемост, отбелязват социолозите.\r\n\tДанните са от последната вълна на изследване \"лице в лице\" между 30 ноември и 7 декември с добавка от предходната вълна - през ноември, както и с ретроспекция от осем години. \"Галъп интернешънъл\" продължава да публикува данни в обобщение на отиващата си 2017 г. Те са базирани на ежемесечния \"Политически и икономически индекс на агенцията - независимото от външно финансиране изследване.\r\n\tВ последната една година се забелязва ръст на доверието при Мая Манолова - заради активността и заради възможностите, които позицията на омбудсмана дава. От двайсетина процента при встъпването в длъжност, сега доверието е 51 на сто.\r\n\tУкрепване на доверието има и при Корнелия Нинова - трайно под 20 на сто преди година, до трайно над 20 процента сега. От \"Галъп интернешънъл\" отбелязат известно укрепване на доверието в рамките на последните две години при Красимир Каракачанов - от 10 - 15 на сто през 2016 г. до 20 - 25 процента сега.\n\n\r\n\tКласирането на личности според доверието в тях показва повече за масовия вкус, а не толкова за това кой как си върши работата. Различните фигури са в различни по трудност на задачите ресори и затова директните сравнения винаги трябва да са внимателни, уточняват социолозите.\r\n\tСпоред тях закономерни тенденции се открояват в доверието към основните институции и политически личности\r\n\tПрез декември доверието в президентската институция е очаквано високо, доверието в правителството е по-високо от това в парламента, а най-харесвани са личностите, които са по-далеч от векидневния политически процес.\r\n\tИнституцията на президента завършва годината с нива на доверие от 56 процента срещу 29 на сто недоверие. Така президентската институция затвърждава обичайния си висок обществен авторитет, който беше силно разколебан в предходния мандат, отбелязват социолозите. Личното доверие на Румен Радев е на закономерно сходни нива с доверието в институцията.\r\n\tВицепрезидентът Илияна Йотова пък се ползва с лично доверие от 25 на сто - това също е сравнително висока оценка на фона на доверието за останалите политически фигури у нас.\r\n\tПрез декември правителството има 31 на сто доверие и недоверие от 58 процента. Това са равнища, които се повтарят сравнително устойчиво през годината. Така първите няколко месеца на кабинета \"Борисов 3\" се оказват с равнища на доверие малко по-добри в сравнение с началните месеци на предходния му мандат, по-благоприятни от началните месеци на мандата \"Орешарски\" и много по-неблагоприятни в сравнение с началните нива на първия кабинет \"Борисов\" през 2009 г. Налице е обичайното за всяка власт \"износване\" на подкрепата, но и достатъчно знаци, че ГЕРБ има дълготрайно влияние, коментират от \"Галъп\".\r\n\tОколо загубените от ГЕРБ избори за президент Бойко Борисов донякъде загуби и личен рейтинг и слезе на нива под 30 процента доверие. Пролича и стандартната за такива случаи тенденция загубилият избори да продължава с ниски нива на доверие. Следващите месеци обаче показаха, че Борисов е в състояние сравнително бързо да \"наваксва\" одобрение и то се върна на нива над 30 процента, посочват социолозите.\r\n\tПарламентът, по традиция, е с по-ниско доверие от правителството в края на годината - 70 на сто негативни и 22 процента позитивни оценки. През 2017 г. се долови известно укрепване на доверието в парламента. Вероятно повлия характерното за цялата година мобилизиране на електората на управляващите партии, които имат по-сериозна периферия, смятат анализаторите.\r\n\tОтношението към институцията на Народното събрание стана по-благосклонно още след идването на служебното правителство в края на януари 2017 г. Парадоксално, по-благоприятни стойности на одобрение в парламента дойдоха в период, когато той на практика отсъстваше. Това се дължеше на общото успокоение, което обичайно идваше след решаване на политически кризи, като тази с подадената от Борисов оставка през есента на 2017 г., коментират от \"Галъп\".\r\n\t\r\n\tАко избори се провеждаха сега, ГЕРБ би получил 27%, БСП 23%, ДПС 8%, Обединени патриоти (ОП) 6%. Партия „Воля“ би се озовала отново на прага на парламента с малко под 3% от всички избиратели. И отново двете полярни партии биха били изправени пред неловкия избор на коалиционен партньор. Това показват резултатите от декемврийското изследване на „АФИС“.\r\n\tОсновната политическа интрига ще се запази за сравнително дълъг период от време. Електоралният потенциал на главните политически сили практически запазва статуквото от изборите, коментират от агенцията.\r\n\tПромените в електоралната картина след проведените през пролетта парламентарни избори са незначителни. Партиите, участващи в изпълнителната власт – ГЕРБ и Обединените патриоти, са понесли леки щети от неизбежната ерозия на властта, докато БСП успява да съхрани потенциала си и дори отбелязва най-високата точка на подкрепа за последните няколко години. Консолидацията на ДПС-електората може да се обяснява по много начини, но е ясно, че основният фактор за повишената подкрепа е участието на националистите във властта, което е източник на напрежение и безпокойство на избирателите на Движението.\r\n\tСред останалите по-малки формации се открояват имената на няколко политически субекта, предимно от десния сектор – Реформаторски блок, „Да, България“ и ДСБ. Проблематизираното напоследък хипотетично обединение между тях е предмет на бъдещето, но е ясно, че ако останат разделени, не разполагат с реални шансове да се намесят в по-нататъшното разпределение на ключовите роли във властта, отбелязват от „АФИС“.\r\n\tИ Нинова, и Борисов стоят стабилно начело на своите партии. Въпреки впечатлението за вътрешно напрежение Нинова се ползва с доверието на 87% от избирателите на БСП. Борисов е още по-стабилен: 95% от избирателите на ГЕРБ му вярват. Едва 3% и 1% от избирателите съответно на БСП и ГЕРБ са на мнение, че при избор на нов лидер, различен от досегашния, партията ще стане по-силна.\r\n\tСумарната оценка за сегашната управляваща коалиция между ГЕРБ и Обединените патриоти остава без съществени промени, но агрегатните суми крият комбинация между растящо недоверие сред негласувалите за тези две сили и растящо доверие сред гласувалите за тях. При това се наблюдава асиметрия. Сред последователите на Патриотите се подобрява отношението към лидера на ГЕРБ, докато сред тези на ГЕРБ отношението към Валери Симеонов се влошава.\r\n\tПредпочитанието за промени във властта постепенно нараства, отбелязва агенцията. Ако след март желанието за нови избори беше спаднало с 14%, достигайки 13%, то през следващите месеци то постепенно расте и вече достига 21%. Аналогично расте и нагласата за създаване на нов кабинет в рамките на сегашното Народно събрание.\r\n\tОсем месеца след изборите усещането на населението за политическо напрежение по върховете отново се пробужда и достига 41%. Това се обяснява не толкова с представата за наличие на алтернативна политика и неин носител, колкото със заразителния ефект на нервността и неувереността, която бе демонстрирана по върховете – по конкретно от ГЕРБ по повод на корупционните разкрития и темата за приватизацията по време на прехода.\r\n\tСлед кратковременно следизборно освежаване, рейтингът на основните институции отново ерозира плавно. Доверяващите на парламента спадат от 25% на 22%, на правителството от 33 на 32%, на армията от 49 на 42%, на медиите от от 43% на 41%, на синдикатите от 25% на 21% и т.н. Доверието в президента е достигнало определен таван от около 57%.\r\n\tИзключение е Европейският съюз, който бележи растеж от 48% на 52%.\r\n\tНай-голямо е недоверието в съдебната власт – 80.7%, на второ място по недоверие са синдикатите, а на трето парламента с 77.7% неодоверие.\r\n\tОбщественото мнение изпитва по-малко песимизъм, отколкото в началото на годината, относно личното благосъстояние и перспективите на страната. В оценките за състоянието на България се наблюдава умерен спад на постоянните източници на безпокойство (безработица, доходи и пенсии). Това на свой ред води до нарастване на относителната тежест на проблемите на корупцията, финансовата стабилност, здравеопазването. В личен план обаче, расте и делът на хората, за които бедността и неясните перспективи са най-важен проблем. Това показва, че плодовете на растежа не се разпределят равномерно, констатира агенцията.\r\n\tПроучването е осъществено в периода 5-11 декември по метода на прякото интервю „лице в лице“ в дома на респондента. Интервюирани са 1010 пълнолетни български граждани. Изводите са представителни за мнението на населението с избирателни права на територията на страната. Проучването е направено със собствени средства в рамките натрадиционната изследователска програма на АФИС.", "date": "2017.12.17", "title": "\"Галъп\": Президентът, омбудсманът и кметът на София са най-харесваните политици"}
{"url": "http://www.mediapool.bg/chetiri-lapi-transportira-bremenna-lavitsa-ot-razgrad-v-sofiya-news273168.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t12-годишната бременна лъвица Рая ще бъде транспортирана от екип на „Четири лапи\" от Разград до София, тъй като зоокътът в града не разполага с условия за раждане и отглеждане на малкото, съобщи агензция БГНЕС в неделя.\r\n\tПрез ноември експерти на организацията посетиха Разград и след извършен преглед на лъвицата установиха, че тя е в напреднала бременност. Прегледът с ехограф потвърди наличието на един плод, като се очаква раждането да е в края на тази или началото на следващата година.\r\n\tПоради напредналата възраст на Рая и нестабилното ѝ здравословно състояние, както и заради липсата на подходящи условия за раждане и отглеждане на малки лъвчета в Разград, тя ще бъде докарана в столичния зоопарк, като грижите за нея ще бъдат поети от „Четири лапи\". Заедно с нея в София ще дойде и нейният партньор Хектор. Очаква се транспортирането да бъде извършено във вторник, 19 декември, съобщиха от „Четири лапи”.\r\n\tРая е родена в зоопарка в Разград през 2005 г. и продадена на русенски бизнесмен малко след това. След влизане в сила на Закона за защита на животните през 2008 г. и налагането на забрана частни лица да отглеждат големи котки, Рая е върната в зоокъта в Разград.\r\n\tЕкипът на „Четири лапи\" ще бъде в разградския зоокът във вторник, за да упои животните и да ги натовари на своята линейка за диви животни, с която ще бъдат транспортирани до столичния зоопарк. Там вече са подготвени две отделни заграждения за Рая и Хектор, за да може, когато настъпи раждането, Рая да бъде отделена. За състоянието по време на пътуването ще се грижи екип от опитни ветеринарни лекари, ръководен от декана на Факултета по ветеринарна медицина към Лесотехническия университет проф. Богдан Аминков.\n\n\r\n\tОт „Четири лапи\" припомнят, че в началото на ноември организацията сключи споразумение с Община Разград за помощ и намиране на дом на пет от седемте лъва от нелицензирания зоокът в града, за които общината не може да се погрижи. В края на миналия месец специалисти от международната организация бяха в Разград, за да извършат пълни медицински изследвания на настанените в зоокъта лъвове и вазектомия на мъжките, за да се спре безконтролното и непрофесионално развъждане на тези животни. Съгласно споразумението с общината, освен за Рая, Хектор и Асен, „Четири лапи\" ще се погрижи и за малките Терез и Масуд, които бяха родени в началото на септември и изоставени от майка им веднага след раждането. В момента за тях се строи специално заграждение в спасителния център за големи котки Фелида в Холандия.\r\n\tТримесечните лъвчета се превърнаха във всеобщи любимци, след като бяха спасени от местни доброволци и лечението им беше поето в столична ветеринарна клиника благодарение на организацията Дивите животни. Бъдещето им обаче предизвика конфликт между двете неправителствени организации и общинската управа заради изненадващо намерение на кмета на Разград да дари Терез и Масуд на зоопарка в Пазарджик. „Четири лапи\" и Дивите животни смятат, че лъвчетата няма да оцелеят в пазарджишкия зоопарк, тъй като там нито имат условия за отглеждане на лъвчета без майка, нито персонал с достатъчен опит.\r\n\tРешението дали Терез и Масуд да бъдат изпратени в Пазарджик предстои да бъде гласувано този четвъртък от Общинския съвет в Разград.", "date": "2017.12.17", "title": "\"Четири лапи“ транспортира бременна лъвица от Разград в София"}
{"url": "http://www.mediapool.bg/hitrino-otbelyaza-godishninata-ot-tragediyata-s-hristiyanski-i-myusyulmanski-rituali-news273167.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tВ Хитрино в неделя бе даден курбан по християнски и мюсюлмански обичай по повод годишнината от трагедията в населеното място, отнела живота на седем души.\r\n\tСред присъстващите бяха и Варненският и Великопреславски митрополит Йоан, и районният мюфтия Месут Мехмедов. Беше отслужен молебен за здраве и благоденствие за жителите на Хитрино, и молитва и курбан по мюсюлмански обичай.\r\n\tКметът на Хитрино Нуридин Исмаил припомни пред присъстващите, цитиран от БТА, че на 10 декември 2017 г. \"всички се събудихме с вой на сирени - на пожарни, на линейки и на полицейски коли и тогава не знаехме какво стана, какво става и какво ще стане, но в рамките на тази година благодарение на много усилия - на правителството, на много институции, на външни експерти, на общинската администрация мисля, че успяхме в по-голямата си част да възстановим това което в тази трагедия загубихте\".\r\n\tТой благодари на всички, които са помогнали и са били съпричастни с жителите на Хитрино. По думите му в населеното място вече има 10 изградени къщи, над 80 подменени покривни конструкции, на над 70 къщи са извършени външни частични ремонти.\n\n\r\n\t\"Онова което предстои през 2018 г., остана по-малкото, нашите усилия ще бъдат насочени както във възстановяването на частните домове, така и на инфраструктурата; убеден съм, че през 2018 г. нещата ще бъдат още по-видимо възстановени в Хитрино\", заяви Исмаил.\r\n\tдиректорът на ГД \"Пожарна безопасност и защита на населението\" / ПБЗН/ гл.комисар Николай Николов отбеляза пред присъстващите, че през тази година е прочел как са се развивали подобни трагедиив света. Това което отличава всички вас, освен с безкрайната търпеливост и упоритост да поемете мъката и несгодите е, че не се допуснаха кражби, нямаше мародерство в Хитрино, за което ви поздравявам и благодаря на колегите от полицията.\r\n\tВарненският и Великопреславски митрополит Йоан се обърна към жителите на Хитрино с думите : \"Нещото което преодоля тази велика трагичност като събитие, случило се в районите на епархията, то е вярата, която носите в сърцата си. Една година по-късно ние можем само да благодарим на Бога, на Всевишния, че даде възможност на определени хора, на определено място, в определено време да се съберат и със своите талант и човечност да помогнат на тези, които се нуждаят\".\r\n\tСлед молитвата, отслужена от районния мюфтия Месут Мехмедов, той каза пред присъстващите, че при тежката трагедия \"ние всички, гражданите на Република България, още веднъж доказахме, че сме добри хора, че сме организирани и добродетелни, че в подобни трудни и тежки моменти сме обединени и не правим разлика между етнос и религия\".\r\n\tПо-късно пред журналисти кметът на Хитрино Нуридин Исмаил отбеляза, че е предвидено в населеното място да бъдат изградени нова джамия и нова църква. Разработени са и 12 проекта за възстановяване на инфраструктура и обществени сгради, чието изпълнение се очаква да започне през пролетта на 2018 г..", "date": "2017.12.17", "title": "Хитрино отбеляза годишнината от трагедията с християнски и мюсюлмански ритуали"}
{"url": "http://www.mediapool.bg/maika-otkrila-7-godishnata-si-dashterya-martva-v-apartamenta-im-v-momchilgrad-news273169.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМомиченце на 7 години е било открито мъртво в дома си в Момчилград от неговата майка в неделя сутрин, между 6 и 7 часа. Новината бе потвърдена от окръжния прокурор Желязко Стефанов. Основната версия е умишлено убийство.\r\n\tОколо 7 ч. тази сутрин жената се върнала от нощна смяна и тогава открила тялото на дъщеря си, съобщава бТВ.\r\n\tПо информация на телевизията детето се казва Дамла Муса. През нощта то е било оставено само́ в апартамента.\r\n\tЗасега нито от полицията, нито от прокуратурата казват какви са мотивите за престъплението. Засега не се съобщава и как точно е проникнато в жилището.\r\n\tСигналът за намереното мъртво момиче е подаден в 7.30 ч. от екипа за спешна медицинска пмощ, повикани на адреса от майката на детето, съобщи Желязко Стефанов.\r\n\tКонстатирана е смъртта и е образувано дело за убийство. От прокуратурата отказаха да коментират други детайли по случая.\r\n\tЖилището е в центъра на града. По информация на роднини преди месец момичето е загубило своя ключ от входната врата и подозрението сега е, че именно с него е било проникнато в жилището.\r\n\tБащата и по-големият брат на детето са в чужбина. Доскоро за детето се е грижила баба му, когато майката е нощни смени. Бабата обаче в заминала в Турция, за да се грижи за болната си сестра.\r\n\tПо цитирана от Радио Кърджали непотвърдена информация устата на детето е била залепена с тиксо.\r\n\tЗасилено е полицейското присъствие на изходите на Момчилград.", "date": "2017.12.17", "title": "Майка открила 7-годишната си дъщеря мъртва в апартамента им в Момчилград"}
{"url": "http://www.mediapool.bg/nedelyata-donese-v-tsyalata-strana-stud-dazhd-i-snyag-news273151.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеделята донесе в цялата страна студ, дъжд и сняг. През новата седмица времето ще е мразовито със сутрешни температури до минус 10 градуса. Ще превалява и сняг и дъжд. Във вторник ще се изясни навсякъде и отново ще бъде студено.\r\n\tСутрешните температури на места ще паднат до минус 7 - минус 9 градуса, дневните ще бъдат до около 4 градуса над нулата, за София около 0 градуса.\r\n\tВ сряда ще застуди още малко, като дневните температури на места в Западна България ще са отрицателни – около минус 1 градус, до 2 над нулата, в Източна България - до около 4 градуса.\r\n\tОт четвъртък – 21 декември до Бъдни вечер – неделя, ще остане студено, не се очакват съществени валежи.\r\n\tКъм момента няма затворени участъци от републиканската пътна мрежа за леки автомобили в страната и е създадена необходимата организация за тяхното навременно почистване, съобщи в късния следобед министърът на регионалното развитие и благоустройството Николай Нанков на брифинг след заседание за поддържането на републиканските пътища при зимна обстановка в АПИ.\n\n\r\n\tВременно и частично за движение на тежкотоварни автомобили над 12 тона са затворени пътищата Троян-Карнаре и Рибарица-Шипково. За да може по-добре да се почисти пътя, временно е било ограничено движението за тежкотоварни автомобили над 12 тона в прохода Предела и пътя за Банско.\r\n\tМинистър Нанков информира, че в момента сняг вали в Софийска, Ловешка и Плевенска област, на старопланинските проходи, както и на проходите Шипченски, Троян-Карнаре и Петрохан. В Родопите дъждът вече е преминал в сняг.\r\n\tНа АМ \"Люлин\" е имало интензивен снеговалеж от мокър сняг в следобедните часове. Снегопочистващите фирми са се справили добре и няма почти никакви сериозни инциденти.\r\n\tЕдин малко по-тежък инцидент е ограничил движението на 347 км. на АМ \"Хемус\" в района на Шумен, където има временна организация на движението, уточни министърът.\r\n\tНиколай Нанков посочи, че пътуващите от зимните курорти към София могат да бъдат спокойни, защото пътищата се почистват добре и навременно. Той все пак предупреди, че автомобилите трябва да бъдат подготвени подходящо за пътуване в зимни условия.", "date": "2017.12.17", "title": "Неделята донесе в цялата страна студ, дъжд и сняг"}
