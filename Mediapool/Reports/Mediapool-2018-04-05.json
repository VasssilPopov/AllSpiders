{"url": "http://www.mediapool.bg/zapochna-puskaneto-na-fontanite-v-sofiya-news277712.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочва поетапното пускане на фонтаните на територията на София, съобщиха от Столична община в четвъртък.\r\n\tОще днес ще заработят водоскоците пред Народен театър \"Иван Вазов\", в парк \"Заимов\" - до театър \"София\" и срещу ул. \"Васил Априлов\", в Южен парк срещу бул.\"Витоша\" и ул. \"Бяла черква\", фонтана пред Президентството, както и в подлеза на НДК и каскадите пред Националния дворец на културата.\r\n\tНа 6 април ще заработи и водната каскада в детски сектор пред НДК.\r\n\tОт 15 април ще бъдат пуснати и останалите фонтани: пред Минерална баня - град Банкя, на кръгово кръстовище - гр. Банкя, на площад \"Бански\", в градина \"Буката\" и пред район \"Изгрев\", допълниха от общината.", "date": "2018.04.05", "title": "Започна пускането на фонтаните в София"}
{"url": "http://www.mediapool.bg/bivshiyat-politseiski-shef-na-kataluniya-obvinen-v-protivodarzhavna-deinost-news277693.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият началник на регионалната полиция на Каталуния и други местни служители по сигурността са обвинени в противодържавна дейност заради ролята им в миналогодишните събития, довели до забранения референдум за независимост на испанската автономна област, съобщи Асошиейтед прес.\r\n\t \r\n\tСпоред обвинението, обявено днес от съдията от испанския национален съд Кармен Ламела, бившият полицейски шеф Хосеп Луис Траперо бил част от заговорническия план да се действа за отцепване на Каталуния от Испания. Обвинени са и двама местни полицейски чиновници и служител в регионалното МВР. \r\n\t \r\n\tТраперо бе провъзгласен за местен герой в Каталуния за справянето му със смъртоносните екстремистки атаки в Барселона и околностите й миналото лято.\n\n\r\n\t \r\n\tСлед това той бе подложен на натиск, когато централните власти настояваха регионалната полиция да прекрати провеждането на референдума на 1 октомври, забранен от испанските съдилища.", "date": "2018.04.05", "title": "Бившият полицейски шеф на Каталуния обвинен в противодържавна дейност"}
{"url": "http://www.mediapool.bg/andrei-raichev-da-reformirame-zatvorite-vazstanovyavaiki-lagerite-news277697.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдин затворник излиза по-скъпо на държавата от един професор. Затова може системата спокойно да се реформира и да бъдат направени лагери. Такава теза изказа социологът Андрей Райчев в ефира на България он ер в четвъртък. Повод за размислите му бе бягството на двама рецидивисти от Централния софийски затвор във в торник. А основният му извод бе, че Белене трябва да се възстанови.\r\n\t″Един затворник ни излиза по-скъпо от един професор. Един професор излиза на държавата 15-20 хиляди лева годишно, затворникът – 25 хиляди лева. Условията са отвратителни, килиите са претъпкани, има извращения. Затова всичко това може спокойно да се реформира, например, ако направят лагер. Казвам самата гадна дума, от която се страхуват″, обясни Райчев.\r\n\t″Ако аз, да не дава Господ, попадна на такова място, 1000 пъти ще предпочета да живея на открито, отколкото в тия килии. Но никой не обсъжда тоя въпрос. Сега например ще дадат някакви пари и ще сложат някакви камери. А то какво се получава – получава се, че бедни хора охраняват богати хора. Ще стане същото, както беше при социализма: богати хора (келнери и бармани) обслужват бедни хора – лошо. Това трябва да се обърне″, каза Райчев, според когото сегашното състояние на затворите е предпоставка за корупция.\r\n\t″Трябва да живеят (затворниците – бел.ред) по-строго и дисциплинирано. При по-неосигурени битови условия трябва да живеят, каквото и да ми говорят някои либерални защитници на техните права″, заключва още социологът. И продължава: ″самото му вкарване в килия с 10 души, от които пет са професионални престъпници, пет са сексуално извратени – е наказание, при което е 100 пъти по-добре да седиш в отворено пространство″\r\n\tСлед което завършва тезата си: ″Но ако сега кажа – хайде да възстановим Белене като система – да ни е по-евтино на нас, ще има ″ти си фашист, ти си комунист″ и край свърши″, обяснява Райчев. Той все пак допълва, че няма предвид възстановяването на лагера за ″политически цели″.", "date": "2018.04.05", "title": "Андрей Райчев: Да реформираме затворите, възстановявайки лагерите"}
{"url": "http://www.mediapool.bg/porozhanov-iska-zastrahovalite-kolite-i-domovete-si-da-plashtat-fermerski-shteti-news277691.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t за покриване на щетите от природни бедствия в земеделието е разработило ведомството на Румен Порожанов. В нея се предвижда част от премийния приход по застраховките \"Автокаско“ да отива за изплащане на щети от бедствия по продукцията на земеделски производители, включително крупни зърнени босове. Силно критична позиция срещу идеята разпространи в четвъртък Асоциацията на българските застрахователи (АБЗ).\r\n\tНова държавна фирма ще събира от застрахователите вноски и ще изплаща обезщетения на фермерите, претърпели щети върху продукцията си заради природни бедствия, предвижда концепцията на земеделското министерство за нов Закон за превенция от природни бедствия и неблагоприятни климатични събития в земеделието. Въпросната компания ще се създаде чрез трансформиране в държавно предприятие на сегашната Изпълнителна агенция „Борба с градушките“. Освен с противоградова защита и увеличаване и преразпределение на валежите новата фирма ще се занимава и с \"обезщетяване при настъпване на щети от природни бедствия и неблагоприятни климатични събития в особено голям мащаб“.\r\n\tЗа целта законът ще задължи земеделските производители и застрахователните компании у нас да правят отчисления в държавната фирма. Фермерите ще трябва да правят ежегодни задължителни вноски за обработваема (орна) земя и трайни насаждения. От обхвата на задължените лица се изключват собствениците и ползвателите на пасища, мери и ливади. Застрахователите пък ще заплащат задължителна вноска, ако предлагат застраховки по класове \"Сухопътни превозни средства“ (тоест \"Каско“), \"Пожар и природни бедствия“ и \"Други щети на имущество“.\r\n\tСпоред асоциацията на застрахователите основният недостатък на концепцията на Порожанов е, че на държавно предприятие ще се вмени дейност, която по същество е застрахователна. \"Става дума за дейност за набиране и разходване на средства, предназначени за изплащане на обезщетения при настъпване на събития, което предполага и дейности по установяване на събитията, разглеждане на претенции, определяне на размера на причинените вреди и изплащане на обезщетения, които дейности могат да се извършват единствено от застрахователни дружества“, изтъкват от АБЗ. За подобна дейност по закон е нужен лиценз, за какъвто не се споменава в концепцията.\r\n\t\r\n\tБраншът е още по-изумен от друг детайл в концепцията – пари по доброволните застраховки \"Каско“ или имуществените застраховки срещу пожар да отиват за покриване на щети в селското стопанство. Още повече, че по правило едрите земеделци не желаят доброволно да харчат пари, за да застраховат продукцията си.\n\n\r\n\t\"Въпреки че фокусът на концепцията е насочен към земеделския сектор, се предлага във вноските да се включва и премиен приход от застраховки, които нямат нищо общо с този сектор. Подобна мярка реално би довела до увеличение на цената на имуществените застраховки и на застраховки \"Каско“ на МПС, без да повиши очакваните обезщетения на застрахованите лица, което считаме за несправедливо“, посочва в позицията си Асоциацията на българските застрахователи. Тя изтъква, че е нередно със средства от премиите на застраховани лица по доброволни застраховки, които нямат нищо общо със сектора на земеделието, да се подпомагат пострадали земеделски стопани, включително незастраховани. В подобна идея няма нито финансова логика, нито защита на правата на потребителите на застрахователни услуги, твърдят застрахователите.\r\n\t\r\n\t\"От опита в областта на земеделските застраховки до момента е известно, че крупните земеделски производители не застраховат земеделските култури заради малката вероятност цялата площ да бъде увредена от природни бедствия и съответно да претърпят големи загуби. Тоест, на практика се получава, че от една страна застрахователите биха финансирали загубите на големи земеделски производители, които принципно не сключват застраховки, а друга страна – източник на финансиране биха били застраховани лица, които не са предмет и не са облагодетелствани от концепцията“, коментират още от АБЗ.\r\n\t\r\n\tВместо да се прави ново държавно предприятие, асоциацията предлага да се създаде пул за селскостопанско застраховане. \"Това решение би позволило застраховане на пълния обем на земеделски площи и в пълния обем на рисковете (а не само за градушка), създаване на оптимални и единни условия за застраховане с цел намаляване на разходите и на времето за определяне на щетите и изплащане на обезщетенията. При създаване на застрахователен пул финансирането на превантивната дейност може да се извършва при условията на застраховането, а не с държавни средства“, изтъкват от асоциацията.\r\n\tПо нейни данни развитите европейски държави не прилагат модел за държавно финансиране на рисковете в земеделието, а стимулират застраховането на земеделските стопани. \"При наличието на достатъчен застрахователен капацитет в България за поемане на тези рискове е необосновано да се стимулират непазарните принципи, заложени в концепцията“, изтъкват от АБЗ.\r\n\tОрганизацията настоява за по-задълбочена дискусия и анализ на проблема с покриването на рисковете при природни бедствия в земеделския сектор.", "date": "2018.04.05", "title": "Порожанов иска застраховалите колите и домовете си да плащат фермерски щети"}
{"url": "http://www.mediapool.bg/bezplatnoto-sanirane-svarshi-novoto-shte-e-sas-samouchastie-news277695.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече безплатно саниране на жилищни сгради няма да има. Следващата порция обновени частни домове ще бъда с финансово участие на живеещите в блока. Какво ще бъде то все още не е ясно. Това се разбира от съобщение на Министерството на регионалното развитие и благоустройството (МРРБ).\r\n\tРегионалното министерство е тествало нагласите на гражданите колко са готови да платят за саниране. Проучване на \"Екзакта рисърч груп\" сред 1500 българи в 98 града показало, че 40 на сто от тях биха приели да участват с определен процент в санирането.\r\n\t\r\n\tНа въпрос \"Какъв процент от мерките за енергийна ефективност на жилището си бихте могли да платите сами, ако държавата не ги поема\", близо една пета отговарят, че могат да финансират до 25% от разходите. Всеки десети може да задели между 26 и 50%, а други 1.5 на сто - между 51 и 99%. Готови да поемат инвестицията изцяло са 8.9 на сто от анкетираните.\r\n\tВ цифрово изражение – 13.5% от хората заявяват, че могат да заделят до 500 лв. за саниране на жилището си. Други 7.5% посочват между 501 и 1000 лв., а 8.3% - между 1001 и 2000 лв.\r\n\tГоляма е групата на тези, които не могат да посочат конкретна сума, и смятат, че разходите за саниране не са по джоба им. Такива са 56.3% от участниците в проучването.\r\n\tДанните от анкетата показват още, че в многофамилните жилища за поддръжка на сградите се събират предимно минимални месечни вноски от собствениците. Такъв е вариантът при 35% от участниците в изследването. Най-масовата месечна вноска е в размер на 5 лв. за член от домакинство.\r\n\tЕдна трета от участвалите в проучването казват, че при нужда от ремонти се събират допълнителни средства. Близо 12 на сто пък имат създаден специален фонд за поддръжка на общите части на сградата.\r\n\tПо Националната програма за енергийна ефективност са въведени в експлоатация 1129 санирани сгради, а в процес на строителство са 439 към 4 април 2018 г., показват данните на МРРБ.\r\n\t\"Безплатно\" саниране, което се поема от всички българи, ще има за 2022 сгради с подписани договори за финансиране от Българската банка за развитие. Всички те трябва да са готови до края на 2019 г.\r\n\t\"Обмисля се обаче на следващ етап от програмата хората да участват във финансирането с определен процент предвид определения в законодателството ангажимент за собствениците да поддържат имуществото си в добро техническо състояние за тях и за околните\", е посочено в съобщението на регионалното министерство.", "date": "2018.04.05", "title": "Безплатното саниране свърши, новото ще е със самоучастие"}
{"url": "http://www.mediapool.bg/kremal-iztrivaneto-na-ruski-saitove-ot-feisbuk-namirisva-na-tsenzura-news277694.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКремъл заяви, че отстраняването на акаунтите във Фейсбук на редица руски медии е враждебен акт, който намирисва на цензура, съобщи Ройтерс. \r\n\t \r\n\tПо-рано Фейсбук обяви, че е изтрил стотици руски акаунти и страници, свързани с т.нар. \"фабрика за тролове\", обвинени от американски прокурори за разпространение на фалшиви политически и активистки постове, имащи за цел да повлияят върху изборите в САЩ през 2016 г. \r\n\t \r\n\tЗапитан за този ход на ръководството на Фейсбук, говорителят на Кремъл Дмитрий Песков се съгласи с представителя на една засегната от мярката руска медия, който при задаването на въпроса си нарече това \"враждебна стъпка, намирисваща на цензура\". \n\n\r\n\t \r\n\t\"Ние, разбира се, следим тези действия на Фейсбук и съжаляваме за тях\", каза Песков. \r\n\t \r\n\tТой коментира и съобщението на Ройтерс вчера, че Вашингтон смята да обяви санкции срещу руски олигарси тази седмица. \"Ще изчакаме да видим дали нещо такова ще се случи, или някакво официално съобщение\" преди да вземем отношение, посочи говорителят на Кремъл. \r\n\t \r\n\tСпоред съобщението на Ройтерс, която цитира \"запознати с въпроса източници\", въпросните руски олигарси ще бъдат санкционирани въз основа на закон, насочен срещу Москва заради намесата й в американските избори през 2016 г.", "date": "2018.04.05", "title": "Кремъл: Изтриването на  руски сайтове от Фейсбук  намирисва на цензура"}
{"url": "http://www.mediapool.bg/tormozat-varhu-grazhdanite-za-svidetelstvoto-za-sadimost-na-hartiya-prodalzhava-news277690.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдминистративният тормоз върху гражданите да предоставят свидетелство за съдимост на хартия остава, въпреки уверенията на властта, че тази проверка трябва да се прави от чиновниците служебно.\r\n\tПо този повод вицепремиерът Томислав Дончев, който отговаря за административната реформа, пусна нарочен електронен адрес  На него гражданите могат да сигнализират за неправомерно изисквани от тях удостоверения и свидетелства. Това става ясно от съобщение на правителствената информационна служба.\r\n\tСигналите ще се проверяват от Главния инспекторат на Министерския съвет.\r\n\tНяма информация какви санкции ще има за чиновниците, които не изпълняват закона и продължават да искат от гражданите документи, до които имат достъп по електронен път.\r\n\tТомислав Дончев призовава всички администрации да спазват закона и да преустановят изискването към неосъждани граждани да представят на институциите свидетелство за съдимост на хартиен носител.\r\n\tС промените в законодателството, в сила от началото на годината, отпада напълно изискването към лицата с чисто съдебно минало да представят удостоверението като доказателство.\r\n\tАдминистрациите са задължени и оправомощени да правят справка за данните за съдимостта на гражданите чрез проверка в регистрите и електронен обмен на информация, напомня Дончев.\r\n\tТака при издаване на свидетелство за съдимост по служебен път отпада изискването гражданите да предоставят акт за раждане и вече не се събира държавна такса.\r\n\tМярката е част от дългосрочния приоритет на правителството за провеждане на административна реформа, която води до облекчаване на процедурите и повишаване качеството на административно обслужване за гражданите и бизнеса.\r\n\tТази цел се постига чрез премахване на изискването за представяне на някои от по-разпространените официални документи на хартиен носител, опростяване на режимите, регламентиран достъп до регистри, електронен документооборот и служебен обмен на информация между институциите.", "date": "2018.04.05", "title": "Тормозът върху гражданите за свидетелството за съдимост на хартия продължава"}
{"url": "http://www.mediapool.bg/balgarskata-tsarkva-svari-i-osveti-miro-za-osmi-pat-v-istoriyata-si-news277696.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЗа осми път в историята на Българската православна църква Българската патриаршия свари и освети миро. Освещаването е станало по време на Василиевата Света литургия за Велики Четвъртък, водена от патриарх Неофит в катедралата \"Св. Александър Невски\", съобщиха от Светия Синод.\r\n\t\r\n\tПатриархът е прочел и надлежните молитви и благословил седемте съда, в които се съхранява Светото миро. Епископ Герасим е прибавил към него и част от мирото, съхранявано в алабастрения съд, подарен на Българската православна църква от Вселенската патриаршия през 1945 г., когато е вдигната седемдесетгодишната схизма над Българската екзархия.\r\n\t\"И днес, заедно с цялата Църква, ние свеждаме глави пред дивното божествено смирение на Спасителя, Който сам уми нозете на Своите ученици, и заедно с апостолите, Го следваме в Гетсиманската градина - в часа на Неговата скръб и в страшния миг на предателството. Прекланяме се пред тайнството на божественото домостроителство и в преклонението си, отново и отново, изповядваме верността си към Христа и молим: \"На Твоята Тайна вечеря за участник ме приеми днес, Сине Божий; защото не ще издам на Твоите врагове тайната, нито целувка ще Ти дам като Юда, но като разбойника Те изповядвам: спомни си за мене, Господи, кога дойдеш в царството Си\", е казал в словото си патриарх Неофит.\r\n\t\n\n\r\n\tТой е припомнил и това, че мирото \"църквата използва във всички важни и решаващи моменти от своя живот\". То е неотменим елемент при освещаването на Светата трапеза, която на езика на Църквата символизира гроба, в който е погребан и от който след три дни възкръсна Спасителят.\r\n\tСлед това митрополитите са пренесли съдовете с вече осветеното миро в Синодалната палата, където ще бъдат съхранявани.\r\n\t\r\n\tВ най-новата си история БПЦ получава правото сама да вари и освещава миро през 1945 г. - след вдигането на наложената й схизма. Нашата Църква не закъснява да се възползва от това свое право. Първото варене на миро е през 1950 г., а следващите са през 1961, 1974, 1988, 1995, 2002 и 2009 г.\r\n\tВаренето на миро е дълъг и сложен процес, който продължава три седмици и половина. Започва на Неделя Кръстопоклонна и приключва с освещаването на мирото на Велики Четвъртък. Основните съставки в мирото са чист зехтин и чисто бяло гроздово вино, към които се прибавят над 30 различни видове ароматни билки, благовонни масла и смоли в строго определено съотношение и начин на приготовление. Мирото се вари от духовници при непрекъснато бъркане и при непрестанното четене на Новия Завет в продължение на три дни. Началото на варенето задължително се поставя от партиарха, който извършва и освещаването на новото миро.\r\n\t\r\n\tСлед пренасянето на съдовете с новото миро в Синодалната палата, патриарх Неофит заяви, че досега Българската църква не е споделяла от своето Свето миро с други църкви, но ако Македонската църква поиска, въпросът ще бъде обсъден.\r\n\tЗа настъпващия Великден, главата на Българската православна църква пожела на българите да се радват на хубавите църковни празници, на народните празници и да бъдат убедени, че Бог ни закриля и че с нашите скромни молитви, ще даде щастие на българския народ.", "date": "2018.04.05", "title": "Българската църква свари и освети миро за осми път в историята си"}
{"url": "http://www.mediapool.bg/szo-bulgaria-tryabva-da-namali-doplashtaneto-za-zdravna-pomosht-ot-44-na-15-news277692.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДоплащането на пациентите за медицинска помощ и лекарства у нас трябва да бъде намалено от сегашните 44.2% на 15%. Това е препоръката на Световната здравна организация (СЗО), дадена от ръководителя на българския офис д-р Скендер Сила в четвъртък на пресконференция по повод предстоящия Световен ден на здравето – 7 април. Сила обясни, че целта на СЗО и призивът й към всички държави е да бъде достигнато ниво от 15% на неформалните плащания на пациентите.\r\n\tПрез тази година Световния ден на здравето е посветен на , което означава, че всеки и навсякъде трябва да има достъп до здравни услуги когато се нуждае от тях, без да изпитва финансово затруднение от това.\r\n\t, каза Сила, цитирайки регионалния директор на СЗО за Европа д-р Жужана Якоб.\r\n\tПо думите му ключът към универсалното здравно покритие у нас е в увеличаване на публичното финансиране, за да се намалят доплащанията и подобряване на достъпа до здравни грижи.\r\n\tАнализи на СЗО показват, че домакинствата в най-бедната една пета от населението на Европа биха изпитали големи финансови затруднения най-вече заради доплащания за лекарства и е много вероятно тези хора да отложат или пропуснат да потърсят медицинска помощ поради финансови затруднения или други препятствия, свързани с достъпа.\n\n\r\n\tУ нас пациентите доплащат от джоба си най-вече за лекарства, които не се покриват изобщо или се плащат само частично от Националната здравноосигурителна каса (НЗОК), както и за медицински консумативи и дейности в болниците, които също са извън обхвата на здравния фонд.\r\n\tПредседателят на парламентарната здравна комисия д-р Даниела Дариткова коментира, че солидарният здравноосигурителен модел у нас гарантира универсален достъп до здравна помощ и целта е със законодателни усилия и усилията на изпълнителната власт да бъде постигнато по-масово покритие, включително като се повиши броят на хората, плащащи здравни вноски.\r\n\tТя даде пример, че след законодателните промени отпреди няколко години, когато беше увеличен срокът на осигуряване за връщане в системата, това е дало ефект и неосигурените са намалели до 500 000 души.\r\n\t, коментира тя последните данни, според които .\r\n\tДариткова посочи, че за намаляването на броя на неосигурените ще се работи при подготвяната от здравното министерство промяна във финансирането на здравния модел.\r\n\tПрез май се очаква чуждестранни икономисти и финансисти да пристигнат в страната ни със съдействието на СЗО, за да извършат анализ на здравната система и да направят препоръки за промяна с цел намаляване на личните разходи за здраве, съобщи д-р Сила. \r\n\tСред най-големите предизвикателства пред страната ни освен проблема с доплащането той посочи високите нива на тютюнопушене (около 30%) и употреба на алкохол, наднорменото тегло и незаразните болести като рак и сърдечно-съдовите заболявания.", "date": "2018.04.05", "title": "СЗО: България трябва да намали доплащането за здравна помощ от 44% на 15%"}
{"url": "http://www.mediapool.bg/iztichaneto-na-danni-ot-feisbuk-se-okaza-po-mashtabno-news277699.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФирмата \"Facebook, Inc.\" съобщи, че лична информация за 87 млн потребители, главно в САЩ, може да е била неправилно споделена с политическата консултантска фирма \"Кембридж аналитика\" /Cambridge Analytica/, което увеличава предишните оценки, че засегнатите са над 50 милиона души, съобщи Ройтерс.\r\n\t \r\n\tГлавният изпълнителен директор на Фейсбук Марк Зукърбърг каза по време на конферентeн разговор с журналисти, че Фейсбук не е констатирал \"никакво съществено влияние\" върху използването или продажбата на реклами след скандала, макар че добави, че \"не е добре\", ако хората не са доволни от компанията.\r\n\t \r\n\tАкциите се повишиха с над 3 процента \"след биенето на камбаната\", т.е. след края на сесията на стоковата борса.\n\n\r\n\t \r\n\tЗукърбърг каза на репортерите, че поема вината за изтичането на данни, което разгневи потребителите, рекламодателите и законодателите, но каза също, че все още той е човекът, който трябва да е начело на създадената от него компания.\r\n\t \r\n\t\"Когато изграждаш нещо като Фейсбук, което е без прецедент в света, ще има неща, които ще объркаш\", каза Зукърбърг и добави, че е важно човек да се учи от грешките си.\r\n\t \r\n\tТой каза, че не знае сред ръководния екип на Фейсбук да се обсъжда негово оттегляне, макар че директорите ще се изправят пред предизвикателство, ако решат да го отстранят, защото Зукърбърг държи контролния пакет от акциите.\r\n\t \r\n\tТой каза също, че не е уволнил никого заради скандала и не смята да го прави.\r\n\t \r\n\tМиналия месец  Фейсбук за пръв път призна, че лична информация за милиони потребители по грешка е стигнала до \"Кембридж аналитика\".\r\n\t \r\n\tИдната седмица Зукърбърг ще даде показания по въпроса по време на изслушване в американския Конгрес.\r\n\t \r\n\tБазираната в Лондон Cambridge Analytica, чийто клиент по време на предизборната си кампания беше и Доналд Тръмп, оспори оценката на  Фейсбук за броя на засегнатите потребители.\r\n\t \r\n\tВчера компанията заяви в Туитър, че е получила данни за не повече от 30 млн. души от изследовател, нает от нея да ги събира от потребители на Фейсбук.\r\n\t \r\n\tЗукърбърг каза на репортерите, че Фейсбук е трябвало да направи повече, за да държи под око програмисти, които създават приложения, като този, нает от Cambridge Analytica през 2014 г.\r\n\t \r\n\tТой допълни, че  Фейсбук предприема стъпки за ограничаване на обема лични данни, достъпни до създатели на приложения, и може да са нужни още две години за разрешаване на проблемите.\r\n\t \r\n\t\"Разширяваме възгледа си за това до къде се простира отговорността ни\", каза Зукърбърг.\r\n\t \r\n\tПовечето от 87-те милиона потребители, чиито данни са били споделени с \"Кембридж аналитика\", са били в САЩ.", "date": "2018.04.05", "title": "Изтичането на данни от Фейсбук се оказа по-мащабно"}
{"url": "http://www.mediapool.bg/antikoruptsionniyat-shef-se-zhali-ot-pogazeno-pravo-da-atakuva-sada-news277700.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШефът на антикорупционната комисия Пламен Георгиев обяви, че Съюзът на съдиите в България (ССБ) е погазил основните му човешки права. Той адресира жалбата си до парламента, Висшия съдебен съвет и Европейската комисия. Преди ден ССБ обяви, че независимостта на съда е била застрашена от коментарите на Георгиев по делото, заведено от комисията срещу Цветан Василев.\r\n\tПовод за критиката на съдиите бяха коментарите на Пламен Георгиев пред сайта \"Правен свят\" срещу решението на Софийския градски съд (СГС) да стопира делото за конфискация срещу банкера. Делото спря заради отправено преюдициално запитване до Съда на ЕС в Люксембург за това дали българският закон за гражданска конфискация отговаря на европейските стандарти. Делото ще продължи след получаване на отговор.\r\n\tВ интервюто Пламен Георгиев казва, че това решение на съда е смущаващо, обвинява магистратите в лъжа и призовава всички останали съдии да чуят аргументите, които излага в изказването си пред медиите. След тази позиция на Георгиев последва серия от публикации в медии, споделящи редакционната политика на медийната група на Делян Пеевски. Те бяха насочени срещу градския съд и лично срещу съдията, отправил преюдициалното запитване.\r\n\tСъюзът на съдиите коментира, че отправянето на преюдициалното запитване е \"право\" на съда, а Георгиев \"внушава, че българският съд е некомпетентен, зависим, обвързан, както и че института на преюдициалното запитване е в тежест на Българската държава\". ССБ допълва, че подобни коментари от висш държавен служител поставят под съмнение принципите, на които се гради ЕС и върховенството на правото.\r\n\tПозицията на съдийския съюз е определена от Пламен Георгиев като \"грубо погазване на Европейската конвенция за защита правата на човека и основните свободи\". Той цитира конвенцията, че \"всеки има право на свобода на изразяването на мнения, което включва свободата да отстоява своето мнение, да получава и да разпространява информация и идеи“.\n\n\r\n\t\"Нещо повече, концепцията, че ръководител на висш държавен орган трябва да търпи ограничения в свободата на мнение, нарушава чл. 14 от Конвенцията, според който упражняването на права не може да бъде обект на дискриминация по никакъв признак\", казва Пламен Георгиев.\r\n\tОт позицията му излиза, че всеки в изпълнителната власт може да плюе или да дава акъл на съда как да си върши работата и това да не смята за намеса в независимостта на съда, а за лично мнение. В позицията на Пламен Георгиев се уточнява, че той не бил казал на съда как \"правилно\" да реши делото срещу Цветан Василев. В същото време той изразява надежда всички съдии да чуят аргументите му с надеждата да ги съобразят, когато решават делата на антикорупционната комисия.\r\n\t\"Разбира се, право на СГС е да отправи такова запитване, но това не задължава никой друг съд да се съобразява с него. Ако съдиите по делата, които в момента водим, споделят моите аргументи, не би трябвало да спират висящите дела на комисията. Надявам се, че аргументите, които изтъкнах, ще бъдат чути. Лично за мен те няма как да бъдат оборени, тъй като говоря с факти\", казва Георгиев.\r\n\tПо закон съдът се вслушва в аргументи, когато те бъдат споделени в съдебната зала, а интервюта с подобен уклон могат да минат за оказване на влияние на съда през медиите.\r\n\tПламен Георгиев напомня, че на директен журналистически въпрос дали вижда скрит умисъл в действията на съдиите от Софийския градски съд е отговорил: \"Не мога да коментирам такъв въпрос, просто излагам фактите\".\r\n\t\"Поради тази причина изводът в писмото на Съюза на съдиите в България \"може да се приеме, че в цялост интервюто внушава, че българският съд е некомпетентен, зависим, обвързан“ е извод в сферата на личното мнение и усещанията, с които българското законодателство не се занимава\", казва Георгиев.\r\n\tТой излага и редица твърдяни факти в защита на своята теза - от над 20 искания на страни по дела за преюдициални запитвания до съда в Люксембург това е второто, уважено и изпратено от български съд. Запитването до Люксембург е изпратено две години след внасянето на иска срещу Цветан Василев, а делото не е почнало по същество. Въпросите по запитването повтарят тезата на защитата.\r\n\t\"Идеята, че представителите на една от властите в страната не могат да бъдат критикувани и следователно са априори непогрешими нарушава всички демократични принципи, на които се основава Европейският съюз, от който България е част. Тази идея за непогрешимост не би следвало да се толерира, независимо дали произтича от представител на законодателната, изпълнителната или съдебната власт\", пише Пламен Георгиев.", "date": "2018.04.05", "title": "Антикорупционният шеф се жали от погазено право да атакува съда"}
{"url": "http://www.mediapool.bg/bulgaria-veroyatno-shte-zagubi-30-mln-lv-ot-evroparite-za-nauka-news277701.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария може да загуби поне 15 млн. евро или около 30 млн. лева от евросредствата за наука заради бавното им усвояване. Това стана ясно от отговор на министъра но образованието Красимир Вълчев по време на парламентарния контрол в четвъртък.\r\n\tСредствата, поставени под риск, са от резерва по оста за наука от оперативната програма \"Наука и образование за интелигентен растеж\". Те може да бъдат използвани, ако до края на годината бъдат постигнати заложените при старта на програмата цели за 30% усвоени евросредства. Почти сигурно е обаче, че това няма да се случи и резервът от около 30 млн. лева ще бъде загубен.\r\n\tЗа инвестиции в научна инфраструктура са заделени над 526 млн. лева по програмата за образование до 2020 г. До момента не е усвоен нито лев, а първите договори бяха подписани в последните месеци - четири години след старта на програмата. Те са за  и такива за . До договорите се стигна след двегодишна сага с оценяването на проектите, което доведе и до забавянето, което няма как да бъде наваксано.\r\n\tОбщо договорените до момента инвестиции в научна инфраструктура са за 265 млн. лева при предварително заделен ресурс от около 350 млн. лева. Остана свободен ресурс, тъй като не във всички сфери, в които трябваше да бъдат финансирани центрове, имаше избрани кандидати.\r\n\tСпоред министъра на образованието свободният ресурс е 87 млн. лева и тепърва ще се решава как да се оползотвори. Единият вариант е средствата да бъдат насочени към проекти, които са попаднали в резервния списък при класирането на предложенията. За това трябва решение на комитета за наблюдение на програмата.\r\n\tДругият вариант е парите да бъдат прехвърлени към програмата за бизнеса \"Иновации и конкурентоспособност\", за което се иска разрешение от Европейската комисия. Вълчев увери, че тези средства няма да бъдат загубени.\r\n\tВсе още обаче остава проблемът със замразените плащания за наука и образование от Европейската комисия. Парите бяха спрени временно през февруари миналата година и от тогава изплащането на парите по проектите става за сметка на националния бюджет. Поредният очакван срок за размразяване на парите от Брюксел е краят на април или началото на май.\r\n\tСредствата и  заради нарушения при управлението на оперативната програма от Министерството на образованието и науката. За да бъдат пуснати, правителството създаде специална агенция, която да управлява парите за наука и образование, доброволно  и намали бюджета на вече . Проверката на Европейската комисия на направеното е била през миналата седмица и се очаква решение за отпушване на програмата.", "date": "2018.04.05", "title": "България вероятно ще загуби 30 млн. лв. от европарите за наука"}
{"url": "http://www.mediapool.bg/komisiyata-za-zashtita-ot-diskriminatsiya-se-zahvana-s-pazardzhishkata-prokurorka-news277702.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за защита от дискриминация реши в четвъртък да се захване с интервюто на прокурор Недялка Попова от Пазарджик, в което тя казва, че мюслюманите са заплаха за националната сигурност. Сигналът е подаден от журналист от сайта \"Дневник\". Поведението на прокурор Попова се проверява и от прокурорския инспекторат.\r\n\t \r\n\tВ интервюто прокурорката на практика се обяви за религиозна хигена, заявявайки, че когато мюсюлманите достигнат 30% от населението на България, \"държавата ни вече е застрашена\".\r\n\t \r\n\t\"Те са монолитна маса, лесно се манипулира и на избори. Те са почти като военизирана структура\", добави още прокурорката на 23 март, допускайки, че Турция можела да предприема военна офанзива срещу страната ни.\n\n\r\n\t \r\n\tИзказването ѝ провокира Главното мюфтийство и ДПС да изпратят сигнали до главния прокурор, който уточни, че се е запознал със случая и сам, четейки \"като всеки гражданин\" медийни публикации. Главният прокурор Сотир Цацаров коментира, че прокурорката е \"противопоставила по един много недопустим начин българските граждани на християни и мюсюлмани\".", "date": "2018.04.05", "title": "Комисията за защита от дискриминация се захвана с пазарджишката прокурорка"}
{"url": "http://www.mediapool.bg/kakva-e-istinata-za-yuliya-krasteva-news277704.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПод заглавие \"Истината на досиетата\" седмичникът \"Ди Цайт\" помества обширна статия по случая Юлия Кръстева. Най-интересното в нея е телефонното интервю, което тя е дала на вестника и което е интегрирано в статията.\r\n\tЕкспертите действително смятат, че досието на Юлия Кръстева е автентично, но не и особено обременяващо. То не съдържа, според тях, недвусмислени доказателства за доброволна агентурна дейност на известната интелектуалка. Въпреки това досието е важен документ за лудницата на 20 век, пише \"Ди Цайт\". \r\n\tЗа пръв път през живота си Кръстева се вижда представена в лоша светлина. Кой се интересува от нейните многобройни награди и почести, когато става дума за шпионаж? Историята е твърде понятна и се разпространява със светкавична бързина. И тази история е следната: една млада, красива и бедна българка пристига през 1965 г. в Париж. И скоро левият интелектуален елит на френската столица е в нозете й. По-късно тя въодушевява и либерален Ню Йорк. А в действителност същата тази бляскава интелектуалка е била само дребна шпионка от България?!\r\n\t\r\n\tВ нашия телефонен разговор, продължават по-нататък авторите на публикацията, Кръстева казва нещо съвсем различно от онова, което казва „Сабина“ според досието: „Никой не ме е разпитвал преди заминаването ми за Франция. Вероятно някой от апарата се е застъпил за мен. Никога не съм се опитвала да разбера точно\".\n\n\r\n\t\"Лицето в това досие не прилича на мен. То не ме докосва и все пак ме скандализира\", казва Кръстева в телефонното интервю за \"Ди Цайт\". Същевременно тя съзнава, че тоталното отричане не помага. Досието изглежда „автентично“ и в нейните очи, но тя категорично се съмнява в истинността на съдържанието му.\r\n\t\"Аз имам един голям въпрос към Комисията [по досиетата]: проверили ли са те дали тъй наречените факти, за които става дума тук, не са били манипулирани от авторите?\". \r\n\tКръстева не е сигурна, четем по-нататък в публикацията, дали ще може да продължи необезпокоявано досегашното си ежедневие и работа - или ще трябва да се заеме сериозно с отправените й обвинения. Едно не може да приеме: \"Дали са ми номер! Все едно, че като на затворник са ми татуирали някакъв номер на ръката\", възмущава се тя.\r\n\t\"Явно комунистите още тогава са се занимавали с постфактическа политика\".\r\n\tКръстева не е съгласна с оневиняващата я позиция, че през 70-те, както преди това и в София, тя действително е разговаряла с българските другари, но без да подозира, че тези разговори ще прераснат в досие от тайните служби. Тя продължава да държи на собствената си версия, посочва \"Ди Цайт\". \r\n\t\r\n\tКръстева, четем по-нататък, не може да си обясни наличието на своето досие по друг начин, освен като изфабрикувано от неговите автори. Още в края на 60-те тя била вече известна фигура в Париж. Всички я познавали. Поддържала тесни връзки с иконите на френския структурализъм, с Дерида и Фуко. Още през 1970 Ролан Барт публично хвалел теорията й за интертекстуалността.\r\n\tНямало нищо вярно в твърденията за срещи в някакво си \"скривалище“ или в кафене \"Клозери дьо Лила\". Тя твърди, че не познава агента Лука Драганов, до когото е изпратила картичка от Брюксел: „Не познавам този човек, името му не ми говори нищо\". Още една измислица: в досието пише, че по време на Пражката пролет тя заела страната на БКП. Глупости, заявява Кръстева. Навремето заемала позицията на ревизионист, не била срещу Пражката пролет, а срещу линията на Съветския съюз, посочва Кръстева в интервюто за \"Ди Цайт\".\r\n\t\"Те правят от мен човек, какъвто аз не съм\", протестира авторката на легендарната книга „Чужденци на самите себе си\".\r\n\t\"Пълно с грешки!\", възмущава се Кръстева, но особено се ядосва, че тъкмо \"Ню Йорк Таймс\" в статията си по случая се въздържа от всякаква оценка за истинността на обвиненията.\r\n\t\"Това досие е идеална илюстрация на полицейските методи в служба на един тоталитарен режим\", пише тя в своята интернет страница.\r\n\tЮлия Кръстева преминава в контранастъпление, заключават авторите на публикацията в \"Ди Цайт\".\r\n\t* на \"Ди Цайт\" е преведен и обобщен от Дойче Веле.", "date": "2018.04.05", "title": "Каква е истината за Юлия Кръстева?"}
{"url": "http://www.mediapool.bg/finlandiya-pusna-severen-potok-2-prez-svoi-vodi-news277698.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФинландия одобри строежа на участък от газопровода \"Северен поток 2\" през нейната територия на Балтийско море, съобщи правителството, цитирано от РИА Новости в четвъртък.\r\n\tОбщата дължина на тръбата е около 1220 километра, от които 374 трябва да минат през финската изключителна икономическа зона на морето.\r\n\tВ разрешението обаче са поставени условия, които проектната компания за втория лъч на газопровода до Германия трябва да изпълни. При строежа трябва да се спазва прилагането на мерки за предотвратяване или минимизирането на потенциални аварии и щети, а също така да се отчитат особеностите на Балтийско море и на другите икономически проекти във водите на Финландия.\r\n\t\"Северен поток 2\", който предвижда полагането на две тръби с общ капацитет 55 млр. куб. м годишно, вече има разрешение за строителство от Германия. Контролираната от \"Газпром\" копания \"Норд Стрийм 2\", която изгражда газопровода и ще е негов оператор, очаква такива разрешителни и от самата Русия, Швеция и Дания.\r\n\tСрещу проекта са Украйна, която смята, че чрез въвеждане в експлоатация на новата тръба, ще загуби приходи от транзита на руски газ до Европа, както и Литва, Латвия и Полша, които считат проекта за политически. РИА Новости отбелязва, че недоволни са и САЩ, които имат амбициозни планове за износ на собствения си газ до Европа.\n\n\r\n\tВеднага след като стана ясно позволението от Финландия, Върховната рада на Украйна призова световното общество да не допуска изграждането на \"Северен поток 2\", който според парламентаристите в Киев утвърждава абсолютния монопол на Русия на газовия пазар в Европа.\r\n\t\"Така \"Газпром\" ще получи контрол над количествата и цените на целия газов пазар на континентална Европа, а също и физическата възможност изобщо да отказва газови доставки на страни от Централна Европа\", се казва в обръщение на украинския парламент, приет в четвъртък.\r\n\tВърховната рада поиска спешно да се проведат консултации между правителството на Украйна и Европейската комисия за недопускане на строежа на \"Северен поток 2\".\r\n\tПланираното разширение на \"Северен поток\", който доставя газ до Северна Германия, а от там до Чехия, ще заобиколи ключови транзитни държави като Украйна, Беларус, Полша и други източноевропейски и прибалтийски държави. Пускането в експлоатация на двете нови тръби се планира за края на 2019 г.", "date": "2018.04.05", "title": "Финландия пусна \"Северен поток 2\" през свои води"}
{"url": "http://www.mediapool.bg/bsp-chestiti-vazkresenie-hristovo-na-veliki-chetvartak-news277703.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛюбопитен момент се разигра в четвъртък в пленарната зала на парламента. Тъй като заради предстоящия Великден депутатите се оттеглят във ваканция до 17 април, някои от парламентарните групи решиха да прочетат свои декларации от трибуната.\r\n\tБезспорно най-запомняща се беше тази на БСП, след като от левицата решиха да честитят на гражданите Възкресение Христово на Велики четвъртък.\r\n\t\"Изконен е стремежът за възраждане и създаване на по-добри възможности за всички хора и всички страни. Нужно е ние, които водим народа, да възкресим човешкото в душите си! Тогава трудът ни ще е по-полезен за обществото и за мира между човеците. Светли да са Великденските празници за всички! Здраве и благополучие! Повече доброта и вяра в дните ни! Честито Възкресение Христово\", пламенно зачете депутатът Васил Антонов.\r\n\t\"Сега сме в едни от най-важните дни на годината, в които може да се погрижим за душевността си. Това са дните от Страстната седмица, които напомнят за последната от житейския път на Христос на Земята. Редно е отново да разчетем посланията, отговаряйки си на въпросите: Защо Той изгони търговците от храма, които вместо в дом за молитва го бяха превърнали в тържище и намираме ли аналогия с храма, в който се намираме ние? Защо Юда продаде учителя си за 30 сребърника и по време на Тайната вечеря извърши предателство, като чрез целувка Го посочи на войниците?! Защо Христос понесе мъченията и болката, които получи от нас – хората, като отплата за мисията си да помага и да прави този свят по-добър и често с работата си не предизвикваме ли страдание, ние, често с работата си не предизвикваме ли болка на хората чрез последствията от нашите непремислени, а често премислени действия\", се казваше още в декларацията на партията, наследила бившата БКП.\r\n\t\"Предателствата и продажбите са част от битието ни. Сякаш свикнахме с тях и ги отминаваме с лекота. Днес, Възкресението – житейското и библейското, не е само след смъртта. То е надежда, че след всяко зло идва добро, че след всяко страдание има радост, че всеки разкаял се получава прошка и втори шанс. На това ни учат православните ценности. Нека в делниците по-често се обръщаме към тях и ги следваме! Днес живеем в размирен свят. Световните и регионалните конфликти следват един след друг и са твърде близо до нас. Ние, съзнателно или не, чрез действие или бездействие, сме част от тях\", добави депутатът Антонов.", "date": "2018.04.05", "title": "БСП честити Възкресение Христово на Велики четвъртък"}
{"url": "http://www.mediapool.bg/rusiya-ne-be-dopusnata-v-razsledvaneto-na-sluchaya-skripal-news277665.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОрганизацията за забрана на химическите оръжия (ОЗХО) oчаквано отхвърли искането на Русия да бъде допусната да участва в разследването на отравянето на бившия двоен руски агент Сергей Скрипал и дъщеря му Юлия.\r\n\tСАЩ, както и всички страни членки на Европейския съюз (ЕС), включително и България в лицето на постоянния ни представител в организацията Красимир Костов, гласуваха \"против\", докато руснаците получиха подкрепа единствено от Китай, Азербайджан, Судан, Алжир и Иран, съобщи източник на Ройтерс.\r\n\tПочти половината от 41-членния управителен съвет на ОЗХО – 17 души, се въздържаха при гласуването, което веднага бе изтълкувано от руския постоянен представител Александър Шулгин, като демонстрация на несигурност в твърденията на Великобритания за отговорността на Москва по случая \"Скрипал\".\r\n\tПо думите му вотът показал как над половината от членовете на организацията \"отказаха да се обвържат със западната гледна точка\". Шулгин за пореден път повтори руската теза, че страната няма нищо общо с отравянето на Скрипал и дъщеря му, което приличало на \"терористично нападение\". Твърденията на британците пък определи като \"мръсен поток от пълни лъжи... и неприкрита русофобия\".\r\n\tНа другия полюс бе изказването на британския външен министър Борис Джонсън, който приветства поражението на Русия в Хага в специално изявление по повод заседанието на ОЗХО.\n\n\r\n\t\"Русия имаше наум само една цел след опита за двойно убийство на британска територия чрез военно химическо оръжие – да замъгли истината и да обърка обществеността. Международната общност още веднъж преодоля тази тактика и категорично победи днес руските опити да бъде изкаран от релсите правилният международен процес\", заяви Джонсън\r\n\tПо време на заседанието на ОЗХО британският представител Джон Фого определи искането на Русия за съвместно разследване като \"диверсионна тактика и поредната доза дезинформация за избягване на отговорите, които руските власти трябва да дадат\".\r\n\tПо думите му твърденията на Москва, че атаката може да е извършена от Великобритания, САЩ или Швеция, са \"безсрамни и напълно неоснователни\".\r\n\t\"Имаме пълно доверие в британското разследване и приветстваме британското сътрудничество с техническия секретариат на ОЗХО в пълно съответствие с Конвенцията за забрана на химическите оръжия. [...] Свидетели сме на вълна от инсинуации (от Русия) срещу няколко страни членки на ЕС. [...] Това е абсолютно неприемливо\", се посочва в изявлението на страните членки на ЕС, прочетено от Красимир Костов.\r\n\tТой още веднъж повтори обединената европейска позиция, че не съществува друга убедителна версия освен тази, че най-вероятно Русия стои зад атаката в Солсбъри и призова Москва незабавно да представи на пълна и изчерпателна информация за програмата \"Новичок\".", "date": "2018.04.05", "title": "Русия не бе допусната в разследването на случая \"Скрипал\""}
{"url": "http://www.mediapool.bg/ekspulsiranite-ot-rusiya-amerikanski-diplomati-zaminaha-za-sasht-news277669.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканските дипломати, експулсирани от Русия в отговор на изгонването на 60 руски дипломати от Вашингтон заради аферата \"Скрипал\", заминаха от посолството в Москва за САЩ, съобщи Франс прес.\r\n\tДесетки американски дипломати и семействата им напуснаха посолството с три автобуса и микробус рано сутринта на последния ден, който Русия определи за краен срок да напуснат.\r\n\tПо-рано в посолството на Съединените щати в продължение на часове влизаха и излизаха превозни средства, които извозваха багажа и домашни животни на експулсираните дипломати.\r\n\tОтравянето на бившия руски шпионин Сергей Скрипал и дъщеря му Юлия на британска земя доведе до вълна от отзоваване на дипломати от Русия и от западни държави, засегнала общо около 300 представители на мисии.\r\n\tВ края на март Москва реагира на мерките по експулсиране на 150 нейни дипломати от Лондон, Вашингтон и техни съюзници и обяви, че гони 60 американски дипломати и закрива консулството на САЩ в Санкт Петербург.\n\n\r\n\tМосква даде една седмица на 58 служители на посолството на САЩ в столицата и на двама от американското консулство в Екатеринбург да напуснат Русия.\r\n\tЛондон обвинява Русия за отравянето на Сергей Скрипал и дъщеря му в югозападния английски град Солсбъри, въпреки твърденията на Москва, че няма нищо общо с това.", "date": "2018.04.05", "title": "Експулсираните от Русия американски дипломати заминаха за САЩ"}
{"url": "http://www.mediapool.bg/blizo-5000-roditeli-ne-puskat-izobshto-detsata-si-na-uchilishte-i-gradina-news277672.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДецата на 4835 родители не са записани изобщо на училище или в задължителните предучилищни групи в градините. Това е установила проверка на Върховната административна прокуратура, която беше назначена като част от мерките на държавата за връщането на деца в образователната система.\r\n\tЦелта на проверките е да се обезпечи конституционното право на децата на образование, съобщиха от прокуратурата. Оттам не упоменават броя на засегнатите деца.\r\n\tВ 8278 случая проверките са констатирали родители, които не осигуряват присъствие на децата си, подлежащи на задължително предучилищно образование, записани в целодневна, полудневна или почасова форма на организация в детска градина или училище, или подлежащи на задължително училищно образование, записани в дневна, вечерна, дистанционна или комбинирана форма на обучение в училище.\r\n\tУстановени са 264 родители, които не осигуряват присъствието на децата си в допълнителното обучение.\r\n\tС оглед констатациите от проверката от компетентните органи са съставени 1173 акта за нарушение и 509 наказателни постановления.\n\n\r\n\tВ 62 случая прокурорите са ангажирали по реда на надзора за законност кметовете на общините, които не са определили длъжностни лица за извършване на проверките.", "date": "2018.04.05", "title": "Близо 5000 родители не пускат изобщо децата си на училище и градина"}
{"url": "http://www.mediapool.bg/dozhivoten-zatvor-poluchiha-65-podsadimi-za-neuspeshniya-prevrat-v-turtsiya-news277667.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският съд постанови доживотен затвор за 65-има подсъдими за неуспешния опит за овенен преврат в южната ни съседка от юли 2016 г., съобщават местни медии в четвъртък.\r\n\tПроизнесените бяха присъди по общо две дела – за блокадата на моста Фатих Султан Мехмет над Босфора и за инцидент при военен пост в Истанбул.\r\n\tНад 130-има бяха изправени пред съда по обвинения \"в нарушаване и опит за промяна на конституционния ред\" в Турция. 77 от тях получиха оправдателни присъди.\r\n\tТурция продължава да е в извънредно положение, което беше обявен след опита за преврат и няколко пъти беше удържавано. Над 50 000 души са в затвора по обвинения за неуспешния опит за преврат, а около 150 000 бяха отстранени от работа.", "date": "2018.04.05", "title": "Доживотен затвор получиха 65 подсъдими за неуспешния преврат в Турция"}
{"url": "http://www.mediapool.bg/tramp-prashta-natsionalnata-gvardiya-da-ohranyava-granitsata-s-meksiko-news277666.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп подписа заповед за изпращане на Националната гвардия на границата с Мексико за подпомагане на граничните служби в охраняването й, предаде ДПА.\r\n\t\"Положението на границата сега е станало кризисно. Продължаващото по южната ни граница беззаконие е фундаментално несъвместимо с безопасността, сигурността и суверенитета на американците\", се казва в меморандума.\r\n\tЗадачата на Националната е \"да спре потока от смъртоносни наркотици, членове на организирани престъпни групи и други престъпници и незаконно влизащи чужденци в страната\".", "date": "2018.04.05", "title": "Тръмп праща Националната гвардия да охранява границата с Мексико"}
{"url": "http://www.mediapool.bg/sled-nad-35-godini-zabrana-sauditska-arabiya-otvarya-parviya-kinosalon-news277671.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПървият киносалон в Саудитска Арабия ще отвори врати в столицата Рияд на 18 април след отмяната на забраната над този сектор, която съществуваше над 35 години, съобщиха Франс прес и Асошиейтед прес.\r\n\tАмериканският гигант \"Ей Ем Си ентъртейнмънт\" планира да отвори 40 киносалона в 15 саудитски града през следващите пет години и 100 до 2030 г.\r\n\tПрез декември саудитското правителство обяви, че ще отвори страната за търговски киносалони като част от стратегията \"Визия 2030\" на престолонаследника принц Мохамед бин Салман, който иска да диверсифицира прекалено зависимата от петрола саудитска икономика.\r\n\tС население от 30 милиона души, повечето от които са под 25 години, саудитският кинопазар може да носи по един милиард долара печалба годишно.\r\n\tОсвен стимулирането на местната киноиндустрия, това решение потвърждава волята на саудитските власти да превърнат развлекателния сектор в елемент от социалното преобразяване на страната, в която се прилага стриктна версия на исляма, отбелязва АФП.", "date": "2018.04.05", "title": "След над 35 години забрана Саудитска Арабия отваря първия киносалон"}
{"url": "http://www.mediapool.bg/belgiyski-voenni-ukrili-vazmozhnostite-za-udalzhavane-na-zhivota-na-iztrebiteli-f-16-news277670.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВисши ръководители в Белгийската армия и министерството на отбраната са укрили умишлено от политическото ръководство данни за възможностите за удължаване на живота на използваните изтребители Ф-16, съобщиха местни медии.\r\n\tИзводът се налага от разпоредената проверка на твърденията, че генерали от Военновъздушните сили не са съобщили на министъра на отбраната за писмо на производителя на машините \"Локхийд Мартин\". Уличените генерали са отстранени временно от длъжност.\r\n\tВ два доклада от 2016 и 2017 г. производителят уточнява, че ресурсът на белгийските изтребители може да бъде удължен и те да останат на въоръжение още от шест до 27 години. Разследването установило, че поне трима генерали съзнателно са прикрили сведенията с оправданието, че обявената обществена поръчка за превъоръжаване вече е много напреднала. Първоначално се предвиждаше през февруари белгийското правителство да приеме решение с какви нови изтребители ще замени използваните досега Ф-16.\r\n\tПроцедурата за избор на нови изтребители е на стойност 15 милиарда евро, като предвижда замяна на 49 самолета Ф-16, взети на въоръжение след 1975 година. Поръчката е за 34 нови машини, а в надпреварата участват \"Локхийд Мартин\" (САЩ) с Ф-35 и международният консорциум \"Юрофайтър\" с \"Тайфун\". Извън процедурата предложението си представи Франция с изтребителя \"Рафал\". Дружеството \"Сааб\" (Швеция) се отказа от участие със своите машини \"Грипен\".", "date": "2018.04.05", "title": "Белгийски военни укрили възможностите за удължаване на живота  на изтребители Ф-16"}
{"url": "http://www.mediapool.bg/v-burgaska-bolnitsa-operiraha-92-godishna-patsientka-s-ryadak-tumor-news277674.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдови хирурзи от университетската болница в Бургас оперираха успешно 92-годишна пациентка с голям тумор на ръката. Той растял в продължение на 6 години, а причината за възникването му е неправилно поставен абокат. Години наред жената е изпитвала болки и дискомфорт и се притеснявала да отиде на лекар, но вече се чувства добре.\r\n\t \r\n\tОперацията е рядка, защото подобни формации не са често срещани. Затруднение се явява големият размер на тумора и рискът от сериозна кръвозагуба. Възрастта на пациентката и притесненията дали ще понесе упойката също не били за пренебрегване.\r\n\t \r\n\t\"Туморът беше притиснал и изместил артериите. В случай, че не го бяхме махнали, можеше да се стигне до сериозни проблеми с кръвоснабдяването на пръстите и невъзможност за самостоятелно обслужване“, обясни лекуващият лекар на пациентката – д-р Борислав Тръпчев.\n\n\r\n\t \r\n\tПри операцията, продължила около 2 часа, туморът е отстранен, артериите са изместени в нормално положение.\r\n\t \r\n\tЖената предстои да бъде изписана от Клиниката по съдова хирургия и ще посрещне празниците вкъщи.", "date": "2018.04.05", "title": "В бургаска болница оперираха 92-годишна пациентка с рядък тумор"}
{"url": "http://www.mediapool.bg/taims-britanskite-spetssluzhbi-razkrili-laboratoriyata-proizvela-novichok-news277676.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританските служби смятат, че знаят къде се намира секретната руска лаборатория, произвела нервнопаралитичната отрова, която бе използвана срещу бившия руски разузнавач Сергей Скрипал и дъщеря му през март в Солсбъри, пише лондонският \"Таймс\", като се позовава на анонимен източник.\r\n\t \r\n\t\"Правителството и тайните служби откриха източника на отровата за няколко дни след покушението, използвайки данни от разузнаване и научен анализ\", се казва в статията.\r\n\t \r\n\tСпоред източник от Уайтхол британските власти са знаели за тази лаборатория и преди покушението, а когато заработила извънредната правителствена комисия КОБРА, им е било \"известно, че отровата твърде вероятно е била произведена в Русия\".\n\n\r\n\t \r\n\tТайните служби смятат, че в същата лаборатория са правени изпитания, които да покажат дали отровата е подходяща за поръчкови убийства, добавя \"Таймс\", цитиран от Би Би Си. \r\n\t \r\n\tВеликобритания обвини Русия за това нападение, Кремъл отрича да е замесен, но Лондон експулсира руски дипломати и обяви замразяване на двустранните отношения. Над 20 страни подкрепиха Великобритания и също изгониха руски дипломати, а Русия експулсира техни като ответна мярка.\r\n\t \r\n\tВ международния скандал по делото Скрипал Русия използва същата тактика, както в случаите с малайзийския Боинг, свален над Украйна, и с обвиненията в гибелта на цивилни в Сирия. \r\n\t \r\n\t пише \"Файненшъл таймс\", цитиран от БТА. \r\n\t \r\n\tРусия явно внимателно следи действията на британското следствие и използва всяка възможност, за да посочи пропуски от негова страна. Отначало Москва заяви, че не й е представена цялата информация, която има право да получи. После обвини британското правителство, че прави прибързани изводи, и представи собствени теории кой може да е отровителят на Скрипал и дъщеря му. Същевременно предявява нови претенции.\r\n\t \r\n\t\"Това е \"мека сила\" в руски стил. Те използват срещу нас собствените ни слабости, това много прилича на джудо\", коментира британският политолог Матю Булег.\r\n\t \r\n\tПравителството на Великобритания се опитва да не обръща внимание на подхода, използван от Москва в случая със Скрипал. Но Русия има предимство в пропагандната война - тя няма нужда да убеждава други държави да вземат страната й, преди да започне действия. Тя печели, като всява съмнения и предизвиква протакане, добавя изданието.\r\n\t \r\n\t\"Дейли мейл\" припомня подробности за смъртта на д-р Матю Пънчър, който установи, че бившият руски шпионин Александър Литвиненко е бил отровен през 2006 г. в Лондон с полоний-210 и това даде възможност убийството да бъде свързано с руските власти.\r\n\t \r\n\tСлед пътуване с научна цел в Русия през 2015 г. Пънчър изпадна в депресия, а през май 2016 г. тялото му бе открито с множество рани от нож в оксфордския му дом. Случаят бе признат за самоубийство, посочва вестникът, но допълва, че следствието имало съмнения за убийство поради \"ужасните рани\". \r\n\t \r\n\tБивш антитерорист от Скотланд Ярд приканил да се разследват \"подозрителните промени\" в характера на учения, а британското правителство смятало да преразгледа делата по повод смъртта на хора от Русия, починали в близко време във Великобритания при подозрителни обстоятелства. Случаят с д-р Пънчър и други такива можело да хвърлят светлина върху дейността на други шпиони.\r\n\t \r\n\tНо според експерт по отбраната, цитиран в \"Дейли мейл\", дори ако бъде установено, че Русия е замесена в смъртта на Пънчър, това няма нищо да промени: \"Какво ще правим? Да не би да започнем трета световна война?\" - пита той. \r\n\t \r\n\tВсе още има различия в подходите към по-нататъшното разследване на случая Скрипал, констатира \"Комерсант\" във връзка с вчерашното заседание на Изпълнителния съвет на Организацията за забрана на химическите оръжия (ОЗХО). \r\n\t \r\n\tСъветът отхвърли предложение на Русия за започване на ново общо разследване, след като Лондон не я покани да участва в разследването на експерти от ОЗХО, чийто резултати трябва да излязат следващата седмица", "date": "2018.04.05", "title": "\"Таймс\": Британските спецслужби разкрили лабораторията, произвела \"Новичок\""}
{"url": "http://www.mediapool.bg/izvinitelnite-belezhki-za-uchilishte-stavat-chast-ot-ambulatorniya-list-news277677.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзвинителните бележки за деца от личните лекари ще се осигуряват чрез отметка в амбулаторния лист, по аналогия с болничния лист. Всички необходими за целта данни ще се попълват автоматично чрез софтуер. Това предвиждат промените от здравното ведомство, съобщи по време на парламентарния контрол министърът на здравеопазването Кирил Ананиев.\r\n\t\"Предвижда се становището да бъде самостоятелно обособена част от амбулаторният лист - отрязък, който да може да се отдели от него и да се предостави на пациента. НЗОК е предприела действия за промяна в амбулаторният лист.\"\r\n\tИзготвянето на новия амбулаторен лист се налага, защото пропуски в законодателството дават възможност на личните лекари да определят такса до 3 лева за издаване на медицинска бележка за деца, въпреки че детското здравеопазване се води безплатно и е гарантирано от бюджетите на МЗ и НЗОК.", "date": "2018.04.05", "title": "Извинителните бележки за училище стават част от амбулаторния лист"}
{"url": "http://www.mediapool.bg/politsiyata-v-kaliforniya-razkri-nad-100-oranzherii-za-marihuana-v-kashti-na-kitaitsi-news277673.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията в американския щат Калифорния разкри повече от сто къщи, използвани за нелегално производство на марихуана при една от най-мащабните си операции по конфискуване на тази дрога в историята на Съединените щати, съобщиха световните агенции.\r\n\tВ изявление на министерството на правосъдието се казва, че става дума за операция от голям мащаб, свързана с милиони долари, идващи от Китай.\r\n\tВ съобщението се уточнява, че престъпната организация е използвала пари от чужбина, за да купува къщи и да ги превръща в оранжерии за марихуана за американския пазар.\r\n\tПри операцията са конфискувани повече от 60 000 растения марихуана, 200 кг трева и 15 огнестрелни оръжия.\r\n\tОперацията е част от разследване, стартирало през 2014 г., когато полицията започва да проследява покупките на къщи с парични преводи главно от югоизточната китайска провинция Фуцзян.\n\n\r\n\tКъщите са превръщани в големи плантации за марихуана, във всяка от които се отглеждали хиляди растения, посочва министерството на правосъдието.\r\n\tОранжериите се издали заради голямото количество използвана електроенергия, нужна за осветление и вентилация и за други необходими електрически съоръжения.\r\n\tМинистърът на правосъдието на САЩ Джеф Сешънс заяви, че международни престъпни групировки се опитват да наложат \"фалшив суверенитет\" върху отделни американски райони. \"В деня, когато положих клетва, президентът Доналд Тръмп ми нареди разбиването на тези организации да бъде приоритет и ние енергично изпълняваме нареждането му\", каза министър Сешънс.", "date": "2018.04.05", "title": "Полицията в Калифорния разкри  над 100 оранжерии за марихуана  в къщи на китайци"}
{"url": "http://www.mediapool.bg/valentin-radev-nie-ne-mislim-a-deistvame-news277675.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТова заяви министърът на вътрешните работи Валентин Радев в четвъртък пред \"Нова телевизия\" в коментар как преценява шансовете за залавянето на двамата избягали от Централния софийски затвор рецидивисти.\r\n\t, обясни министърът на вътрешните работи.\r\n\tОсвен това по думите му бягството на единия затворник е било предотвратено през миналата година, иначе той би избягал още тогава. , заяви Радев.\r\n\tОтносно твърденията, че само една чистачка е опитала да спре бягството на двамата рецидивисти, Радев заяви: \r\n\t. \n\n\r\n\tТой обясни, че служителите на територията на затвора са били невъоръжени, защото такива са правилата. Според него повишаването на заплатите на надзирателите ще бъде от полза за прекратяване на корупцията и наемане на по-качествени служители.  \r\n\tМеждувременно шефът на столичната полиция Ивайло Иванов заяви пред Столичния общински съвет, че всички сили на СДВР са ангажирани с издирването на двамата затворници.\r\n\t\"Колегите почти не се прибират. Категорично няма да почиваме, няма да празнуваме. Съществува теоретична възможност да са напуснали страната. Обявени са за международно издирване, издадена е европейска заповед за арест. Не са в безопасност дори да са напуснали странат\", коментира той.\r\n\tПо думите на Иванов синът на Владимир Стефанов е бил разпитан в сряда, но след това е бил освободен от полицията. Засега няма следи къде би могъл да се укрива баща му и другият рецидивист.", "date": "2018.04.05", "title": "Валентин Радев: Ние не мислим, а действаме"}
{"url": "http://www.mediapool.bg/parlamentat-izleze-vav-velikdenska-vakantsiya-news277681.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНародните представители излизат в 10-дневна Великденска ваканция. Заседанието на парламента в четвъртък бе последното преди празниците и приключи с парламентарен контрол. Следващото заседание на народните избраници ще е на 18 април, сряда. Депутатите се водят в отпуск до 17 април.\r\n\tВеликденската ваканция е една от трите почивки, които депутатите имат по правилник. Те почиват през целия месец август, както и по коледните и новогодишните празници.\r\n\tСлед ваканцията парламентът трябва да избере членове на Комисията за противодействие на корупцията и за отнемане на незаконно придобитото имущество (КПКОНПИ) - новият орган, който ще се занимава с борбата с корупцията по високите етажи на властта", "date": "2018.04.05", "title": "Парламентът излезе във Великденска ваканция"}
{"url": "http://www.mediapool.bg/ogranichava-se-dvizhenieto-za-tirove-po-nai-natovarenite-patishta-v-chetvartak-news277679.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ последният работен ден преди Великден – 5 април се ограничава движението на камионите над 12 тона по магистралите и най-натоваренитe пътища за времето от 16 до 20 часа, съобщи агенция \"Пътна инфраструктура\" (АПИ).\r\n\tЦелта е повишаване на безопасността при пътуване и увеличаване на пропускателната способност на инфраструктурата.\r\n\tНеобходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на \"Пътна полиция\", която ще следи и предприема необходимите действия за организацията на трафика.Движението на автомобили над 12 тона ще бъде ограничено по следните направления:\r\n\tавтомагистрали\r\n\tпът I-1 с. Ребърково - Ботевград, като движението се пренасочва по път II-16 Ребърково - Своге - София\r\n\tпът I-1 - етапна връзка на лот 2 на АМ \"Струма\" при Благоевград - ГКПП \"Кулата\"\r\n\tпът I-4 п. в. \"Коритна\" - Велико Търново - Шумен\r\n\tпът I-5 Русе - Велико Търново\n\n\r\n\tпът I-8 ГКПП \"Калотина\" - София\r\n\tпът I-9 Варна - Бургас\r\n\tпът II-18 Околовръстен път на град София\r\n\tпът II-99 Бургас - Царево\r\n\tТежкотоварните превозни средства ще бъдат ограничени и в последния почивен ден - 9 април (понеделник) от 14 до 20 часа.\r\n\tЗабраната не важи за тирове превозващи бързоразвалящи се хранителни продукти и товари на температурен режим, живи животни и опасни товари (ADR).\r\n\tЗа улеснение на трафика през Владая и повишаване на пътната безопасност ще има две ленти за излизащите от София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\".\r\n\tНа 9 април (понеделник) от 10 до 20 часа в същия участък ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е магистрала \"Люлин\".\r\n\tПо време на Великденските празници ремонтни дейности няма да се извършват, за да не се затруднява трафикът и шофьорите да пътуват спокойно. Единствено, ако е необходимо ще се предприемат спешни и неотложни дейности, свързани с безопасността на движение.", "date": "2018.04.05", "title": "Ограничава се движението за тирове по най-натоварените пътища в четвъртък"}
{"url": "http://www.mediapool.bg/rusiya-iska-informatsiya-ot-velikobritaniya-za-sastoyanieto-na-domashnite-zhivotni-na-skripal-news277678.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоворителката на руската дипломация Мария Захарова поиска от Великобритания да разкрие здравословното състояние на домашните животни на семейство Скрипал, съобщи Франс прес.\r\n\t \r\n\tБившият двоен агент Сергей Скрипал и дъщеря му Юлия бяха отровени на 4 март в английския град Солсбъри. Великобритания обвинява Русия за това нападение, а Кремъл отрича да е замесен.\r\n\t \r\n\tЛондон експулсира руски дипломати и обяви замразяване на двустранните отношения. Двадесетина страни подкрепиха Великобритания и на свой ред експулсираха руски дипломати. Русия направи същото като ответна мярка и това доведе до най-голямата вълна от взаимни експулсирания на дипломати - общо около 300 - в историята на отношенията на Русия и западните страни, отбелязва АФП.\n\n\r\n\t \r\n\t\"Разполагаме с надеждни сведения, че семейство Скрипал са имали домашни животни. Къде са тези животни сега? Какво е състоянието им? Защо британската страна е премълчала този факт? Става дума за живи организми и ако в къщата е имало токсични вещества, тези живи организми трябва да са пострадали\", заяви Захарова на седмичната си пресконференция.\r\n\t \r\n\t\"Това е в пряка връзка със случая, ако наистина става дума за химически отровни вещества и като се има предвид, че няколко версии за отравянето го свързват с къщата, където е живеело семейство Скрипал\", добави тя.\r\n\t \r\n\tПлеменницата на Сергей Скрипал, цитирана от руската преса, заяви, че семейството е имало морски свинчета и котки.\r\n\t \r\n\tПолицията установи, че Сергей Скрипал и дъщеря му Юлия са били в първоначален контакт с отровното вещество в дома на бившия шпионин, след като откри най-висока концентрация от веществото на входната врата  на къщата.", "date": "2018.04.05", "title": "Русия иска информация от Великобритания за състоянието на домашните животни на Скрипал"}
{"url": "http://www.mediapool.bg/veganski-protest-pred-svetiya-sinod-iska-anatema-za-mesoyadnite-news277687.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧленове на Българския вегански съюз ще протестират пред Светия синод в четвъртък срещу убийството на животни за великденските празници. Те настояват за анатемосване на всички убийци на животни.\r\n\t \r\n\t\"Символично, много от нас утре ще бъдем с агнешки маски, имаме маски на всички животни, които православните християни използват за жертвоприношения и ще ги използваме!! Елате нека заедно кажем НЕ на убийствата на животни!!!\", пише в призива на веганите.\r\n\t \r\n\tТе обясняват, че протестират срещу православната църква като институция заради мълчаливото ѝ безразличие към всички жертвоприношения на животни за Гергьовден, Великден, Никулден и ред други религиозни празници.\n\n\r\n\t \r\n\t\"Протестираме срещу безразличието и апатията ѝ (на църквата). Протестираме срещу провеждането на курбани от нейни вярващи. Протестираме срещу масовото избиване на бебета агънца, тонове риба, предколедните прасета и ред други животни! Църквата не само не заклеймява тези зверства, а кротко си мълчи, но и на всичкото отгоре се привикват нейни служители да участват в тези церемонии. Това е недопустимо и възмутително\", заявяват от съюза.\r\n\t \r\n\tВеганите настояват Българската православна църква незабавно да се обяви против курбаните включващи жертвоприношения на животни и да заклейми извършителите им. Поставен е ултиматум на църквата позицията да е готова преди края на великденските пости.", "date": "2018.04.05", "title": "Вегански протест пред Светия синод иска анатема за месоядните"}
{"url": "http://www.mediapool.bg/momiche-e-padnalo-ot-terasa-v-tsentara-ot-semeen-tip-v-borovan-news277680.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t15-годишно момиче е паднало от тераса на втория етаж в Центъра за настаняване от семеен тип в село Борован.\r\n\tИнцидентът е станал в сряда по обяд. \r\n\tМомичето е транспортирано в плевенска болница със счупена ръка и без опасност за живота, съобщи бТВ.\r\n\tПострадалото момиче е било настанено в дома от няколко дни, след като социалните установили, че не живее със семейството си от няколко месеца, а на семейни начала с младеж от град Роман.\r\n\tСлучаят се разследва, но според очевидци девойката сама е скочила през терасата.", "date": "2018.04.05", "title": "Момиче е паднало от тераса в центъра от семеен тип в Борован"}
{"url": "http://www.mediapool.bg/novata-sesiya-za-5-mln-lv-za-inovatsii-shte-e-po-novi-pravila-news277683.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед нулевата и за Националния иновационен фонд (НИФ), през тази година отново ще има сесия за около 5 млн. лв, която ще се проведе по нови правила и в съкратени срокове. Това става ясно от съобщение на Министерството на икономиката, на чието подчинение е фондът.\r\n\t\"Основната цел е да съкратим сроковете и да улесним кандидатите, като същевременно се гарантира, че отпуснатите средства в максимална степен ще бъдат използвани за внедряване на иновации и стимулиране на научна и развойна дейност\", казва зам.-министърът на икономиката Александър Манолев.\r\n\tПлановете са сесията да бъде открита през лятото, макар да е спорно доколко това е удачно предвид отпуските.Новите правила\r\n\tВ приетите правила за управление на средствата по НИФ се оптимизират сроковете и начина на последваща оценка.\r\n\tПредвижда се намаляване на разходите за дълготрайни материални активи по проектите от 60% на 50%. Целта е да се насърчи интелектуалният труд, а не инвестициите в готово оборудване.\r\n\tНа същата логика са направени и промени, които предвиждат до 10% от средствата да се ползват за външни услуги. Досега този процент е бил 25. Така ще се отсеят по-добре потенциалните кандидати, за да отговорят на стратегическите цели на Националния иновационен фонд, се казва в съобщението.Възнагражденията на експертите\r\n\tОт Министерството на икономиката твърдят, че се решава и проблемът с възнагражденията на експертите, които оценяват проектите. Това беше един от проблемите на последната сесия, когато в продължение на около половин година не им се плащаше. Това принуди учените от БАН да пишат писмо до премиера Бойко Борисов и да искат намесата му, за да си получат .\r\n\tСега се регулира механизмът за изплащане на възнагражденията на звеното за контрол и на външните експерти, като то ще е пропорционално на подадените проекти. Това означава, че заплащането ще е съобразно с извършената работа, е посочено в съобщението.\r\n\tОсвен това ясно се разграничават задълженията на наблюдателите по процедурата от тези на контролното звено. До този момент това е липсвало и се е стигало до препокриване на дейността, а оттам и до удължаване на сроковете по оценка, твърдят от икономическото министерство.Оценяването\r\n\tДруга промяна е свързана с оценяването на проектите. Занапред финансиране ще получават всички проекти, които са получили повече от 70 точки. Досега прагът беше 60 точки. Това се прави с цел повишаване на качеството на проектите, посочват от Министерството на икономиката.\r\n\tРазписани са и подробни правила за действия при хипотеза, когато двама кандидати са получили равни оценки. До този момент такива текстове са липсвали и се е налагало да се взимат решения ад хок от Управителния съвет на НИФ. Сега се предвижда при такава ситуация първо да се сравнят оценките на двамата кандидати по критерий \"Иновативност\", а след това по \"Икономическа перспективност\". Ако и в двата случая резултати им са равни, предимство ще има кандидатът подал първи проектното си предложение.\r\n\tЗаложено е създаване на списък с резервни проекти, които са получили между 60 и 70 точки. Те ще бъдат финансирани, ако остане наличен финансов ресурс или някой от спечелилите кандидати се откаже.\r\n\t\"През годините Националния иновационен фонд доказа своята важна роля за насърчаване на научната дейност и разработването на повече български иновации. Надявам се с промените, които приемаме да го направим още по-ефективен и достъпен именно за бенефициентите, за които е създаден\", коментира Александър Манолев. По думите му това обстоятелство, може в дългосрочен план да е и причина за увеличаване на годишния му бюджет. В момента той е около 5 млн. лв., докато в първите години от създаването на фонда беше 20 млн. лв. годишно.\r\n\tПриетите промени от Управителния съвет на НИФ предстои да бъдат съгласувани с Министерството на финансите. Предвижда се през май да има информационна кампания по него, а през лятото да бъде фактическото набиране на проектни предложения, посочват от Министерството на икономиката. От там твърдят, че промените са били обсъдени с бизнеса и научните среди.Що е то Национален иновационен фонд\r\n\tПоследната осма сесия, отворена през 2016 г., на Националния иновационен фонд беше белязана от скандали, заради неизплатени възнаграждения на експертите, които оценяваха проектите. Това доведе до забавяне на класирането на кандидатите повече от година и стана причина през 2017 г. да няма сесия за нови проекти.\r\n\tНационалният иновационен фонд беше създаден по времето на кабинета на Симеон Сакскобургготски през 2004 г. Целта беше да финансира научно-изследователски развойни проекти, съсредоточени върху технологичното развитие на нови продукти, процеси, услуги или върху съществено усъвършенстване на съществуващи продукти на бизнеса.\r\n\tМаксималният размер на безвъзмездната помощ по един проект е до 500 000 лв. за научноизследователските развойни проекти и до 50 000 лева за проектите за техническа осъществимост. Срокът за изпълнение на проектите варира между 6 и 36 месеца. Очевидно тези изисквания остават същите и за предстоящата през лятото девета сесия, тъй като в съобщението на икономическото министерство не е посочено те да се променят.\r\n\tВ периода 2005 – 2008 г. на фонда се отпускаха по около 20 млн. лв. годишно от държавния бюджет за финансиране на такива проекти и бяха проведени общо пет сесии.\r\n\tНещата рязко се обърнаха с идването на ГЕРБ на власт. По време на първото правителство на Бойко Борисов парите за иновации бяха спрени по предложение на тогавашния финансов министър Симеон Дянков.\r\n\tФинансирането беше отпушено отново чак през 2012 г., когато се дадоха около 15 млн. лв. След това през 2014 г. се проведе още една сесия, започната от кабинета на Пламен Орешарски за близо 10 млн. лв.\r\n\tВ държавния бюджет за 2016 г. бяха предвидени 5 млн. лв. за проекти, сесията обаче се проточи и беше затворена чак в края на 2017 г. Това стана причина миналата година да бъде нулева за фонда, въпреки че в бюджета бяха заделени 5 млн. лв.\r\n\tОбщо до момента са финансирани над 450 проекта за над 75 млн. лв.", "date": "2018.04.05", "title": "Новата сесия за 5 млн. лв. за иновации ще е по нови правила"}
{"url": "http://www.mediapool.bg/levitsata-prishporva-regulatora-da-kazhe-iskanoto-ot-chez-poskapvane-na-toka-news277684.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБСП отново се хвана за повишаването на цените, този път на електроенергията, и в комбинация със скандала около купуването на активите на ЧЕЗ в България от \"Инерком\" поиска от енергийния регулатор да каже какво повишение на тарифите си са поискали електроразпределителното и електроснабдителното дружества, обслужващи Западна България.\r\n\tПарламентарната група на \"БСП за България\" е изпратила писмо до председателя на Комисията за енергийно и водно регулиране (КЕВР) Иван Иванов, в което искат да им бъде \"предоставена информация относно поисканото повишение на цената на електроенергията за битови потребители от страна на \"ЧЕЗ Разпределение\" и \"ЧЕЗ Електро\" за новия ценови период\", съобщиха от левицата в четвъртък.\r\n\tЗаместник-председателят на групата Георги Свиленски изрази притеснения поисканото увеличение да не е двуцифрено.\r\n\tЕдинствено от ЧЕЗ не са обявили публично какво поскъпване искат, докато доставчиците на ток в Югоизточна и Североизточна България ЕВН и \"Енерго-Про\" съобщиха, че тяхното предложение е за повишение с 6.9 и 5.5 процента на цената от 1 юли 2018 г.\r\n\tОсвен електроразпределителните и електроснабдителните дружества заявления за нови цени от следващия регулаторен период подават атомната и въглищните електроцентрали, Електроенергийният системен оператор и \"Националната електрическа компания\". Те се обработват от КЕВР и при необходимост се изисква допълнителна информация. Около две седмици отнема пълното окомплектоване на ценовите заявления, след което комисията ги публикува на сайта си. Очаква се това да стане до 20 април и социалистите, също като обществото, ще трябва да почакат дотогава, смятат от енергийния регулатор.\r\n\tСлед като бъдат публикувани заявленията, КЕВР ще започне да ги анализира и да прецени дали поисканите разходи отговарят на действително необходимите, за да излезе със свое предложение за нови цени от 1 юли. Практиката на регулатора досега е да натиска ръста на тарифите и той да е по-нисък от поискания. Така например през 2017 г. одобреното поскъпване на тока за бита и малките фирми беше 1.38 на сто при поискано от крайните снабдители около 3 процента.\r\n\tБСП замесиха в цената на тока и обявения от ГЕРВ преди ден нов кметски \"гейт\", този път в Мездра, като обявиха, че целта му е да замъгли истинския проблем на обществото - предстоящото поскъпване на електроенергията.", "date": "2018.04.05", "title": "Левицата пришпорва регулатора да каже исканото от ЧЕЗ поскъпване на тока"}
{"url": "http://www.mediapool.bg/avtoservizite-shte-minat-na-registratsionen-rezhim-news277685.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъздаването на единен регистрационен режим на всички автосервизи, при еднакви правила и контрол, ще повиши безопасността на пътя и ще защити правата на собствениците на автомобили. Това бе общото мнение, изразено на среща между министъра на транспорта, информационните технологии и съобщенията Ивайло Московски и представители на Асоциацията на автосервизите.\r\n\tКъм момента няма регулация за извършването на автосервизна дейност в България, затова предвиждаме да бъдат въведени минимални изисквания за квалификацията на персонала и за дейностите, които се извършват, каза по време на разговора Московски.\"Ще предложим сервизите да издават документ за гаранция за извършените ремонти. Освен това трябва да бъде ясно какъв е произходът на частите, които се влагат\", каза още Московски.\r\n\tПо думите му базата данни ще дава възможност за създаването на история на техническата поддръжка на автомобилите. Така ще е ясно във времето за дадено превозно средство какви ремонти са извършени, кога и от кои сервизи.\r\n\tВъвеждането на правила за работа на автосервизите ще доведе до изсветляване на сектора и ще намали нелоялната конкуренция, бе посочено по време на срещата.\r\n\t\"Целта е не да се затварят сервизи, а всички да излязат на светло и да работят при еднакви правила и контрол\", каза още Московски.\r\n\tПървата седмица след като законопроектът бъде пуснат за публично обсъждане, ще се проведе национална кръгла маса с представители от всички градове и всички заинтересовани по темата, за да бъдат намерени най-точните решения по законопроекта.", "date": "2018.04.05", "title": "Автосервизите ще минат на регистрационен режим"}
{"url": "http://www.mediapool.bg/dali-putin-e-agent-na-tsru-news277686.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУпоритото нежелание на президента на САЩ Доналд Тръмп да каже нещо негативно за Русия е толкова стряскащо, че бившият директор на националното разузнаване Джеймс Клапър веднъж заяви, че Владимир Путин ръководи Тръмп, сякаш е служител на руското разузнаване. Може и да е. Но ако бях руски гражданин, щях да си задавам друг въпрос: Дали Путин не е американски шпионин?\r\n\tЗащо? Защото през последните години Путин предприе толкова много действия, допринесли за отслабването на руската икономика и човешкия капитал, че не може да не се замислите дали тайно не е в списъка с хора, на които ЦРУ плаща.\r\n\t \r\n\tНякъде към 2007-2008 г. Путин изглежда реши, че възстановяването на Русия чрез грижи за нейните огромни човешки таланти и укрепването на върховенството на закона е прекалено трудно - то щеше да изисква споделяне на властта, провеждане на истински избори с реална конкуренция и изграждането на наистина диверсифицирана икономика, базирана на иновациите.\r\n\t \n\n\r\n\tВместо това Путин реши да потърси достойнство за Русия на погрешните места: като използва петролните и газови кладенци, а не хората; като подсилва руската армия, вместо да укрепва върховенството на закона; и като обогатява себе си и своя кръг от олигарси, обгръщайки се с руско православие и руски национализъм, които се харесват на основните му избиратели.\r\n\t \r\n\tНай-големият бизнес всекидневник във Франция \"Еко\" неотдавна цитира руски специалист по информационни технологии, посочващ, че \"Само Майкрософт регистрира повече патенти от цяла Русия!\" Руският технологичен пазар не само е слаб, се казва в статията, а и \"корупцията в съдебната система затруднява защитата на делото ви в съда, когато някой хищник поеме контрола над успешно стартиращо предприятие\".\r\n\t \r\n\tНезависимо от перченето му без риза, и независимо от всички скорошни приказки как Путин се доказва като успешен авторитарен лидер, аз имам един въпрос: Защо тогава Путин е толкова несигурен за истинската си популярност в Русия, че дори след 20 години начело на страната се страхуваше да позволи на един единствен реален независим кандидат да се съревновава с него на последните президентски избори?\r\n\t \r\n\tИстината е друга: Путин постоянно действа като фермер, който продава най-ценното си телешко за захарни бучки. С други думи, той търси краткотраен приток на енергия от захарта, за да повиши популярността си сред поддръжниците си от руските националисти, защото е несигурен, и плаща за това с истинско телешко, отслабвайки Русия в дългосрочен план.\r\n\tТелешко за захар не е добра сделка.\r\n\t \r\n\tТака например през 2014 г. Путин превзе Крим и нахлу в Източна Украйна с маскирани руски военни - за да получи краткотраен прилив на енергия от \"захарта\" пред руския електорат - и в замяна му се наложи да търпи дългосрочни икономически банкови санкции, наложени от Запада, които помагат за забавяне на растежа на Русия.\r\n\t \r\n\tПрез 2015 г., за да докаже, че Русия все още е свръхсила - още един прилив на енергия от \"захарта\" за неговите поддръжници - Путин изпрати в Сирия съветници, самолети на руските военновъздушни сили, екипи на специалните част и ракетни комплекси земя-въздух, за да попречи на свалянето на руския съюзник от Студената война, сирийския президент Башар Асад. Подкрепата на Путин, заедно с помощта от Иран, едва задържа Асад да не падне, но засега Путин е затънал в Сирия и не може да излезе, за да не падне Асад и той да изглежда глупаво.\r\n\t \r\n\tЕто как опитният експерт по руска външна политика Владимир Фролов описа действията на Путин в Сирия в есе, публикувано в \"Москоу таймс\" на 5 март тази година: \"В Сирия Русия открива, че спечелването на войната може да е по-лесно от спечелването на мира. Всеки път, когато президентът Путин обяви победа или намаляване на числеността на руските сили, както направи през декември, боевете се подновяват с нова интензивност и Москва е принудена да изпрати подкрепления...В момента Москва се бори да прехвърли военните си постижения в притежаващо международна легитимност политическо решение, което ще помогне на Русия да възстанови инвестициите си в конфликта. Засега Сирия остава неуправляема и разделена на феодални владения, управлявана от регионални сили със свои собствени интереси\".\r\n\t \r\n\tНай-скорошната размяна на телешко за захар, извършена от Путин, беше очевидната му заповед да използва бойно нервнопаралитично вещество, произвеждано само в Русия, за да отрови бившия руски шпионин Сергей В. Скрипал и дъщеря му Юлия в английския град Солсбъри. Отговорът на Запада беше това, което британската премиерка Тереза Мей нарече най-голямото в историята колективно експулсиране на предполагаеми руски разузнавачи - повече от 100 от над 20 страни.\r\n\t \r\n\tНезависимо дали моментът за отравянето беше подбран внимателно или съвпадението е случайно, нападението и западната реакция помогнаха на Путин да спечели повече гласове при поредните му съмнителни президентски избори - още един прилив на енергия, дължащ се на \"захарта\". Но на следващата сутрин Русия на Путин е по-изолирана от всякога. Освен това приближените на Путин и други руски олигарси - чиято игра е да печелят купища мръсни пари в Русия, след което да ги прехвърлят в Лондон, където могат да бъдат изпрани за съхранение - сега са наблюдавани от британските власти по-внимателно от всякога.\r\n\t \r\n\tА след това идва ред и на дългосрочната стратегия на Путин - да залага срещу Майката природа, човешката природа и законът на Мур наведнъж (законът на Мур казва, че гъстотата на транзисторите в плътна интегрална схема нараства приблизително два пъти на всеки две години - бел. ред.). Той залага срещу Майката природа, че светът ще остане зависим от неговия петрол и газ в епоха на вредни промени в климата. Залага срещу човешката природа, че младите хора в страната му няма да искат да бъдат свободни да реализират пълния си потенциал, вместо да живеят само с подхранвани от \"захарта\" спомени за историческо величие. И залага срещу закона на Мур - че постоянният ръст на технологиите няма да позволи да руските младежи да се свържат и да сътрудничат, и да прозрат неговата салонна игра.\r\n\t \r\n\tПроблемите на Путин не са нещо, на което се радвам. Аз бях против разширяването на НАТО; исках Русия да се интегрира в семейството на европейските демокрации. Една слаба, изолирана и унижена Русия е опасно нещо. Но за да процъфтява в дългосрочен план Русия се нуждае от \"рестарт\", който може да дойде само отвътре, но Путин няма да натисне този бутон.\r\n\t \r\n\t\"Без реформи руските тенденции за растеж в дългосрочен план не дават особени причини за оптимизъм, предвид лошия демографски профил, слабите институции и пълен провал в диверсифицирането на икономиката й, въпреки че има изключително талантливо и креативно население\", написа миналата година във в. \"Гардиън\" Кенет Рогоф, икономист от Харвардския университет. \"Ако светът продължава да се движи към намаляване на използването на въглеродни горива в бъдеще, Русия ще се изправи пред неизбежния избор: да започне икономически и политически реформи, или да се изправи пред продължаваща маргинализация, със или без западни санкции\".\r\n\t \r\n\tТъжно е да видим как страната, дала ни Пьотр Илич Чайковски, Лев Толстой, Борис Спаски, Марк Захаров, Игор Стравински, Фьодор Достоевски, Александър Солженицин, Александър Пушкин, Рудолф Нуреев и съоснователя на Гугъл Сергей Брин, става по-известна с това, че е дала на света \"новичок\", смъртоносното нервнопаралитично вещество, използвано във Великобритания, \"малките зелени човечета\" (маскираните руски войници, превзели Източна Украйна) и \"Гучифер 2.0\", руският кибершпионин, хакнал през 2016 г. Националния комитет на Демократическата партия на САЩ.\r\n\t \r\n\tВсичко това е \"телешко за захар\" - и това е наследството на Путин.", "date": "2018.04.05", "title": "Дали Путин е агент на ЦРУ?"}
{"url": "http://www.mediapool.bg/parlamentat-gotov-i-za-reformi-v-toplosnabdyavaneto-news277688.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатите от различните парламентарни групи се обединиха около необходимостта от реформи и при топлоснабдяването, за да се подобрят услугите за гражданите. Това стана по време на разисквания, съпроводили отговор на енергийния министър Теменужка Петкова за политиката на правителството в тази сектор.\r\n\tВ резултат Петкова бе натоварена от народните представители със задачата до 1 октомври 2018 г. да внесе в парламента информация за техническото състояние и експлоатационната годност на топлофикационните дружества в страната.\r\n\tТоплофикационните дружества са елемент от енергийната сигурност на страната, задължени сме да намерим решения, които да гарантират по-нататъшното развитие на сектора, заяви по време на дискусия Таско Ерменков от БСП. \"Недомислици, свързани с разпределението и отчитането на топлинната енергията, водят до недоверието на потребителите към качеството и количеството на това, което са получили и трябва да плащат. Много са проблемите, които са свързани с топлофикационните дружества – инвестиции, емисии, които те трябва да заплащат, цена, която трябва да формират, за да поддържат инсталациите си в годност. Проблем има и с топлинните счетоводители, които имат договори с крайните потребители. Това са проблеми, които съществуват в системата и ние трябва да ги решаваме“, каза още народният представител.\r\n\tЕрменков предложи да бъде създадена работна група, с участието на всички заинтересовани страни, за постигане на консенсус, който ще позволи топлоснабдяването да се развива в интерес на всички по веригата- от снабдителите до крайните потребители.\r\n\tСъпартиецът му Любомир Бонев припомни аварията на парното в Перник, когато почти два месеца абонатите стояха на студено, тъй като дружеството не е инвестирало в мрежата си. \"Инвестициите в топлопреносната мрежа в България, ако въобще има такива, са минимални, а ремонтите се правят на парче\", каза той и призова енергийното министерство да вземе мерки и да принуди собствениците на дружествата да инвестират в мрежата.\r\n\tДоколкото обаче вложенията са част от цената на топлоенергията, техният размер зависи от енергийния регулатор, чиято политика от години е за натиск върху поскъпването на парното и топлата вода.\r\n\tОт 12 топлофикационни дружества в страната, 11 са частни, едно е общинско, посочи Валентин Николов от ГЕРБ. По думите му всички те са с над 40-годишен стаж и се нуждаят от инвестиции. Ако бъдат оставени да фалират, ще се получат драматични събития в градовете, в които функционират, заяви той.\r\n\tПо думите на Петкова 67 млн. лв. са инвестираните средства в 11 топлофикационни дружества от 2013 до 2017 г. В резултат на направените инвестиции, топлофикациите са получили безплатни парникови квоти за 3 млн. лв.\r\n\tСпоред депутата от ДПС Рамадан Аталай, глава \"Топлофикация\" в Закона за енергетика трябва да бъде разгледана основно. По думите му доставката на топлоенергия и отчитането трябва да се разделят. Аталай помоли гражданите да си плащат парното. Плащането навреме на услугата дава сигурност на доставка на топлинна енергия, отбеляза той.", "date": "2018.04.05", "title": "Парламентът готов и за реформи в топлоснабдяването"}
{"url": "http://www.mediapool.bg/bezplatnoto-parkirane-okolo-natsionalniya-stadion-se-ogranichava-news277705.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната община ще ограничи безплатното паркиране около националния стадион \"Васил Левски\". В момента това е най-големият безплатен паркинг в центъра на София, а всички улици наоколо са в зелената зона, където за час престои се плаща 1 лев.\r\n\tОбщинският съвет реши в четвъртък да даде част от пространството около Националния стадион - между метростанцията и спортното съоръжение, на общинското дружество \"Пазари Запад\" за стопанисване. Причината е, че освен паркинг това място се използва и като пазар за спортни стоки в почивните дни.\r\n\tОбщинската фирма трябва да сложи бариера и да контролира достъпа до безплатния в момента паркинг. Там ще бъдат разчертани около 100 места за паркиране, които да се ползват през седмицата, а събота и неделя мястото ще е само за целите на пазара за спортни стоки.\r\n\tЦената за паркиране ще бъде определена от \"Пазари Запад\", но вероятно ще е в рамките на 1 лев на час, колкото се плаща за зелената зона, обясни един от вносителите на предложението Николай Стойнев (ГЕРБ). Той добави, че всичко се прави, за да се въведе ред в пространството около стадиона, тъй като в момента там трудно се минава дори и пеш, а това затруднява достъпа до Борисовата градина.\r\n\tСтойнев обясни още, че пространството зад стадиона няма да е част от платения паркинг на \"Пазари Запад\". Неговото ползване щяло да се уреди с разговори с Министерството на спорта, чието дружество \"Национални спортни бази\" стопанисва стадиона. Идеята била да се осигури достъп за нуждите на спортния обект и на работещите в него.\r\n\tЗасега общината няма да слага ред в по-малкия безплатен паркинг между стадиона и езерото Ариана. Въпросът за него щял да се обсъжда по-късно и там остава възможността за безплатно паркиране. Мястото там обаче е доста по-малко.\r\n\tТова не е първият път, в който общинският съвет се занимава с паркинга около стадиона. На два пъти съветниците не гласуваха . В същото време в момента тече процедура за приемането на подробен устройствен план на Борисовата градина, който трябва да реши и въпроса дали около стадиона въобще да може да се паркира. Стойнев обясни в четвъртък, че бъдещият платен паркинг на \"Пазари Запад\" ще действа за 3 години, докато най-накрая бъде достроен паркингът срещу сградата на Българското национално радио в близост и се реши въпросът с паркирането около Борисовата градина.\r\n\tНа заседанието си в четвъртък съветниците приеха и . С нея се намаляват глобите за гратисчии, които вече ще са 30 лева в превозното средство и 50 лева за акт, написан на свален пътник. Въвежда се и нощният транспорт, който тръгва от 7 април и ще струва 2 лева на нощ за всички линии. Наредбата подготвя и за , която ще е готова най-рано през 2020 г. Въвежда също , с който може да се пътува по-евтино при дни с много мръсен въздух.", "date": "2018.04.05", "title": "Безплатното паркиране около Националния стадион се ограничава"}
{"url": "http://www.mediapool.bg/ofitsialno-prezidentski-sekretar-smenya-boiko-kotsev-kato-poslanik-v-moskva-news277682.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tСекретарят по външна политика на президента Румен Радев – Атанас Кръстин  ще е новият български посланик в Москва на мястото на Бойко Коцев. Рокадата бе  отдавна между премиера Бойко Борисов и президента Румен Радев, но едва преди ден правителството е взело официално решението да го предложи. \r\n\t\r\n\t\t \r\n\t\r\n\t\tТова е станало по време на закрито заседание на Министерския съвет в сряда, потвърдиха от \"Дондуков\" 1. \r\n\t\r\n\t\t \r\n\t\r\n\t\tСега предстои президентът Румен Радев да издаде указ за назначението на Кръстин. Съгласно дипломатическата практика би трябвало новият посланик вече да е бил съгласуван и одобрен от Москва. \n\n\r\n\t\r\n\t\t \r\n\t\r\n\t\tСпоред неофициална информация правителството първоначално е обсъждало за поста кандидатурата на Меглена Плугчиева, бивш министър за европейските фондове в правителството \"Станишев\" и посланик в Германия и Швейцария. \r\n\t\r\n\t\t \r\n\t\r\n\t\tПремиерът Бойко Борисов обаче обясни, че се е съобразил с предложението на президента Румен Радев. \r\n\t\r\n\t\t \r\n\t\r\n\t\tСегашният посланик Бойко Коцев беше извикан миналата сряда в София за консултации в знак на солидарност с Великобритания, която посочи Русия като най-вероятният извършител на похищението срещу бившия руския шпионин Сергей Скрипал и дъщеря му Юлия. След празниците Коцев ще се завърне в Москва. \r\n\t\r\n\t\t \r\n\t\r\n\t\tПремиерът Бойко Борисов обясни, че тогава той трябва да открие изложба на Светлин Русев в руската столица. \r\n\t\r\n\t\t \r\n\t\r\n\t\tБългария остана една от малкото страни в ЕС, които не изгониха руски дипломати в знак на солидарност с Великобритания заради отравянето на нейна територия на бивш руски агент и неговата дъщеря. Премиерът Бойко Борисов поиска допълнителни доказателства за вината на Русия, въпреки че срещу позицията му има съпротива в ГЕРБ. Тя обаче бе одобрена от президента Румен Радев, коалиционните му партньори от \"Обединени патриоти\" и БСП. \r\n\t\r\n\t\t \r\n\t\r\n\t\tЗаместникът на Коцев – Атанас Кръстин, е дългогодишен дипломат от кариерата. \r\n\t\r\n\t\t \r\n\t\r\n\t\tБил е генерален консул в Бавария и Баден-Вюртемберг (2006-2010 г.), генерален консул на  България в Ниш, Сърбия (2012-2016 г.).\r\n\t\r\n\t\t \r\n\t\r\n\t\tТой е завършил УНСС и Московския държавен институт по международни отношения, но е карал и дипломатически курсове в Германия.\r\n\t\r\n\t\t \r\n\t\r\n\t\tВладее немски, руски, английски и виетнамски.\r\n\t\r\n\t\t \r\n\t\r\n\t\tЗадълбочаването на българо-руските отношения бе един от основните приоритети в президентската кампания на Радев, който и в момента се стреми да лидира всякакви инициативи за целта. Той многократно се обяви за вдигане на европейските санкции срещу Русия, наложени заради незаконната анексия на Крим и ролята й в Източна Украйна, но правителството се придържа към общите решения на ЕС по този въпрос. \r\n\t\r\n\t\t \r\n\t\r\n\t\tРадев покани и руския президент Владимир Путин да посети България точно по време на ротационното ни председателство на ЕС, но впоследствие обясни, че той няма да може да дойде заради президентските избори в Русия през март. \r\n\t\r\n\t\t \r\n\t\r\n\t\tКога ще има визита на Путин – и по-важно, какви договорености ще бъдат постигнати по време на това посещение, все още не е известно, но при всички случаи това ще е една от задачите на президентския пратеник Кръстин.", "date": "2018.04.05", "title": "Официално: Президентски секретар сменя Бойко Коцев като посланик в Москва"}
{"url": "http://www.mediapool.bg/ot-nachaloto-na-mandata-si-parlamentat-e-priel-120-zakona-news277689.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт началото на мандата си досега 44-ото Народно събрание е приело 120 закона, 206 решения и две декларации. Това сочи справка на парламента, разпространена от пресцентъра му в четвъртък.  От 19 април 2017 г. до 4 април 2018 г. в Народното събрание са постъпили 204 законопроекта, като 110 от тях са внесени от народни представители. За този период са проведени 129 пленарни заседания, от които 4 извънредни.\r\n\tПредложените проекти на решения са 205, от които 184 са на депутати. От народни представители са внесени 5 проекта за обръщения и декларации.\r\n\tПрез тази сесия, която е трета за 44-ия парламент, са приети 49 закона и 25 решения. Заседанията са 38, от които едно редовно. Сред приетите от Народното събрание нови закони са Закон за ратифициране на Договора за приятелство, добросъседство и сътрудничество между Република България и Република Македония, Закон за противодействие на корупцията и за отнемане на незаконно придобитото имущество, Закон за пазарите на финансови инструменти, Закон за платежните услуги и платежните системи, Закон за мерките срещу изпирането на пари, Закон за електронните съобщителни мрежи и физическа инфраструктура и др., съобщиха от парламента.\r\n\tИзползваното време за осъществяването на контролната функция на парламента през третата сесия е 45 часа и 20 минути, като парламентарният контрол е провеждан в 11 пленарни заседания.\r\n\tЗа настоящата сесия в Народното събрание от 1 януари до 4 април 2018 г. са постъпили 543 въпроса и 25 питания. В този период е имало едно изслушване, три разисквания по питане и един вот на недоверие на Министерския съвет.\r\n\tЗа периода от 1 януари до 4 април 2018 г. членовете на правителството са отговорили на 428 въпроса и 18 питания. На най-много въпроси и питания са отговорили министърът на финансите Владислав Горанов – 104, министърът на вътрешните работи Валентин Радев – 61, министърът на здравеопазването Кирил Ананиев – 56, министърът на земеделието, храните и горите Румен Порожанов – 41, министърът на регионалното развитие и благоустройството Николай Нанков – 34, министърът на околната среда и водите Нено Димов – 24, министърът на труда и социалната политика Бисер Петков – 21, министърът на образованието и науката Красимир Вълчев – 19, заместник министър-председателят по обществения ред и сигурността и министър на отбраната Красимир Каракачанов – 13, министърът на културата Боил Банов – 12, и т.н.\r\n\tНай-много въпроси и питания са отправили народните представители Георги Гьоков – 39, Георги Стоилов – 38, Иван Димов Иванов – 38, Иван Валентинов Иванов – 29, Любомир Бонев – 25, Надя Клисурска-Жекова – 21, Георги Йорданов – 20, Светла Бъчварова – 19, Манол Генов – 19, Кристина Сидорова, Пенчо Милков, Илиян Тимчев – по 16, Лало Кирилов – 14, Георги Свиленски – 13, и т.н.\r\n\tОт народни представители от ПГ \"БСП за България\" са внесени най-много въпроси и питания – 447 въпроса и 23 питания. От ПГ \"Обединени патриоти\" са отправили 42 въпроса и 1 питане, от ПГ на ДПС – 27 въпроса, от ПГ на ПП ГЕРБ – 23 въпроса и 1 питане, и от ПГ на ПП ВОЛЯ – 4 въпроса.", "date": "2018.04.05", "title": "От началото на мандата си парламентът е приел 120 закона"}
{"url": "http://www.mediapool.bg/yuliya-skripal-se-podobryava-s-vseki-den-news277706.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮлия Скрипал, дъщерята на бившия руски шпионин Сергей Скрипал, която заедно с него бе отровена с нервнопаралитично вещество в Солсбъри, заяви, че с всеки ден се чувства все по-добре, съобщиха световните агенции.\r\n\t \r\n\t\"Събудих се преди повече от една седмица и съм щастлива, че мога да кажа, че се чувствам все по-добре с всеки изминал ден\", казва 33-годишната Юлия в изявлението, което е разпространено от нейно име от полицията в Лондон, уточняват агенциите.\r\n\t \r\n\t\"Сигурна съм, че вие разбирате, че целият този епизод е нещо дезориентиращо и се надявам, че ще уважавате моя личен живот и този на семейството ми по време на периода на моето възстановяване\", допълва Юлия Скрипал.\n\n\r\n\t \r\n\tТова е първо изявление на Юлия Скрипал след отравянето й на 4 март, отбелязват агенциите. \r\n\t \r\n\tМалко преди това руската национална телевизия \"Россия 1\" разпространи запис на телефонно обаждане между Юлия Скрипал и нейна братовчедка Виктория. Автентичността на записа, не е потвърдена. В него обаче Юлия казва, че и баща й Сергей се подобрява. \r\n\t \r\n\t \r\n\t \r\n\t\r\n\t \r\n\tВиктория: Ало?\r\n\t \r\n\tПредполагаемата Юлия: Здравей. Чуваш ли ме?\r\n\t \r\n\tВиктория: Да, чувам те.\r\n\t \r\n\tПредполагаемата Юлия: Аз съм Юлия Скрипал.\r\n\t \r\n\tВиктория: О, Юлка това си ти! Разпознах гласът ти, но не бях сигурна. И какво, дали са ти телефон, нали?\r\n\t \r\n\tПредполагаемата Юлия: Да, да.\r\n\t \r\n\tВиктория: Благодаря ти господи! Юлка всичко наред ли е с теб?\r\n\t \r\n\tПредполагаемата Юлия: Да, всичко е наред с мен.\r\n\t \r\n\tВиктория: Виж, утре аз ще отида за (британска) виза, ще дойда при теб в понеделник.\r\n\t \r\n\tПредполагаемата Юлия: Вики, никой няма да ти даде виза.\r\n\t \r\n\tВиктория: Предполагам, но все пак.\r\n\t \r\n\tПредполагаемата Юлия: Най-вероятно.\r\n\t \r\n\tВиктория: Ако все пак ми дадат, трябва да знам къде мога да се срещна с теб и дали изобщо мога. Кажи ми, че мога.\r\n\t \r\n\tПредполагаемата Юлия: Мисля, че не можеш. Такова е положението в момента, но ще обсъдим това по-късно.\r\n\t \r\n\tВиктория: Знам, знам всичко.\r\n\t \r\n\tПредполагаемата Юлия: По-късно, ще обсъдим всичко по късно. Всичко е наред, ще се видим по нататък.\r\n\t \r\n\tВиктория: Това твоят телефон ли е?\r\n\t \r\n\tПредполагаемата Юлия: Временен е. Всичко е наред, но ще видим как текат нещата и ще преценим по-нататък. Знаеш каква е ситуацията тук. Всичко е наред, всичко е поправимо и всички сме сме живи и се възстановяваме.\r\n\t \r\n\tВиктория: Добре! Всичко наред ли е с баща ти?\r\n\t \r\n\tПредполагаемата Юлия: Да всичко е наред. В момента той си почива и спи. Всички сме в добро здраве, няма непоправими неща. Много скоро ще бъда изписана. Всичко е наред.\r\n\t \r\n\tВиктория: Целувки!\r\n\t \r\n\tПредполагаемата Юлия: Чао.", "date": "2018.04.05", "title": "Юлия Скрипал се подобрява с всеки ден"}
{"url": "http://www.mediapool.bg/samo-edin-nadziratel-e-bil-vaorazhen-pri-byagstvoto-na-dvamata-zatvornitsi-news277668.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСамо един от надзирателите, които са били на смяна във вторник при бягството на двамата рецидивисти убийци от Централния софийски затвор (ЦСЗ) Владимир Стефанов и Радослав Колев, е бил въоръжен.\r\n\tТова призна правосъдният министър Цецка Цачева в четвъртък пред бТВ. МВР продължава да издирва двамата, досега са получени над сто сигнала за тях, но няма резултат от търсенето. Властите не изключват възможността бегълците вече да са напуснали страната.\r\n\tПо думите на Цачева въоръженият служител на затвора не е успял да реагира, тъй като е бил повален на земята, а след това е решил да не открива огън заради оживения трафик навън.\r\n\t\"Единственият въоръжен пост е на бариерата. Служителят, когато ги вижда да излизат от вътрешната врата, той тръгва срещу тях. Те го повалят. Тръгва след тях, вади оръжие, но районът е с леки автомобили, граждани\", перазказа Цачева записа от охранителните камери.\r\n\tВпоследствие на входа се виждат още двама надзиратели, които обаче според разпоредбите не разполагат нито с оръжие, нито дори с палки.\n\n\r\n\tПо повод поисканата ѝ от БСП оставка, Цачева повтори позицията си, че би напуснала министерския пост единствено, ако премиерът Бойко Борисов пожелае това.\r\n\t\"Във всеки момент, в който министър-председателят ми поиска оставката, аз ще я дам. Министърът на правосъдието по закон има отговорност за общото ръководство и контрол. Моите задължения като министър по отношение на изпълняването на управленската програма за политиките, които се провеждат в местата за лишаване от свобода, се спазват\", добави тя.\r\n\t\"Видяното вчера от мен на камерите е шокиращо, има престъпна небрежност – в рамките на минута и половина от Софийския затвор въоръжено лице, през главния вход с физическо прикосновение с пост номер едно, съборен на земята, произведен изстрел – няма нещо, което да не е шокиращо в този случай\", призна малко по-късно в четвъртък Цачева пред журналисти.\r\n\tТя обясни още, че бягството е станало след предаването на вещи, които са заявени предварително от двамата.\r\n\t\"Пратката е получена от служители на затвора, които, след преглед, са я предали. Предватрително Пелов е заявил електронна игра \"Тетрис\", в такъв вид те не са забранени, уточни министърът. Колев пък е поискал бързоварче\", добави правосъдният министър.\r\n\tТя е поискала от новите временни шефове на Главна дирекция \"Изпълнение на наказанията\" и на Софийския затвор в най-кратко време доклад какво е необходимо в две посоки – човешки фактор и надзирателно-охранителна техника, преградни съоръжения.\r\n\t\"Става въпрос за вътрешна организация на целия процес в т.ч. и за човешкия фактор\", обобщи министърът.\r\n\tТя припомни, че има голямо текучество в ГДИН – миналото лято е имало повече от 480 незаети бройки, сега са около 200, не са единични случаите след месец-два работа хората да се отказват и да преминават в друга система.\r\n\t\"Не става дума само за финансови средства, напреднали сме в преговорите със синдикатите по тази тема\", увери Цецка Цачева.\r\n\tМеждувременно бившият директор на Централния софийски затвор Милети Орешарски коментира прд Дарик радио, че слабото място в охраната на сградата е гишето, на което се предават вещи на затворниците.\r\n\tПо думите му това е единственото място, откъдето може да се излезе без да се преодолява заграждение, а вратата след гишето е неохраняема. Преди време служител дори е бил ранен там от затворник.\r\n\tСпоред Орешарски в затвора е по-трудно да се изкара, отколкото да се вкара оръжие – чрез \"служител, затворник, близки, през храната, с дрон, с прехвърляне, с коли, които влизат и излизат, доставчици\". Преди 30 години затворник дори успял да си сглоби самоделна пушка в работилницата, спомни си бившият шеф на Софийския затвор.\r\n\tСиндикатът на надзирателите обяви в същото време, че обмисля да поднови протестите си за по-добри условия на работа. Това е казва в отворено писмо до премиера, председателя на парламента, правосъдния министър, главния прокурор и всички параламентарно представени партии. Като повод за писмото си синдикалистите посочват \"създалата се истерия\" след бягството на двамата затворници в София.\r\n\t\"Удобството не може да бъде водещо, нашата кауза е връщането на достойнството и честта на професията. Парите за исканото от нас увеличение на трудовите възнаграждения не заместват нашето здраве и живот\", пишат надзирателите.\r\n\tТе настояват за механизъм за решаване на проблемите, който да бъде задействан не от конкретни събития, нито пък да бъде политизиран, както в случая.\r\n\t\"В системата на затворите и арестите все още не е започнала истинска реформа. Системата е в състояние на ентропия, вместо еволюция, блокирана от хора, някои от тях заемащи ключови ръководни позиции, занимаващи се с избор и подбор на кадри по свой образ и подобие, със съмнителни сделки, което обуславя модела на управление, функционирането, моментното състояние, съответно с качеството и визията на системата. Днешното управление е чутовно, контрапродуктивно, заслепено, себично, фокусирано, мотивирано единствено и само по усвояването на средства от европейските фондове, като всички други потребности и грижи за служителите не са на дневен ред\", посочват от профсъюза на служителите в местата за лишаване от свобода.\r\n\tТе изразяват тревога и възмущение от негативните тенденции в \"развитието\" на системата за изтърпяване на наказанията. Според тях случващото се в българските затвори е пряка последица от водената политика по отношение на целия сектор \"Сигурност\", в частност затворите, което е отражение на състоянието на държавата като цяло в лицето на политическия елит по време на целия преход.\r\n\tВ писмото се казва още, че от синдиката са предприели действия на защита на служителите, нападнати от избягалите затворници. Надзирателите припомнят и случаи на посегателства и поръчки за нападения и убийства на надзиратели, социални и медицински работници. Като емблематичен пример посочват главния надзирател на Софийския затвор, издъхнал в болница след жесток побой, поръчан от лишени от свобода.\r\n\t\"Срещу надзирателите се води компроматна война, която има своята цикличност, но винаги целта е една и съща – да се омаловажи трудът на обикновения служител и да бъдат прикрити истинските виновници за състоянието на сектора\", заключава синдикатът.", "date": "2018.04.05", "title": "Само един надзирател е бил въоръжен при бягството на двамата затворници"}
{"url": "http://www.mediapool.bg/mezdrageit-prodalzhi-s-rodninsko-partiyni-naznacheniya-news277707.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗавихреният от ГЕРБ кметски скандал \"Мездрагейт\" продължи в четвъртък с роднинско-партийни назначения на кмета Генади Събков. Това обяви бившият депутат на ГЕРБ и неуспял шеф на комисията по досиетата Антон Тодоров от трибуната за изказвания в Народното събрание, заобиколен от няколко депутати от ГЕРБ. Всички те държаха диаграма с назначени от кмета Генади Събков роднини и активисти на БСП на различни длъжности в общината.\r\n\tСписъкът бе онагледен с цветна схема за връзките между общинарите, подобно на извадения преди време от БСП \"дрийм тим\" на Делян Добрев от ГЕРБ по случая \"Хасковогейт\".\r\n\tНазначенията в почти всяка община в България стават на принципа на роднини, приятели и партийни другари. София също не прави изключение, но най-тежко е положението в малките населени места, защото кръгът около кмета има лостове да се разправи с всеки, който го разобличи в нарушения.\r\n\tАнтон Тодоров започна представянето на шуробаджанашкия списък на община Мездра.\r\n\t\r\n\tВ Дирекция \"Местни приходи\" работи Пепа Христова, снаха на Наталия Христова, която е ръководител на БСП-жени и общински съветник и технически сътрудник на БСП. В Дирекция \"Хуманитарни дейности\"- Ива Петрова, майка на лидера на младежкото движение на БСП-Мездра доктор Веселин Петров.\r\n\tВ Дирекция \"Общинска собственост\" - Цветослав Петков, сина на общински съветник от БСП през изминалия мандат Анета Петкова, която е назначена сега от кмета Събков за директор на Центъра за личностна подкрепа в Мездра.\r\n\tДирекция \"Екология\" - Галина Иванова, която е съпруга на местния бизнесмен Мирослав Иванов, който е част от комитета, издигнал кандидатурата на кмета Събков на изборите през есента на 2015 г., каза Антон Тодоров и предаде палката на колегите с думите, че е твърде дълъг списъкът и няма да се справи сам.\r\n\tТака депутатът от ГЕРБ Александър Иванов продължи с представянето на списъка. Главен експерт \"Сигурност\" и отбранително-мобилизационна подготовка е Добромир Александров, член на бюрото на БСП и син на активиста Александър Тошов. Известно е, че Тошов е собственик на \"Ритлите\" АД, един от големите длъжници на НАП, каза депутатът от ГЕРБ. Той допълни, че Александров е назначен без конкурс от кмета на Мездра.\r\n\tВ Отдел връзки с обществеността на общината работи Албена Миланова, бивш служител връзки с обществеността в Областна администрация Враца, пиар на областния управител Момчил Младенов, назначен от служебното правителство на Румен Радев. Тя е изключително близка до депутата от БСП Николай Иванов.\r\n\tРедакторът в общинския вестник Йордан Нанчев пък бил много близък с Мирослав Павлов, член на областното ръководство на БСП Мездра.\r\n\tДругите обявени от управляващите назначения включват секретарката на кмета Христина Петкова - съпруга на Цветослав Петков и снаха на Анета Петкова, която е общински съветник от БСП от предишния мандат. Христина Петкова е дъщеря на Николай Христов, строителен предприемач, известен от годините като много приближен до местната структура на БСП.\r\n\tСлед като в сряда ръководството на БСП не излезе с позиция по случая, в четвъртък заместник- председателят на парламентарната група на левицата Георги Свиленски коментира, че ГЕРБ загряват за местните избори догодина с клеветническа кампания срещу кметове от БСП.\r\n\t\"Заставаме зад всеки един кмет на БСП, който работи в интерес на общината и спазва законите на страната. Ще защитаваме тези кметове, въпреки усилията, които се полагат от ГЕРБ за оклеветяването им\", каза Свиленски.\r\n\tТой припомни, че през 2016 г. кметът на Мездра инж. Генади Събков е сезирал прокуратурата за всички вменени му предишния ден нередности около строежа на спортната зала.\r\n\tВ разпространено съобщение кметът на община Мездра Генади Събков посочва, че зад атаката на ГЕРБ стоят неудовлетворени интереси на свързан с управляващата партия местен бизнесмен.\r\n\t\"Заради позицията си да не позволя на местен бизнесмен да придобие централния площад в Мездра, получих скалъпени обвинения от трибуната на Народното събрание\", каза Събков в сряда по време на брифинга на недостроената спортна зала в Мездра.\r\n\tТой обаче не споменава името на бизнесмена, но добавя: \"Жалко, че в тази кампания се включва г-жа Петя Аврамова (депутат от ГЕРБ – бел. ред.), използвайки политически натиск над общински съветници от Общинския съвет на Мездра за гласуване на незаконно решение-впоследствие отменено от съда\".\r\n\tОт съобщението на община Мездра не става ясно за какво решение на съветниците се говори (най-вероятно е за площада).\n\n\r\n\tОчевидно Петя Аврамова се е почувствала засегната и в четвъртък в парламента и попита дали кмета казва истината за спортната зала.\r\n\tСпортната зала се строи от 2014 г. от консорциум, в който влизат \"Галчев инженеринг\" и местния предприемач Тихомир Кръстев Лаковски. Към момента тя е на кота 0, като в нея са налети 5.7 млн. лв., по думите на кмета. Той твърди, че е прекратил договора с изпълнителя и е наложил запор на сметките на фирмата.\r\n\tИ докато ГЕРБ и БСП се замерят с компромати прокуратурата, въпреки че е сезирана за спортната зала на Мездра преди години, към момента не е излязла с официално съобщение какво се случва с разследването и дали има нарушения.\r\n\tПо думите на кмета Събков делото е в Специализираната прокуратура.", "date": "2018.04.05", "title": "\"Мездрагейт\" продължи с роднинско-партийни назначения"}
{"url": "http://www.mediapool.bg/nai-visokite-pensii-dogodina-shte-nadhvarlyat-1000-lv-news277709.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа първи път новоотпуснатите пенсии след 31 декември 2018 г. ще са без таван, а около 50 хил. пенсионери с отпуснати преди това пенсии с ограничен максимален размер ще прехвърлят психологическата граница от хиляда лева след 1 юли 2019 г. Това става ясно от публикуваната от финансовото министерство в четвъртък средносрочна бюджетна прогноза за периода 2019 – 2021 г. С документа правителството потвърждава вече обявените си ангажименти да продължи изпълнението на пенсионните промени от 2015 г., а също и повишаването на минималното възнаграждение, увеличението на заплатите на учителите и на някои държавни служители, а също и финансира големите отбранителни проекти.\r\n\tМаксимумът на пенсиите, отпуснати до 31 декември 2018 г., ще се увеличи от 910 лв. сега на 1040 лв. от 1 юли 2019 г. За всички пенсии, отпуснати с начална дата след 31 декември 2018 г., вече няма да има таван.\r\n\tПотвърждават се и останалите пенсионни промени от 2015 г. До 2021 г. не се предвижда вдигане на осигурителните вноски. Продължава увеличаването на възрастта за придобиване на право на пенсия с по 2 месеца за жените и с по 1 месец за мъжете до 2021 г., както и на необходимия осигурителен стаж за придобиване право на пенсия с по 2 месеца и за двата пола. Пенсионната възраст за работещите в трета категория труд през 2019 г. ще достигне 61 г. и 4 м. за жените и 64 г. и 2 м. за мъжете. Необходимият осигурителен стаж ще е съответно 35 г. и 8 м. за жените и 38 г. и 8 м. за мъжете. Минималната възраст за пенсиониране на работещите в сектор \"Сигурност” продължава да се увеличава с по 2 месеца до достигане на 53 години и 8 месеца през 2021 г.\r\n\tЩе продължи да се увеличава тежестта на всяка година осигурителен стаж в пенсионната формула. Коефициентът през 2019 г. ще е 1.223, като увеличението спрямо тази година е 4.6%. Със същия процент ще се увеличат всички пенсии от 1 юли 2019 г.\r\n\tБроят на пенсионерите се очаква да намалее от 2.16 милиона през 2019 г. до около 2.15 през 2021 г. Средната пенсия на един пенсионер се предвижда да достигне 424 лв. през 2021 г. при очакван среден размер за 2019 г. – 382.78 лв. Разходите за пенсии през 2019 г. ще нараснат с 484 млн. лв. спрямо 2018 г.\n\n\r\n\tМинималната работна заплата, която сега е 510 лв., ще продължи да се увеличава и от 1 януари 2019 г. ще бъде 560 лв. От 1 януари 2020 г. плащането ще нарасне с още 50 лв., а през 2021 г. ще се увеличи с 40 лв. до 650 лв. Целта на управляващите е мярката косвено да доведе и до нарастване на част от доходите в частния сектор.\r\n\tПрез 2019 г. ще бъдат отделени нови 330 млн. лв. за повишаване на учителските заплати, както и по механизма за работа с деца от уязвими групи и за финансиране на защитени специалности. ГЕРБ потвърждава ангажимента си за удвояване на учителските заплати през 2021 г. спрямо нивото им от 2017 г.\r\n\tРазмерът на обезщетението за отглеждане на малко дете от една до две годишна възраст ще остане 380 лв. и догодина. Ако майката се върне на работа през първата годинка на детето, ще може да ползва 50% от полагащото й се обезщетение от НОИ в допълнение към заплатата.\r\n\tЗапазват се размерите на повечето социални плащания, а също и режимът на ползване на болничните. Първите три работни дни по болест ще продължат да се плащат от работодателя, а следващите - от НОИ.\r\n\tРазходите в бюджета през 2019 г. ще нараснат с 2.1 млрд. лв., ако не се брои вноската за ЕС. Държавната администрация ще получи допълнително 278 млн. лв. спрямо 2018 г., включително за повишение на заплатите. Сектор \"Сигурност и отбрана“ ще разполага със 174 млн. лв. повече в сравнение със заложените пари за 2018 г., които обаче бяха надхвърлени още в началото на тази година с извънредни 100 млн. лв. за заплати в МВР. Повече средства ще има също за образование – 380 млн. лв., за здравеопазване – 376 млн. лв., и за социално подпомагане и грижи – 546 млн. лв.\r\n\tЗа 2019 г. се залага ръст на икономиката от 3.9%. Държавата очаква да събере с 2.75 млрд. лв. повече приходи в сравнение с тази година, от които данъчно-осигурителните ще са с 2.4 млрд. лв. повече.\r\n\tЗаложеният дефицит за 2019 г. е наполовина по-нисък от планирания за тази година – 600 млн. лв. Към края на 2021 г. се очаква намаление на държавния дълг до 22.7 млрд. лв. или 18.2% от прогнозното ниво на БВП.", "date": "2018.04.05", "title": "Най-високите пенсии догодина ще надхвърлят 1000 лв."}
{"url": "http://www.mediapool.bg/kiev-razsledva-tvardeniya-che-kadafi-finansiral-izborna-kampaniya-na-timoshenko-news277708.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалното антикорупционно бюро на Украйна (НАБУ) разследва твърденията, че покойният либийски лидер Муамар Кадафи е дарил 4 милиона евро за кандидат-президентската кампания на Юлия Тимошенко през 2010 г. Това съобщи във \"Фейсбук\" депутатът от \"Блока на Петро Порошенко\" Володимир Ариев, който оглавява украинската делегация в Парламентарната асамблея на Съвета на Европа (ПАСЕ), предадоха руски агенции и Ройтерс в четвъртък.\r\n\tСпоред публикация през февруари в панарабския вестник \"Аш Шарк ал Аусат\" Кадафи е финансирал изборни кампании на политици от цял свят. Базираното в Лондон издание твърди, че бившият президент на Франция Никола Саркози е получил 50 млн. евро от либийския лидер, американски политици са били финансирани с около 5 млн. евро, а представител на Кадафи е летял до Киев с частен самолет, носейки куфарче 4 млн. евро в брой за кампанията на Тимошенко, която впоследствие се оказва безуспешна.\r\n\tПресслужбата на опозиционната партия на Тимошенко \"Баткившчина\" (Отечество) окачестви информацията като \"безсмислица\" и \"невярна\".\r\n\tСамата Тимошенко отрича твърденията на арабската медия, но те могат да й навредят, защото за момента тя изпреварва по рейтинг президента Петро Порошенко преди президентските избори, които трябва да са догодина.\r\n\tЮлия Тимошенко е била министър-председател на Украйна два пъти. Тя бе пратена в затвора по време на режима на бившия президент Виктор Янукович след съдебен процес, окачествен от западни лидери като нечестен. Тимошенко не успя да спечели президентските избори и през 2014 г., но според последно социологическо проучване тя има одобрение 18.7 на сто, а Порошенко - едва 15.6 на сто.", "date": "2018.04.05", "title": "Киев разследва твърдения, че Кадафи финансирал изборна кампания на Тимошенко"}
{"url": "http://www.mediapool.bg/sotsiolozi-razdorite-sred-patriotite-osiguryavat-stabilno-upravlenie-news277711.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Националистите се оказаха разделени от отношението си към… други нации. А колкото по-нестабилна е малката коалиция, толкова по-стабилна е голямата – защото Борисов ги разделя и така по-лесно менажира″. Такъв извод се прави в редовния политически анализ на социологическия институт \"Иван Хаджийски\", разпространен в четвъртък.\r\n\tСпоред документа, с проруските си позиции лидерът на \"Атака\" Волен Сидеров печели в своята ниша. Дали водачът на НФСБ Валери Симеонов печели или не от своето поведение е спорно, но е безспорно, че ако доскоро създаваше впечатление по-скоро за тежест на управлението, Симеонов вече изпъква със своеобразното си присъствие. В анализа пише още, че третият лидер в ОП - Красимир Каракачанов, печели от ролята си на балансьор между партньорите си.\r\n\t\"Очертава се политологичен парадокс: колкото по-нестабилни са вътрешно Патриотите, толкова повече се стабилизират външно – във властта и в обществото. А и по-стабилна става коалицията с ГЕРБ - защото Борисов намира форми да комуникира с всеки от тримата поотделно, вместо да бъде изправен пред единната им позиция\", казват от \"Иван Хаджийски\".\r\n\t\r\n\tИнститутът констатира също, че конкуренцията отляво по-скоро мобилизира ГЕРБ, но конкуренция отдясно ерозира подкрепата за голямата управляваща партия, затова и ГЕРБ се опитва да минимизира опитите за нова консолидация на т.нар. \"градска десница\". Това става чрез опит формацията на Бойко Борисов да култивира своя \"консервативна десница\" в периферията си. Целта е да се \"подкопава облика на досегашната десница, която вече се дели на \"консерватори\" и \"либерали\". В нея да си \"консерватор“ започна да значи \"да си с ГЕРБ“, а да си либерал – обратното.\n\n\r\n\tСпоред анализа ГЕРБ постига това разделение вдясно чрез публични изяви на институти, списания, клубове, интернет страници, партийни фигури и от ГЕРБ, и от старата десница, и от патриотите.\r\n\t\"Консерватизмът е опит за намиране на идеология около ГЕРБ и вписване в мощни европейски тенденции. Има и амбиция да се преобърне десетилетната НПО-доминация на либералите в публичната среда″, констатира анализът.\r\n\t″С консерватизма се осигурява и излаз към национализма и ГЕРБ превзема територия на Патриотите. Демонстрира се, че ГЕРБ изразява настроенията и разбиранията на широки интелектуални кръгове, а и създава възможни комбинации с други партии (по оста СДС – НФСБ, но и ВМРО и не само)″, твърдят от института.\r\n\tСпоред тях друга част от стратегията на управляващата партия е да се внушава, че \"може и да не сме най-доброто, но нищо по-добро не е измислено\".\r\n\tСтабилността на социологическите показатели за подкрепа и \"напрегнатата\" международна обстановка помагат за това. В анализа се посочва още, че \"продължаващата концентрация на медии и власт\" насочва към извод, че дори да се явят \"кандидати за алтернатива\" - например Слави Трифонов, те трябва да бъдат одобрени и медийно \"пуснати“ от управляващите.\r\n\t\r\n\tДва варианта за т.нар. \"градска десница\" виждат от институт \"Иван Хаджийски\" на описания политически фон - или постепенно превръщане в присъдружна \"консервативна“ периферия на ГЕРБ, или рязка опозиционност в името на политическото самосъхранение. Според анализа втората тенденция е водеща към момента.\r\n\t\"Не само вдясно, но и навсякъде вървят процеси на преструктуриране. Те са ускорени от упорито разпространяваните политически слухове, че до края на настоящата година предсрочните избори са неизбежни. Логиката на анализа показва, че засега това са само слухове\", пише в анализа.\r\n\t\r\n\tБСП все по-често заема позиции, доминиращи в обществените нагласи, по най-разнообразни теми. Със заемането на \"популярна\" позиция от БСП успяват да заглушат вътрешнопартийната опозиция, която остава в сянка.\r\n\tМобилизация в левицата показвали и обиколките на партийното ръководство в страната, и срещите на лидерката Корнелия Нинова в Западните Балкани, смятат от института.\r\n\tСоциалистите подемат различни инициативи и това създава впечатление за хиперактивност. Така обаче левицата често засенчва собствените си теми, гласи анализът.\r\n\tЗа другата опозиционна по дефиниция партия - ДПС, от \"Иван Хаджийски\" смятат, че тя говори за избори, защото не ги иска.\r\n\t\"Интересът на ДПС от избори е минимален, първо, защото вътрешната консолидация след трусовете от предната година още не е постигната, и второ, защото още не е решен проблемът с евентуалното \"обединение“ в нишата им″, твърдят социолозите.", "date": "2018.04.05", "title": "Социолози: Раздорите сред Патриотите осигуряват стабилно управление"}
{"url": "http://www.mediapool.bg/balgarska-izlozhba-za-parvoto-zlato-e-nai-poseshtavana-v-sveta-news277710.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвторитетното издание  обяви изложбата на Националния археологически институт с музей (НАИМ) при БАН - \"Първото злато. Ада тепе: най-древният златодобивен рудник в Европа\" за най-посещаваната изложба на антична тематика през 2017 г. Класацията е направена на основа на броя посещения дневно.\r\n\tСвоя дебют изложбата направи на 7 март 2017 г. в Музея за история на изкуството () във Виена, където бе отворена за посетители до 25 юни 2017 г. За малко над три месеца тя е привлякла 213 553-ма посетители.\r\n\tМузеят за история на изкуството във Виена спечели класацията с избора на експозиция, чиято основа са артефакти, открити в района на Ада Тепе, най-старата известна златна мина на Европа, по време на проучванията за разработване на открит рудник в находище Ада тепе край Крумовград.\r\n\t\"Дънди Прешъс Металс\" изцяло финансира археологическите проучвания и с това направи най-голямата досега частна инвестиция в проучване на отделен археологически обект в България.\r\n\tИзложбата включваше и редица други експонати, представящи пред широката публика темата за развитието на технологиите и добива на благородни и цветни метали в тези части на Европа през бронзовата епоха.\r\n\t\"С 2241 посетителя дневно, това е най-посещаваната изложба на антична тематика през 2017 г.\", пише The Art Newspaper.\r\n\tИзложбата проследява развитието на металургията през бронзовата епоха - от втората половина на III хил пр. Хр. до 12 в. пр. Хр. и по-конкретно, изработката на предмети от злато и бронз и тяхното място в социалния и религиозния живот на хората, обитавали българските земи.\r\n\tИзложбата включва 333 находки, между които златни накити и съдове, бронзови сечива и оръжия, слитъци от бронз, калъпи за изливане на бронзовите предмети, малък брой сребърни накити.\r\n\tСлед българската изложба в десетката на авторитетното издание се нареждат изложби, представени в престижни музеи като \"Бритиш мюзеум\" в Лондон, \"Палацо дела Гран Гуардиа\" във Верона, \"Нойес мюзеум\" в Берлин, \"Бундескунстхале\" в Бон и Лувър-Ленс.\r\n\t\"Това е голямо признание за нас. Изложбата е първата по рода си, която осъществихме извън пределите на България. Фактът, че ни нареждат преди експозициите на световно известни музеи ни носи огромно удовлетворение\", споделя доц. Христо Попов, заместник-директор на НАИМ при БАН, ръководител на археологическите проучвания при Ада тепе и куратор на изложбата от българска страна.\r\n\tИзложбата \"Първото злато. Ада тепе: най-древният златодобивен рудник в Европа\" е част от проекта \"Златният път на Балканите през бронзовата епоха – Златото от Ада тепе: производство и разпространение\" между НАИМ при БАН и Института за ориенталска и европейска археология при Австрийската академия на науките. По него от 2015 г. до 2018 г. български и австрийски археолози анализираха съвместно резултатите от дългогодишните проучвания на златодобивния рудник Ада тепе близо до Крумовград.\r\n\tПрез есента на 2017 г. изложбата бе представена в Националния археологически музей в София в разширен вид със заглавие \"Злато и бронз. Метали, технологии и контакти в Източните Балкани през бронзовата епоха\". С близо два пъти повече експонати, нови дигитални филми и 3D реконструкции, тя бе посветена на българското и австрийското председателство на Съвета на Европейския съюз през 2018 г.", "date": "2018.04.05", "title": "Българска изложба за първото злато е най-посещавана в света"}
