{"url": "http://www.mediapool.bg/tvardiyat-ton-na-tramp-v-oon-otvarya-pat-za-diplomatsiyata-na-makron-news269459.html", "text": "Френският президент Еманюел Макрон се изяви като противоположност на Доналд Тръмп в ООН във вторник, застъпвайки позиции, които могат да му позволят да играе ролята на безпристрастен посредник в международните конфликти.\r\n\tБроени часове след като президентът на САЩ с войнствен тон защити своята егоцентрична доктрина \"Америка на първо място\" и отправи язвителни словесни атаки срещу Северна Корея и Иран, Макрон застана на същата трибуна, за да изрази диаметрално противоположна позиция.\r\n\t\"Мултилатерализмът е най-ефикасният начин да се справяме с глобалните предизвикателства. Той означава такава визия за света, която ни защитава\", каза Макрон в първото си обръщение към годишната среща на световни лидери в ООН.\r\n\tОтговорът, отправен към Тръмп, бе почти неприкрит, когато минути по-късно той добави, че мултилатерализмът означава \"също така убеждение, че ООН има цялата легитимност да действа и да поддържа международните баланси\".\r\n\tДвамата (политически) мъже, които топло се поздравиха в понеделник преди двустранната си среща, имат твърде малко общо помежду си на хартия, но след избирането му през май 39-годишният Макрон успя да изгради много близки отношения със 71-годишния превърнал се в политик бизнесмен, влязъл в Белия дом преди 8 месеца.\r\n\tВъпреки непредсказуемостта на външната политика на Тръмп, Макрон се опитва да избегне изолация на Вашингтон, усещайки възможността да влияе върху неговото мислене и да издига ролята на Франция, ядрена сила и постоянен член на Съвета за сигурност на ООН, в глобалните дела. В тази връзка Макрон също така се опитва да подобри връзките с Русия въпреки нейните обтегнати отношения със Запада.Посредничество между Иран и САЩ\r\n\tЗа разлика от Тръмп, който във вторник нарече ядреното споразумение с Иран от 2015 г. твърде неудачно и \"най-лошото, подписвано някога\", Макрон твърдо го защити като \"добро\" и нарече неговите противници \"безотговорни\".\r\n\t\"Аз чувам аргументите на президента Тръмп, че това споразумение не е перфектно и не дава достатъчно защита, но аз го попитах какво е неговото алтернативно предложение. Не успях да го разбера\", коментира по-късно Макрон пред репортери.\r\n\tВеднага след тази критика той побърза да направи уговорката, че страховете на Тръмп не са напълно безпочвени: \"Аз предлагам допълнителни елементи (към споразумението), които са независими, но биха облекчили опасенията, които САЩ и страните от региона може да имат.\"\r\n\tСпоред френски и европейски дипломати Макрон е имал откровена размяна на мнения и с иранския президент Хасан Рохани в понеделник, като го предупредил, че Техеран трябва да престане да дестабилизира региона и да подклажда гнева на Тръмп.Безкрайните дискусии са по-добри от непрестанните вражди\r\n\tВъпреки слабите изгледи Иран и САЩ да бъдат накарани да седнат около една маса, за да се излезе с нова мирна инициатива за прекратяване на 6-годишната гражданска война в Сирия, Макрон намекна, че ще се опита да посредничи между двамата съперници.\r\n\t\"Ако ние не разрешим сирийския проблем с Иран на масата, тогава няма да имаме ефикасен начин да отговорим, тъй като Иран днес е сред силите, които имат влияние на терена\", подчерта Макрон.\r\n\tПариж се опитва да създаде международна контактна група за Сирия, която да съживи зациклилите мирни преговори в Женева, но антииранската позиция на Тръмп в известна степен усложнява тези усилия.\r\n\t\"Отбелязвайки американския отказ днес, аз искам контактната група да заседава, а ООН и Франция могат да бъдат посредници за свръзка с Иран\", посочи Макрон.\r\n\tНай-младият лидер на Франция след Наполеон използва трибуната на ООН, за да подчертае, че войната е действително последно средство и че минали грешки потвърждават това. Малко по-рано Тръмп бе нажежил до крайност схватката със Северна Корея заради ядрените й амбиции, заплашвайки \"напълно да унищожи\" 26-милионната страна, като подигравателно нарече лидера й \"човека ракета\".\r\n\t\"Мултилатерализмът трябва да направи всичко възможно за избягване на война. Всеки път, когато сме забравяли това и сме се опитвали да постигнем някакво краткосрочно задоволително решение без дипломатическа пътна карта, това се е оказвало неудачно, каквито бяха случаите с Ирак и Либия\", заяви от своя страна френският държавен глава.\r\n\t\"Това ни убягва и в случая със Северна Корея. Мисля, че не е време да извеждаме на преден план заплахата с война\", добави той, като призова за по-добро прилагане на санкциите за натиск върху Пхенян с цел той да се върне на масата за мирни преговори.Няма да има предоговаряне за климата, но...\r\n\tВъпреки ясните политически различия, Макрон неведнъж е изтъквал, че споделя някои цели с Тръмп и изтъква като главни приоритети смазването на \"Ислямска държава\" и борбата срещу глобалния тероризъм.\r\n\t\"Имаме образцови отношения със САЩ в борбата с тероризма в Африка и Близкия изток\", посочи по този повод Макрон.\r\n\tМакар че Тръмп го подразни с решението си да изтегли САЩ от ключовото Парижко споразумение за борба срещу климатичните промени от 2015 г., френският лидер не се е отказал от опитите да накара Тръмп да преосмисли решението си.\r\n\t\"Имаме несъгласие относно климата. Президентът Тръмп каза, че иска да се откаже от споразумението, но юридически погледнато той все още е задължен да го спазва, така че това все още не е станало юридически факт. Парижкото споразумение е база... Аз ще направя така, че то да живее. Продължавам да уговарям САЩ с надеждата, че те ще се върнат в лоното на международните усилия и ще изяснят възгледа си по нещата\", призна президентът на Франция.", "date": "2017.09.20", "title": "Твърдият тон на Тръмп в ООН отваря път за дипломацията на Макрон"}
{"url": "http://www.mediapool.bg/razrushitelno-zemetresenie-v-meksiko-zhertvite-sa-stotitsi-news269441.html", "text": "Разрушително земетресение с магнитуд от 7.1 по скалата на Рихтер разтърси централно Мексико във вторник. Към момента жертвите вече са над 200, съобщи \"Ройтерс\" като се позова на Националната агенция за гражданска защита.\r\n\tМощният трус удари десетки сгради в столицата Мексико Сити, сред които и училище. Щети има и в щатовете Морелос и Пуебла.\r\n\tЗеметресението е станало в момент, когато много хора в столицата са участвали в тренировка за реакция точно при такова природно бедствие. Тя се е провеждала всяка година на този ден, на който преди 32 години мощен трус уби хиляди в Мексико Сити.\r\n\tСистемата за сигнализация за опасност от земетресение е проработила правилно, но някои жители очевидно са сметнали, че сирените са били просто част от учението в деня за тренировки, предаде \"Би Би Си\".\r\n\tЗеметресенията в Мексико са чести. В началото на септември трус с магнитуд 8.1 по скалата на Рихтер уби най-малко 90 души.\n\n\r\n\tЗеметресението във вторник е станало в 13.14 часа местно време. Епицентърът на труса е бил на границата на щатите Пуебла и Моралес на дълбочина 51 км, сочат данните на Геофизическия институт на САЩ.\r\n\tНай-голям е броят на жертвите в щата Моралес, южно от столицата Мексико, където са загинали 55 души, заяви Луис Фелипе Пуенте, директор на Националната агенция за гражданска защита.\r\n\tВ столицата са загинали най-малко 49 души.\r\n\tЗа 32-ма загинали се съобщава в щата Пуебла, а в щата Мексико жертвите са най-малко десет. Трима души са загинали в щата Гереро.\r\n\tДесетки сгради са се срутили в гъсто население райони на мексиканската столица и спасителни екипи търсят оцелели под развалините.\r\n\tОколо 2 млн. души в Мексико сити са без електричество, а телефонните линии са прекъснати. Властите предупредиха местните жители да не пушат по улиците, тъй като може да има скъсани газопроводи.\r\n\tКметът на Мексико сити Мигел Анхел Мансера заяви по телевизионната мрежа \"Телевиса\", че спасителните служби работят в срутени или силно повредени сгради на 44 места в столицата. Градът е един от най-гъсто населените в света, като в него живеят повече от 20 млн. души.\r\n\tМестни медии съобщават, че няколко деца са били спасени от частично разрушеното училище \"Енрике Ребсамен\", но други все още са в капан. Под руините на училището бяха намерени мъртви 22 деца и един възрастен. В неизвестност са поне 30 деца и 12 възрастни, съобщи \"Ройтерс\", цитирайки президента на Мексико Енрике Пеня Нието.\r\n\tПрезидентът на Мексико Енрике Пеня Нието призова хората да избягват улиците, за да могат екипите за спешна помощ да достигнат до най-засегнатите райони.\r\n\tГубернаторът на щата Мексико Алфредо дел Мазо заяви, че училищата ще бъдат затворени в сряда. Той също така е наредил градският транспорт да бъде безплатен, за да могат хората да се приберат вкъщи.", "date": "2017.09.20", "title": "Разрушително земетресение в Мексико, жертвите са стотици"}
{"url": "http://www.mediapool.bg/bulgaria-podkrepya-nalaganeto-na-danak-na-visokotehnologichnite-giganti-news269444.html", "text": "България подкрепя искането за налагане на данък на високотехнологични гиганти като Google, Facebook и Amazon. Инициатор за облагането на тези компании в ЕС е Франция, а искането е подкрепено от десет страни, сред които и България. Това съобщи \"Политико\", а от Министерството на финансите потвърдиха информацията пред Mediapool.\r\n\tИдеята е международните интернет компании да плащат данъци във всички страни, в които се разпростира бизнесът им, а не само на местата, където са базирани филиалите им. \r\n\tВъпросът е бил обсъден по време на срещата на финансовите министри в Талин на 15 и 16 септември. Дискусията е била по предизвикателства пред корпоративното данъчно облагане в цифровата икономика.\r\n\tБългария е била представена на срещата от финансовия министър Владислав Горанов, който официално не се е изказал, но е представил писмено българската позиция по въпроса.\r\n\t\"За преодоляване на проблемите, свързани с данъчното облагане в цифровата икономика, е необходимо да бъде предприет подход, който, от една страна да бъде съобразен с глобалните международни тенденции в тази област, а от друга страна да бъде подходящ за непрекъснато променящите се бизнес модели и практики и развитието на информационните технологии. Възприетият подход трябва да предоставя правна сигурност и предвидимост за бизнеса, като едновременно с това да не създава пречки за икономическия растеж и конкурентоспособността на европейските икономики. Считаме, че предложеният в инициативата  на десетте държави членки  режим за данъчно облагане на цифровата икономика е практически лесно приложим, но трудно може да бъде избегнат, тъй като се предвижда облагане на приходите (оборота), което създава правна сигурност както за бизнеса, така и за данъчните администрации на държавите членки. Едновременно с това механизмът е достатъчно всеобхватен и може да бъде ефективно приложен по отношение на всички бизнес модели и практики.“ Това е българската позиция по въпроса, съобщиха от \n\n\r\n\tФинансовите министри искат да се проучат законовите възможности за въвеждане на  \"изравнителен данък\" върху оборотите на компаниите, като наложеният им данък трябва да се равнява на корпоративния данък, който биха плащали в държавите в ЕС, в които действат. \r\n\tИнициативата на Франция се подкрепя от Германия, Италия, Испания, Австрия, България, Гърция, Португалия, Румъния и Словения. По-резервирани са Люксембург и Дания. \r\n\tОчаква се въпросът да бъде отново обсъден по време на редовен съвет на финансовите министри през декември. Зам.-председателят на Европейската комисия и комисар за еврото и социалната политика Валдис Домбровскис се е ангажирал ЕК да излезе с варианти за решение на казуса през пролетта на 2018 г.\r\n\tЗа промяна на данъчните правила в ЕС е необходимо общо съгласие на 27-те страни членки на съюза.", "date": "2017.09.20", "title": "България подкрепя налагането на данък на високотехнологичните гиганти"}
{"url": "http://www.mediapool.bg/okolo-15-miliona-zarazeni-yaytsa-shte-badat-unishtozheni-v-bulgaria-news269445.html", "text": "Иззетите заразени с фипронил яйца вече са около един милион и половина броя и те ще бъдат унищожени. Това съобщи министърът на земеделието Румен Порожанов пред бТВ.\r\n\tВсеки ден кокошките, третирани със забранения препарат, добавят нови около 100 000 -120 000 яйца и има натрупване на яйца, забранени за продажба, допълни той.\r\n\tВ складовете на птицефермата има 17 петлитрови туби с фипронол – препарат за третиране, който съдържа 2% активно вещество фипронил, което е опасно за здравето на хората. От птицефермата са обяснили, че са третирали тревните площи, върху които се отглеждат кокошките свободно, обясни Порожанов.\r\n\tЯйцата, на които е наложена забрана за продажба, са били основно за българския пазар. За износ към  Кипър е имало пратка от около 7000 яйца, каза Порожанов.\r\n\tФипронилът е забранен препарат за третиране на продуктивни животни, но може да се използва за обезпаразитяване на домашни животни - например гълъби, обясни земеделският министър.\n\n\r\n\t\"Информацията, която дойде от Белгия и Холандия, показва, че там се ползва за подсилване на другите препарати. Неслучайно в тези страни, докато не се изясни въпросът, бяха затворени стотици ферми\", каза Порожанов.\r\n\tЗаразените яйца стават опасни за организма, когато човек, който тежи около 70 кг консумира 70 - 80 яйца за кратък период от време - около седмица, посочи земеделският министър. У нас количеството установен фипронил е минимално - 0.027 г/кг, което не е опасно за здравето.\r\n\tНа страницата на Министерството на земеделието ще бъде качена информация за предприетите мерки и за нивата на опасност с цел да се върне доверието на хората, каза Порожанов.\r\n\tПредстои всички кокошки-носачки на възраст над 35 седмици да бъдат унищожени, както и всички заразени яйца. След гаранции за чистотата, фермата ще може да работи отново, посочи земеделският министър.\r\n\tТой уточни, че фипронилът не е параметър задължителен в изискуемите лабораторни анализи и изследвания, тъй като е забранен.\r\n\tПо повод двойния стандарт в качеството и цените на храните в Европа и у нас Порожанов посочи, че темата вече ще влезе в дневния ред на евродепутатите и ще има решения по въпроса.\r\n\tСпоред българските анализи е ясно, че 20% от изследваните продукти са с различни съставки. Това не ги прави опасни за здравето и е спазено изискването на опаковката да е посочено какво съдържа продуктът.\r\n\t\"Разликата е търсена определено. Мотивите на производителите са били, че искат да се съобразят с предпочитанията на съответния пазар, което не е сериозно. Платежоспособността на българина също не е фактор\", каза Порожанов. Според данните у нас се продават детски храни на цени с 90 до 107% по-високи спрямо същите продукти на европейския пазар.", "date": "2017.09.20", "title": "Около 1.5 милиона заразени яйца ще бъдат унищожени в България"}
{"url": "http://www.mediapool.bg/dvizhenieto-prez-tunel-vitinya-e-pusnato-news269443.html", "text": "Движението на автомобили през тунел \"Витиня\" на магистрала \"Хемус\" беше пуснато в сряда, съобщиха от Агенция \"Пътна инфраструктура\".. Едната тръба на съоръжението беше затворена повече от година заради ремонт.\r\n\tПо време на ремонтните дейности автомобилите се движеха двупосочно в платното за София, което предизвикваше задръствания и затруднения в трафика.\r\n\t\"Витиня\" е най-дългият шосеен тунел у нас - 1195 м. В експлоатация е от 1984 година. Възстановителните дейности в тръбата за Варна започнаха на 27 юни 2017 г.\r\n\tМеждувременно от днес започва ремонт на Прохода на Републиката на второкласния път през град Гурково. По тази причина до 15-ти ноември се забранява движението на тежкотоварни камиони през прохода.", "date": "2017.09.20", "title": "Движението през тунел \"Витиня\" е пуснато"}
{"url": "http://www.mediapool.bg/saab-i-shvetsiya-sledyat-debata-po-pokupkata-na-iztrebiteli-ot-bulgaria-news269447.html", "text": "Шведската компания \"Сааб\"\r\n\t\r\n\t\r\n\t\r\n\t\"В последните седмици бяхме свидетели на много грешни и заблуждаващи твърдения, критики и обвинения, разпространени публично\", се казва в позицията на \"Сааб\", които произвеждат \"Грипен\".\n\n\r\n\tОфертата за тези самолети не беше приета при предишната процедура, тъй като не отговаряше на изискването за разсрочено плащане. Именно това е основният мотив парламентът да предложи всичко да започне отначало. При проучването на процедурата в парламента се изразиха съмнения как и защо е въведено изискването за разсрочено плащане, което всъщност доведе до класирането на първо място на офертата на Швеция.\r\n\tСпоред компанията обвиненията, че се възползва от схемата за плащане, поставена като изискване от Министерството на отбраната, не са основателни. \"Като всеки друг участник в процедурата, бихме предпочели авансово плащане. Все пак, разбираемо е, че министерствата на финансите и на отбраната изискват вариант, който съвпада с ограниченията на българския бюджет. Схемата за плащане беше одобрена от парламента през 2016 г. и ние сме се съобразили с това условие в отговора ни на искането за оферта\", посочват от \"Сааб\".\r\n\t\"В допълнение и министър-председателят Бойко Борисов, и министърът на отбраната Красимир Каракачанов са отбелязвали публично и официално няколко пъти през последните месеци, че правителството би искало да обсъди дори по-дълъг период за плащане като например 10 години. Това показва, че съществуват бюджетни ограничения и подобен критерий не дава предимство единствено на \"Грипен\". Това изискване е в съответствие с националната стратегия на България и с макроикономическите и бюджетни интереси на страната ви, които ние уважаваме“, заявяват от \"Сааб\".\r\n\tОт компанията посочват, че времето за доставка на новите изтребители очевидно е едно от техните конкурентни предимства, заедно с гъвкавите схеми за плащане и ниските разходи за поддръжка на машините. \"Вярваме, че това са причините за класирането на офертата за \"Грипен\" на първо място през април 2017 г. от комисия от независими експерти, назначена от правителството\", се казва в позицията на \"Сааб\". Тяхната оферта беше класирана на първо място от служебния кабинет назначен от президента Румен Радев.\r\n\tВ допълнение шведската компания посочва, че България има потенциални ползи от присъединяването й към растящото семейство на \"Грипен\" в Централна и Източна Европа. Това регионално групиране ще насърчи сътрудничеството по отношение на авиационната инфраструктура, обучението на пилотите и наземния персонал, поддръжката, частите и логистиката, а също и при обединяването и споделянето на ноу-хау, посочват от компанията.  \r\n\t\"Докато очакваме резултатите от дейността на временната парламентарна комисия, която разследва заключенията на независимата комисия от експерти, назначена от Министерството на отбраната, забелязваме публикации в медиите, според които най-вероятната препоръка ще бъде стартирането на нова тръжна процедура. С уважение към българските парламентарни процедури и експертизата на членовете на комисията, бихме искали да изтъкнем, че започването на нова международна процедура ще доведе до по-нататъшни забавяния на процеса по придобиване на нов изтребител и ще удължи зависимостта на България от наследените системи за отбрана. Това допълнително ще натовари оперативния бюджет на българските ВВС\", се казва още в позицията на \"Сааб\".\r\n\tВ същото време главният секретар на президента Румен Радев и председател на комисията за избор на нови изтребители Димитър Стоянов критикува работата на парламентарната комисия, проучваща конкурса. Според него депутатите в нея не са търсили мнението на експертите, оценявали офертите, а само на министри и зам.-министри.\r\n\t\"Комисията не търсеше отговори на въпросите, които задаваше. Не пита експертите, които работят от самото начало по проекта, а пита политическото тяло\", заяви Стоянов пред бТВ.\r\n\tТой отхвърли твърденията на министъра на отбраната Красимир Каракачанов и на премиера Бойко Борисов, че ако се подпише договор за \"Грипен\", държавата ще трябва да плати 1,5 млрд. лв. за 8 самолета и после да даде още толкова за оборудването им. \"Цената определено не е 3 млрд. лв. и никога няма да бъде. Става въпрос за около 1.5 млрд., като сумата също е сериозна\", обясни Стоянов. Според него в цената влиза и нужното наземно оборудване, както и обучението на пилотите.\r\n\tСтоянов допълни, че твърдението на премиера Бойко Борисов, че вече е избран изтребител, който обаче ще пристигне без оборудване, не отговаря на истината. Той дори пожела да се хване на бас с министър-председателя, че какъвто и да е изборът на самолет, той ще има необходимото оборудване.", "date": "2017.09.20", "title": "\"Сааб\" и Швеция следят дебата по покупката на изтребители от България"}
{"url": "http://www.mediapool.bg/partiyno-zavisimi-kandidati-sa-novite-nominatsii-za-zamestnik-predsedateli-na-kfn-news269440.html", "text": "Бившият изпълнителен директор на Националната агенция за приходите (НАП) и настоящ зам.-министър на финансите Бойко Атанасов и зам.-председателят на парламентарната комисия по бюджет и финанси от ГЕРБ Диана Йорданова ще бъдат номинирани за заместник-председатели на Комисията за финансов надзор (КФН), съобщи \"Капитал\".\r\n\tБойко Атанасов ще бъде предложен за ръководител на дирекция \"Надзор на инвестиционната дейност\", а Диана Йорданова - за осигурителния надзор.\r\n\tИ двамата са политически кандидатури, а не експерти. Бойко Атанасов ще бъде предложен от Патриотичния фронт, но в миналото е свързван с ДПС. Диана Йорданова е депутат от ГЕРБ и бивш общински съветник на ГЕРБ в Бургас. И двамата нямат опит в секторите, които ще контролират.\r\n\tТова е нов опит за попълване на състава на КФН, след като преди лятната ваканция парламентът бламира предложените от председателя на КФН Карина Караиванова – Йордан Чомпалов и Румен Соколов, заради липса на политическа договорка между ГЕРБ и Патриотите.\r\n\tПовторната процедура за избор на заместник-председатели на КФН беше открита тази седмица.\n\n\r\n\t\r\n\tСпоред източник на \"Капитал\" номинацията на депутатката Диана Йорданова се обсъжда по-отдавна и е била възприета положително от Карина Караиванова, която ще внесе кандидатурата й за ръководител на \"Осигурителен надзор\". Това е дирекцията в КФН, която контролира дейността на пенсионните фондове и предстои да регулира фазата на изплащане на пенсии от допълнителното доброволно осигуряване. Бъдещият заместник-председател в ресора ще трябва да приложи и новите дефиниции в Кодекса за социално осигуряване, с които да се разплетат инвестициите в свързани лица в пенсионния сектор.\r\n\tДиана Йорданова е кадър на ГЕРБ от Бургас, където е била общински съветник. Преди това се е занимавала със счетоводство през собствена счетоводна къща.\r\n\tВ парламента тя е заместник-председател в Комисията по бюджет и финанси и е смятана за доверено лице на шефката на комисията Менда Стоянова.\r\n\tАко Йорданова бъде избрана от парламента, ще заеме мястото на Ангел Джалъзов. Неговият мандат изтече преди близо три години, а работата му системно е критикувана от представителите на сектора.\r\n\tДругата номинация, която според запознати с процедурата Карина Караиванова ще внесе в парламента, е на Бойко Атанасов. Той е бивш изпълнителен директор на НАП и настоящ зам.-министър на финансите.\r\n\tАтанасов застана начело на НАП по време на управлението на Пламен Орешарски и остана на поста при втория кабинет на Бойко Борисов.Според източници от ГЕРБ това е станало след договорка с Делян Пеевски, пише \"Капитал\".\r\n\tДокато Атанасов беше начело на приходната агенция, данъчните често проверяваха фирми, неудобни на тандема Пеевски - Василев. Това е друга причина да се смята, че Бойко Атанасов е близък до депутата от ДПС. И трето, назначението му за зам.-министър на финансите и сегашната му кандидатура идват от коалицията \"Обединени патриоти\", която се превърна в трамплин към властта на кадри от обкръжението на Пеевски.\r\n\tАтанасов ще бъде номинация за заместник-председател на КФН, ръководещ \"Надзор на инвестиционната дейност\", като в ресора му ще попаднат публичните дружества, търгувани на фондовата борса, инвестиционните посредници, взаимните фондове.\r\n\tВариант за поста е бил и досегашният временно изпълняващ длъжността Владимир Савов, за когото партийни симпатии показа БСП, но номинацията му категорично е била отхвърлена от Карина Караиванова.\r\n\tПо закон заместници в КФН може да посочва единствено председателят на комисията Карина Караиванова, а депутатите в Народното събрание могат да одобрят или да отхвърлят кандидатурите.\r\n\tПървият опит на Караиванова да прокара собствени номинации беше през юли. Той се оказа неуспешен, защото кандидатите не са били съгласувани с партийните централи. Така Румен Соколов и Йордан Чомпалов не получиха подкрепата на депутатите.\r\n\tСега информациите са, че е постигната политическа сделка и постовете на заместник-председатели във финансовия регулатор са изтъргувани срещу подкрепа за законопроекта, който предвижда КФН да мине на самоиздръжка, пише \"Капитал\".\r\n\tТака поредният независим на хартия регулатор ще бъде попълнен с близки до партии хора на квотен принцип. По сходен начин мина и изборът на комисари в Комисията за защита на конкуренцията.", "date": "2017.09.20", "title": "Партийно зависими кандидати са новите номинации за заместник-председатели на КФН"}
{"url": "http://www.mediapool.bg/frenskite-sotsialisti-prodavat-tsentralata-si-v-parizh-news269448.html", "text": "Френската социалистическа партия продава централата си в Париж на търг, съобщи в. \"Паризиен\".\r\n\tСтава дума за офис от 3000 кв. мв сграда на ул.“Солферино“, купен по времето на Франсоа Митеран през 1980 г.\r\n\tИмотът е оценен на около 40 млн. евро.\r\n\tНа последните избори за президент кандидатът на социалистите Беноа Амон спечели малко над 6 на сто от гласовете на избирателите – пети резултат. Това драстично свива субсидията за партията с между 7 млн. и 25 млн. евро годишно, посочва изданието.", "date": "2017.09.20", "title": "Френските социалисти продават централата си в Париж"}
{"url": "http://www.mediapool.bg/parlamentat-spazi-zadkulisniya-stsenariy-pri-izbora-na-sadebnite-kadrovitsi-news269449.html", "text": "Народното събрание попълни в сряда състава на новия Висш съдебен съвет, изпълнявайки предварителните задкулисни уговорки за партийни квоти в пропорция 4:3:2:2. Най-много членове вкара ГЕРБ – 4, следвана от БСП с трима. ДПС и “Обединените патриоти“ получиха по двама в т.нар. правителство на съдебната власт. Кандидатите на “Воля“ останаха извън борда.\r\n\tДебат в пленарната зала на практика нямаше. Цялата процедура се разви в кулоарите на парламента, където вървяха скрити от обществото , за да отберат най-подходящите за управляващите и ДПС сред номинациите на БСП. Социалистите влязоха в кампанията с цели шест предложения, някои от тях на прореформаторски съдии, от които бяха отсяти половината.\r\n\tРазличното в тези избори бе нуждата от квалифицирано мнозинство от 160 гласа за избор на новия ВСС. Това постави БСП в незаобиколима позиция, защото без нейните 80 депутати избор нямаше как да има. Социалистите обаче не успяха да капитализират преимуществото си при преговорите с ГЕРБ и ДПС.\r\n\tПроцедурата се следи изкъсо от Европейската комисия, която в последния си мониторингов доклад подчерта, че това е ключов избор. Народното събрание не се впечатли от това и проведе , която кулминира в изслушването на кандидатите за членове на ВСС. Те получиха по 10 минути, за да се представят, а въпросите на неправителствените организации не бяха зададени. Накрая номинираните дори бяха пресирани да се вместят в по 2-3 минути, за да не бавят народните представители, които бързаха за пленарна зала.\r\n\tПо време на гласуването в пленарна зала Снежана Дукова от ГЕРБ упътваше гласуването на своите колеги от групата с прости сигнали. Вдигната от нея химикалка значеше гласуване “за“, а за “въздържал се“ Дукова правеше сигнал с очилата си. “Обединени патриоти“ на свой ред не бяха готови с представянето на кандидата си Боян Новански и пропуснаха реда си. После неговата кандидатира бе маркирана с две-три изречения.\n\n\r\n\tПарламентарният пазарлък за ВСС стана част и от играта http://www.mediapool.bg/tezhak-pazarlak-obvarzva-ukaza-na-radev-za-vas-s-izbora-na-chlenove-na-vss-news269219.html за избор на нов шеф на Върховния административен съд. БСП настояваше за увеличение на квотата си в съдебния съвет от трима на четирима души. По същото време президентът Румен Радев даде сигнал, че най-вероятно няма да подпише указа за избор на Георги Чолаков за шеф на ВАС. Съдия Чолаков е подкрепян от ГЕРБ и ДПС.\r\n\t\r\n\tЗаместник-председателят на Върховния административен съд Боян Магдалинчев, който досега бе дясна ръка на отиващия си шеф на ВАС Георги Колев, бе излъчен от ГЕРБ и получи 213 депутатски гласа в своя подкрепа. Той се забърка в скандал миналата година при разпределянето на делото за уволнението на следовател Петър Петров – Пепи Еврото. Тогава медиите разбраха, че Магдалинчев е определил съдебния състав в нарушение на вътрешните правила на ВАС. Като председател на Втора колегия във ВАС той пряко отговаря за случайното разпределение на делата. Когато избухна скандалът с делото на Пепи Еврото, съдия Диана Добрева обясни, че Магдалинчев умишлено не включва в съставите по важните дела съдии, които намира за неудобни. Тя каза, че така е станало с дело на \"Юлен\", с делото \"Ситнилски\" и с делото на Пепи Еврото. Магдалинчев бе хванат в нарушение само за последния случай и се размина без наказание. След мандата си във ВСС той няма да се върне в съдебната система, защото ще е навършил пенсионната възраст от 65 години.\r\n\tСъдията от Върховния касационен съд  (ГЕРБ) получи подкрепата на 227 депутати. В края на миналата година тя бе избрана за член на Комисията по атестирането и конкурсите във Висшия съдебен съвет. След последните промени в Закона за съдебната власт тази комисия вече се попълва от действащи съдии, а не от членове на ВСС. Доверие на Имова за тази задача бе гласувано от ВСС, а преди това и от Пленума на Върховния касационен съд.\r\n\tСъдията от Софийския апелативен съд  (БСП) има 21 години юридически стаж, от които 16 като съдия последователно в Софийския районен съд и Софийския градски съд, а от 2012 г. е командирована в Софийския апелативен съд. Тя е граждански съдия и за нея не е известно да се е забърквала в скандали. В своята кампания за ВСС тя наблегна силно на въпроса за независимостта на съдиите. Неофициално се говори, че нейната номинация е била предварително съгласувана с ДПС. Номинацията й бе подкрепена от 226 депутати.\r\n\tСъдията от Апелативния специализиран наказателен съд  (БСП) израства в кариерата шеметно. Преди да стане апелативен спецсъдия той беше районен съдия в Русе и районен съдия в София. Сега вече е член на ВСС. Името му бе замесено в скандал с незаконно формирането на съдебния състав по мярката за отклонение на кмета на Галиче Ценко Чоков, но вината бе поета от ръководството на съда. Той получи подкрепата на 228 кандидати.\r\n\tАдвокат  (“Обединени патриоти“) бе издигнат лично от лидера на “Атака“ Волен Сидеров. Новански направи силен реформаторски анонс при изслушването му от депутатите. Той каза, че не е поемал никакви политически ангажименти и се обяви за намаляване на политическата квота на парламента във ВСС. Отделно адвокатът критикува сегашния ВСС за немотивираната кадрова политика и обяви за съкращаване на малко натоварените съдилища и прокуратури. Новански се обяви за голям привърженик на пълното самоуправление на съдебната система. В съдебните среди обаче адвокатът е свързван с бившия директор на столичното следствие Петьо Петров - Еврото, който е близък до Делян Пеевски. В имотния регистър през 2006 г. е вписано, че Петров дарява на Новански имот край Созопол, пише “Капитал“. Адвокатът стана член на ВСС с подкрепата на 200 депутати.\r\n\tПоследният избран член за Съдийската колегия на ВСС е бившият временен председател на Софийския апелативен съд , когото ДПС “освети“ като свой човек по време на процедурата. Съдия Гроздев е председател на Търговската колегия в САС. В продължение на две години и два месеца Гроздев бе временен ръководител на апелативния съд след отстраняването на Веселин Пенгезов. През това време се проваляше всеки опит на ВСС да избере постоянен шеф. Една от версиите бе, че протакането е умишлено, за да може \"човекът на ДПС\" да ръководи съдилището, докато ВСС намери друга \"подходяща\" кандидатура. За него се събра най-малката парламентарна подкрепа – 198 гласа.\r\n\tС тези шестима членове Съдийската колегия на ВСС е попълнена. През юни съдиите избраха своите шестима представители, от които петима имат прореформаторска визия и репутация в съдебната система. В Съдийската колегия участва и председателят на Върховния касационен съд Лозан Панов. За прореформаторско мнозинство обаче са нужни осем гласа. Дали това ще се случи зависи от поведението на двамата членове, избрани с подкрепата на БСП. Предвид начина на техния избора обаче това е малко вероятно.\r\n\tГЕРБ и ДПС очаквано отказаха да подкрепят единствената съдийка с несъмнено прореформаторска визия – Марина Дойчинова. Съдийката от Върховния административен съд бе единствената в петчленния състав по делото за конфликт на интереси срещу Ахмед Доган, която излезе с особено мнение и настоя държавата да конфискува хонорарите, получени от него като хидролог. Управляващите не подкрепиха и съдия Диана Хитова, която е бивш депутат от БСП.\r\n\t\r\n\tГЕРБ е единствената партия, която вкара двама души в Прокурорската колегия на ВСС –  и Калина Чапкънова – Кючукова. БСП прокара кандидатурата на Светлана Бошнакова, ДПС заложи на Пламена Апостолова, а “Обединените патриоти“ на Йордан Стоев.\r\n\tРайонната прокурорка от Пловдив Гергана Мутафова (ГЕРБ) получи подкрепата на 222 депутати. Тя не успя да събере достатъчно подкрепа сред колегите си от прокурорската гилдия, за да стане член на ВСС, но сега проби от квотата на парламента. Неофициално за нея се говори, че е близка до главния прокурор Сотир Цацаров. В хода на кампанията за избор на членове на ВСС от прокурорска квота Мутафова излезе с отявлено реформаторска концепция. Тя предложи въвеждане на санкции за прокурорите, ако съдът произнесе оправдателна присъда по зле изготвен обвинителен акт. Мутафова не спестява констатациите за \"изключително високите нива на корупция\" по върховете на властта. Пловдивската прокурорка предлага прекратяване на противоречивата кадрова и дисциплинарна практика на ВСС чрез създаване на унифицирани правила.\r\n\tЗаместник-апелативният прокурор на София Йордан Стоев (“Обединени патриоти“) бе подкрепен от 184 депутати. Той бе издигнат от Волен Сидеров. Прокурор Стоев е известен с това, че отказва да разследва депутата от ДПС и неуспял шеф на ДАНС Делян Пеевски по сигнала на \"Протестна мрежа\" през 2015 година. Прокурор Стоев потвърждава отказа за образуване на дело на прокурор Боряна Бецова от Софийската градска прокуратура с аргумента, че тя е \"пълна и всеобхватна\".\r\n\tОкръжната прокурорка на Бургас (ГЕРБ) получи подкрепата на 209 народни представители. Тя нашумя в публичното пространство, след като дълго време бе наблюдаващ прокурор по делото за атентата в Сарафово. После бе наблюдаващ прокурор по делото за престрелката в Слънчев бряг, където бе ранен Митьо Очите, а един от гардовете му бе убит.\r\n\tШефката на столичното следствие  (ДПС) бе подкрепена от 191 депутати. Тя също е близка до главния прокурор Сотир Цацаров. Най-известното дело, по което тя е работила, е за източването на \"Топлофикация-София\". През юли миналата година Апостолова бе назначена за шеф на следствения отдел на Софийския градски съд (СГС) на мястото на Иван Иванов. Рокадата бе предприета след скандала със следователя бунтар Бойко Атанасов, който обяви, че в следствения отдел има \"шпицкоманда\" от следователи под пълния контрол на главния прокурор Сотир Цацаров. Иван Иванов не успя да овладее добре този случай и с половин уста призна за намесата на високопоставени прокурори в работата на следователите. Сега Апостолова е промотирана за член на ВСС.\r\n\tВърховната прокурорка  (БСП) бе подкрепена от 224 души. Най-голямата подкрепа за кандидат за член на ВСС от Прокурорската колегия. Тя е прокурор от Върховната касационна прокуратурата и предпочитана от БСП за ключови позиции в съдебната власт. Преди шест години тя бе избрана за съдебен инспектор, след като бе издигната от БСП. След края на мандата й през 2016 година тя се върна на работата в прокуратурата.\r\n\t\r\n\tИ този ключов за съдебната власт избор бе претупан от пленарната зала без дебат.\r\n\tИзказванията бяха общо четири. Крум Зарков (БСП) призова управляващите да нарушат предварителните договорки за квотно разпределение и да гласуват по съвест за кандидатите. Това обаче не се случи.\r\n\t“Трябва ясно да кажем, че членовете на ВСС не са представители на политически партии, затова и всякакво квотно разпределение не е логично. Това, че една група има най-много депутатите по никакъв начин не й дава право на най-много представители във ВСС. В хората остава усещането за договорки, когато числата излизат“, каза Зарков. Той призова депутатите да не оказват натиск върху ВСС.\r\n\tЛидерът на “Воля“ Веселин Марешки представи най-опозиционното говорене, което е обяснимо с факта, че неговата партия не получи “квота“ в новия ВСС. Той обясни, че изборът е предопределен. Марешки настоя парламентът да не гласува кандидатурата на следователката Пламена Апостолова (ДПС), защото тя не е дала обяснение за притежаваното от нея имущество, а освен това е съпруга на Георги Апостолов, който е шеф на софийския офис на Комисията за конфискация. Според Марешки има съмнения за шуробаджанащина.\r\n\tЛидерът на “Воля“ призова да не се гласува и кандидатурата на прокурор Йордан Стоев, който бе предложен от Волен Сидеров. Марешки припомни, че първоначално Стоев е бил издигнат за член на Съдийската колегия, после е имало корекции за Прокурорската колегия.\r\n\t\"Това показва, че Волен Сидеров не познава достатъчно добре юриста, когото предлага“, каза Марешки, но и двамата бяха избрани.\r\n\tНа фона на всичко това председателят на групата на ГЕРБ Цветан Цветанов обясни, че цялото изслушване е било “прозрачно за българските граждани, което е доказателство, че процедурата е прозрачна“. Не се разбра какво Цветанов смята за прозрачно.\r\n\tПреди седмица ДСБ, \"Да, България\", \"Зелените\", БЗНС и ДЕОС разпространиха общо отворено писмо с призив към депутатите да не подкрепят четирима от номинираните за членове на Висшия съдебен съвет (ВСС) от парламентарната квота. Ставаше дума за Стефан Гроздев и Боян Магдалинчев, адвокат Боян Новански и прокурор Йордан Стоев. Партиите напомниха публичните съмнения около интегритета на тези кандидати. В крайна сметка обаче парламентът ги избра.", "date": "2017.09.20", "title": "Парламентът спази задкулисния сценарий при избора на съдебните кадровици"}
{"url": "http://www.mediapool.bg/osem-dushi-sa-arestuvani-za-narkotrafik-v-stolichniya-kvartal-mladost-news269446.html", "text": "Осем души са арестувани в столичния квартал \"Младост\" за наркотрафик, съобщи МВР.\r\n\tПретърсени са 11 адреса в квартала. На място е извикана и линейка, тъй като на един от задържаните му е прилошало.\r\n\t\"Това е операция на звеното за противодействие на наркоразпространението на Столичната дирекция на вътрешните работи. Правят се обиски и претърсвания на много адреси на територията на столицата. Това е група за разпространение на наркотици\", каза директорът на Националната полиция Христо Терзийски пред бТВ.\r\n\tПо думите му се очакват още арести. Предстои повдигне на обвинения.", "date": "2017.09.20", "title": "Осем души са арестувани за наркотрафик в столичния квартал \"Младост\""}
{"url": "http://www.mediapool.bg/uchenitsi-prebiha-s-darven-kol-uchitel-na-tretiya-ucheben-den-news269442.html", "text": "Трима ученици от Професионалната гимназия по селско стопанство в Садово са пребили с дървен кол учител по английски език, съобщи МВР.\r\n\tИнцидентът е станал във вторник около обяд. По време на четвъртия час трима ученици започват да отварят вратите на кабинетите на първия етаж в училището. Нарушават дисциплината и една от учителките, която не може да се справи, търси съдействие от зам.-директора на училището.\r\n\tКабинетът на колегата ѝ по английски език се намира до нейния и учителят Антон Велков излиза, за да помогне на колежката си да овладее ситуацията.\r\n\tУчениците първоначално се успокояват и тръгват към кабинета на зам.-директора, когато единият от тях намира дървен кол и удря учителя Велков по главата.\r\n\t\"Колегата е откаран в болница с хематом. Прегледан е и е пуснат за домашно лечение. Той е в добро състояние. Засега не е казал, че няма да се върне на работа\", каза директорът на гимназията Димитър Йорданов пред Нова телевизия.\n\n\r\n\tУчениците са задържани от полицията. Училището ще направи всичко необходимо, за да се изяснят всички причини за случилото се и въпросният ученик да понесе наказанието си.\r\n\tТрите момчета нямат криминални регистрации. \"Не съм разговарял с родителите им все още. Децата са от ромски произход. Родителите работят\", сподели директорът.\r\n\t\"Младежите са задържани за срок от 24 часа. Това е един симптоматичен случай за обществото ни. Интересното е, че едно от момчетата е на 19 години, два пъти е повтарял учебни години, но сега е в 12 клас. Ученикът, които реално е извършил удара, е в 10 клас и е 17-годишен. В момента се подготвят документите за доклад към прокуратурата за лека телесна повреда по хулигански подбуди\", каза главният секретар на МВР Младен Маринов пред Нова телевизия.\r\n\tТой допълни, че \"агресията в училище поражда впоследствие агресия на улицата, агресия и в дома\".\r\n\tМакар че ученикът, нанесъл удара, е на 17 години, щом осъзнава какво е извършил, той носи наказателна отговорност, каза Младен Маринов.\r\n\tПо случая е образувано бързо производство, което ще приключи до седем дни, каза говорителят на главния прокурор Румяна Арнаудова.", "date": "2017.09.20", "title": "Ученици пребиха с дървен кол учител на третия учебен ден"}
{"url": "http://www.mediapool.bg/puskat-gluposti-i-narodat-gleda-news269451.html", "text": "Медиите ни научиха, че през лятото политически новини няма. (Сякаш бедните си взимат ваканция от бедността, офшорките почват да плащат данъци и даже джихадистите отиват на море.) И пак медиите ни обучиха да очакваме нов сезон на политическото риалити - когато започне есента.\r\n\tЕто, че отпуските свършиха, есента започна, но... политика не се задава. Вероятно не съм единственият телевизионен зрител, който сутрин прещраква каналите с надеждата да попадне на нещо извън криминалната хроника и пътнотранспортната обстановка, преди да започнат медиийните ритуали на националистическа или образователна тема. Само че така и нищо не откривам.\r\n\t\r\n\tПърво: вече месеци наред ни захранват с безсмислени дебати, които след вълната фалшиви новини от миналата година, създават усещане за умора и идиотизъм. По-рано ни лъгаха, че ЕС щял да ни забрани розовия домат, а Канада да ни изтрови с ГМО-продукти. Сега хватката е друга - дискутираме седмици наред дали учебната година да почне на първи септември, колко ни обиждат различните скорости в ЕС и дали черно-белите учебници са дискриминация. Към абсурдния жанр добавям и проточилата се с месеци дискусия за изтребителите, каквито очевидно г-н Борисов не се кани да купува.\r\n\tЩе кажете - дебати, нали това е демокрацията. Проблемът е, че принципът на \"всички гледни точки\" неизменно ги превръща в брътвеж. Обичайните заподозрени имат повод да се изкажат, пък и да се посчепкат, но с това нещата приключват. Защото не става дума за политически алтернативи, а за лични мнения. Ако погледнем от една по-цинична перспектива: самият комерсиален интерес на една медия не е да намери решение и да сложи точка на темата, а да проточва дебатите докато се харчат. Нищо, че на публиката ѝ втръсва.\n\n\r\n\tВ България все по-натрапчиво става усещането, че повечето големи медии вече са овладени от един център. В тази посока строим конспиративната теория, че брътвежът, с който е запушено публичното пространство (както впрочем фалшивите новини по-рано), е изкусна манипулация за париране на обществената енергия.\r\n\tПоследен аргумент към тази теза е свалянето от екран без обяснения на две водещи журналистки, г-жа Бенатова и г-жа Цолова (последната повдигнала в предаване въпроса дали Пеевски бил акционер в КТБ). Те, разбира се, не са уволнени; това би било скандал, би било \"новина\". Казват ни усмихнати, че и двете - и разследващата, и политическата журналистка - ще водят лайфстайл предавания. Вече усещате посоката, нали? Звезди ще ни разказват какво готвят, здравно-мистични гурувци ще ни съветват как да борим рака, ще научаваме в реално време шеметните новини от \"Фермата\", \"ВИП Брадър\" или каквото е там - и, разбира се, ще има много гайди, носии, римляни в пластмасови брони. А после започва председателството на ЕС и всичко ще е за пред чужденците.\r\n\tДеполитизацията на страната обаче няма как да се инженира само отгоре. Ами ако просто пада рейтингът на политическите предавания? Това най-малко е повод невидимият център, овладял медиите, да се саморазправя с един или друг журналист.\r\n\tВ бунтовни периоди хората намират откъде да се информират, а малки, независими медии неочаквано повеждат общественото мнение. Защо днес не е така? Първо и най-просто: икономиката тръгна нагоре. България няма никаква заслуга за това, просто светът преодоля кризата. Протести \"срещу системата\" (като този от 11/09) или демонстрации за някакви политически алтернативи просто не събират публика. Обратно: успешно се провеждат секторни акции на групи, които искат да получат по-добър дял от набъбващата пица. Но подобни акции фрагментират обществото и вместо до общи политически действия водят до сепаративни договорки.\r\n\t\r\n\tЛоша услуга на радикалите от ляво и от дясно изигра това, че бежанската тема изведнъж изчезна и не се намира друго, което да я замени. Най-гласовитата опозиция днес е във властта, другата пък в лицето на ДПС мълчаливо подкрепя управляващите, третата отляво взе да чопли неразбираеми за хората тематики като това кой да назначава шефа на антикорупционното звено – грешка, която в началото на годината погреба десните. И с какво се занимаваме? С шума по дискотеките - за и против.\r\n\tПолитическата енергия идва и си отива на вълни. Примиряваме ли се, отчайваме ли се, не знам, но в момента като че ли сме около нулевата точка. Това не значи, че не се възмущаваме, а че раздразненията ни не достигат до онова ниво на абстракция, което би ги превърнало в политическо действие. Гневът ми от дупката на улицата, в която пропадам вече много години, когато се прибирам с колата, не е политически. Макар и често да попържвам общинарите, както правят мнозина зад волана. Гневът ми би станал политически, ако заедно с други съграждани поискаме механизъм, който да търси отговорност от Софийска община. Става дума за много хора, организирани хора, които вярват в една алтернатива. Днес медиите си остават при дупката: снимат я, канят разни хора да я обсъждат от всички гледни точки. А властта си властва, по-необезпокоявана от всякога.", "date": "2017.09.20", "title": "Пускат глупости. И народът гледа."}
{"url": "http://www.mediapool.bg/vlizaneto-na-zapadnite-balkani-v-energiyniya-sayuz-e-tsel-na-sofiya-news269453.html", "text": "По време на европредседателството си през първата половина на 2018 г. България ще акцентира върху засилването на енергийното сътрудничество и изграждане на липсващата енергийна инфраструктура между страните от Западните Балкани, за да станат те част от Единния европейски енергиен съюз. Това е заявила енергийната министърка на България Теменужка Петкова по време на провелото се в Талин, Естония, неформално заседание на енергийните министри на съвета на Европейския съюз.\r\n\tОсновна тема на срещата бе развитието на електроенергийната система на ЕС, укрепването й чрез засилване на връзките между мрежите на страните, съобщиха от енергийното министерство в сряда. По думите на Петкова България подкрепя преструктурирането на европейската електроенергийна система и завършването на единния вътрешен енергиен пазар в ЕС, за да функционира той в полза на потребителите.\r\n\tПо време на заседанието Петкова се е срещнала с делегациите на Германия, Австрия и Полша, пред които е представила приоритетите за предстоящото българско председателство в сферата на енергетиката.\r\n\t\"Ще насочим усилията си за постигане на напредък по \"енергийния пакет“, приемане на досиетата, свързани с енергийната ефективност и енергийните показатели на сградите. Подкрепяме стремежа на Европейската комисия за намаляване на административната тежест при управлението на Енергийния съюз. Споделяме виждането, че съюзът следва да отразява спецификите на отделните държави-членки и да се базира на равнопоставеност“, каза Петкова, цитирана от ведомствения пресцентър.\r\n\tСъс зам.-министъра на енергетиката на Полша Михак Куртика тя е обсъдила повишените европейски екоизисквания към въглищните централи. Двамата са на общо мнение, че това е постави енергийния сектор пред сериозно изпитание.\n\n\r\n\tПеткова се е срещнала и с Клод Турме, докладчик по Регламента за управление на Енергийния съюз и са обсъдили как да се постигне напредък по прилагането на мерки за енергийна ефективност.", "date": "2017.09.20", "title": "Влизането на Западните Балкани в Енергийния съюз е цел на София"}
{"url": "http://www.mediapool.bg/sasht-shte-spazvat-sporazumenieto-s-iran-no-sled-neobhodimite-promeni-news269454.html", "text": "Съединените щати ще спазват международното споразумение за ядрената програма на Иран, но ако в него бъдат направени \"необходимите промени\".\r\n\tТова става ясно от думите на държавния секретар на САЩ Рекс Тилърсън пред американската телевизия \"Фокс нюз\". Той говори в кулоарите на годишната сесия на Общото събрание на ООН, на която Иран бе една от най-обсъжданите теми, наред с кризата със Северна Корея.\r\n\tСключеното на 14 юли 2015 г. във Виена след повече от едно десетилетие преговори споразумение между Техеран и световните сили (САЩ, Великобритания, Франция, Русия, Китай и Германия) гарантира мирния характер на иранската ядрена програма, в замяна на вдигане на санкции. Сделката обаче предвижда ограниченията върху някои ядрени дейности на Иран да отпаднат през 2025 г., припомня Франс прес.\r\n\t\"Нещо, което означава, че вече почти можем да започнем обратното броене до момента, когато (иранците) ще възстановят своя (военен) ядрен капацитет\", коментира Рекс Тилърсън.\r\n\tИнтервюто му бе предшествано от изказване на израелския премиер Бенямин Нетаняху, който призова от трибуната на ООН споразумението за иранската ядрена програма да бъде променено или отменено. Президентът на Иран Хасан Рохани заяви от своя страна, че ако то бъде отменено, вече никой няма да има доверие на САЩ, а френският му колега Еманюел Макрон определи като груба греша евентуалното отхвърляне на споразумението.Израел иска строг контрол върху всеки подозрителен обект в Ираносъди влиянието на Иран, простиращо се към южната част на Близкия изток, и се зарече да не му позволи да се установи трайно в Сирия.\r\n\t\"От Каспийско море до Средиземно море, от Техеран до Тартус (руската база в Сирия), една иранска завеса се спуска над Близкия изток\", заяви израелският министър-председател, цитиран от Франс прес.\r\n\tПо думите му \"Израел ще се защитава с цялата мощ на нашето оръжие и цялата сила на нашите убеждения\".\r\n\t\"Ние ще действаме, за да не позволим на Иран да създаде постоянни военни бази в Сирия. Израел ще действа, за да не позволи на Иран да произвежда смъртоносно оръжие в Сирия или Ливан, което да използва срещу нас\", продължи Нетаняху.\r\n\tПо отношение на международното споразумение за ядрената програма на Иран, той подчерта, че са необходими промени, които да гарантират строг контрол върху всеки подозрителен обект и наказание за всяко нарушение. При евентуална отмяна на сделката, Нетаняху подчерта, че това трябва да се случи успоредно с възобновяване на плътния натиск над Техеран и въвеждане на обезсилващи санкции.\r\n\tНетаняху не пропусна да благодари на президента на САЩ Доналд Тръмп за подкрепата, която оказва на Израел в ООН, предаде ДПА. Както е известно, американският държавен глава е сред най-острите противници на споразумението с Иран и не пропусна да го критикува и по време на Общото събрание на световната организация.Според Макрон споразумението е полезно и е безотговорно да не се спазва\r\n\tФренският президент Еманюел Макрон категорично се противопостави на идеята сделката за ядрената програма на Иран да бъде отменена, посочвайки пред лидерите от ООН, че това би било груба грешка.\r\n\t\"Нашият ангажимент към неразпространението ни позволи да получим солидно, стабилно споразумение, което позволява да се уверим, че Иран няма да се сдобие с ядрено оръжие. Да го отхвърлиш днес, без да предложиш нищо друго, би било груба грешка. Би било безотговорно, ако не се спазва, защото това е полезно споразумение\", заяви той.\r\n\tПо повод притесненията на САЩ и Израел за действията на Техеран след 2025 г., френският държавен глава призова за удължаване на споразумението и изготвяне на рамка за иранската ракетна програма за периода след това.Рохани: Ако САЩ отменят споразумението, ще загубят доверието на светаХасан Рохани коментира в интервю за американската телевизия Ен Би Си, дадено в Ню Йорк, че ако Вашингтон се оттегли от сделката с Техеран, никой повече няма да има доверие на САЩ, предаде Франс прес.\r\n\t\"Ако САЩ не спазват своите ангажименти и пренебрегнат споразумението, това ще се изрази в загуба на доверие на страните към тях\", заяви Рохани по повод поредните критики на Тръмп срещу споразумението.\r\n\tИранският външен министър Мохамад Джавад Зариф пък нарече изказването на Тръмп пред делегатите на Общото събрание на ООН \"език на ненавист, присъщ не за 21-и век и за ООН, а за епохата на Средновековието\", добавя Франс прес.", "date": "2017.09.20", "title": "САЩ ще спазват споразумението с Иран, но след \"необходимите промени\""}
{"url": "http://www.mediapool.bg/danachnite-ne-otkrivat-v-kasite-na-firmite-sumite-v-broi-koito-sa-deklarirali-news269450.html", "text": "Увеличават се случаите на несъответствие между декларираните пари в брой от фирмите и средствата, които те на практика държат в касите си, съобщиха от Националната агенция за приходите (НАП). От две седмици данъчните правят проверки на компании, които са посочили, че имат големи суми в касите си. Трябва да бъдат проверени 550 фирми.\r\n\t\"Данните от счетоводните баланси на хиляди юридически лица сочат, че имат голяма сума пари в брой. Инспекторите на НАП проверяват дали търговските дружества и нестопанските организации не са извършили скрито разпределение на печалба\", припомниха от агенцията. Според данните на НАП близо 1300 фирми твърдят, че имат в касите си по над 1 милион лева в брой. Над 10 000 са дружествата с налични над 100 000 лв. в брой.\r\n\tПроверките на НАП потвърждават, че в масовия случай става въпрос за чисто счетоводно изписване на средства от касата в полза на съдружници за разходи, които не са свързани с дейността на дружеството – например скъпи командировки до екзотични държави, ползване на чужди активи за лични нужди на акционерите и други подобни. Подозренията на данъчните се засилват и от факта, че в момента съществува забрана за разплащания в брой над 10 000 лв.\r\n\tДо края на септември фирмите, които са извършили скрито разпределение на печалба имат възможност законно да подадат коригиращи декларации за 2016 г., посочват от НАП.\r\n\tВ началото на октомври обаче спрямо компаниите нарушители ще бъдат възложени нови проверки и ревизии. Ако при тях бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години с пълната строгост на закона, предупреждават от НАП.", "date": "2017.09.20", "title": "Данъчните не откриват в касите на фирмите сумите в брой, които са декларирали"}
{"url": "http://www.mediapool.bg/emko-izleze-na-protest-sreshtu-spasitelite-si-news269456.html", "text": "тотици работници на оръжейното предприятие \"Емко\" от производствените бази в Монтана и Трявна се събраха на протест пред Народното събрание в сряда по обяд. Те демонстрират срещу опитите заводът да бъде \"спасяван\" от държавата и настояване да престане институционалният натиск над дружеството, което в последните два месеца е с прекратен лиценз заради нарушения в противопожарната безопасност, заради което и му бяха отменени три договора за износ на продукция за Индия през държавния оръжеен търговец \"Кинтекс\".\r\n\tРаботниците настояват за среща в икономическия министър Емил Караниколов, когото обвиняват, че изпълнява поръчка по съсипване на бизнеса на частната фирма и блокиране на влизането й като собственик в русенското предприятие \"Дунарит\". Вместо това обаче те бяха приети в сряда от депутати от БСП.\r\n\t\"Министърът на икономиката каза, че държавата ще спаси предприето, но от кого? \"Емко“ няма нужда да се спасява, но „Емко“ е в опасност, защото му се правят спънки и пречки напук на всичко. Нарушава се законовият ред в държавата. Пращат се проверки, оправяме си нещата, отново не ни връщат лиценза. Това е положението. Всички проблеми сме отстранили“, заяви пред журналисти Красимир Падарев, директор на монтанската база на \"Емко\", цитиран от агенция \"Фокус\".\r\n\tДиректорът на обособената производствена единица на \"Емко“ в Трявна Славчо Димиев заяви, че работниците се надяват със стачката си да спрат желанието на институциите за унищожи дружеството. Според него на \"Емко\" е обявена война.\r\n\t\"Това, че сме от малки градове не означава, че трябва да ни затриете. Обръщам се към институциите на българската държава, които ръководени от министри и министър-председател инспирират непрекъснато т.нар. проверки и търсят нередности, които да бъдат представени пред широката общественост в българската държава, че са достатъчно правно основание да ни бъде отнет лиценз за външно-търговска дейности, да ни вземат разрешения за производство и физически да бъдем ликвидирани“, заяви Димиев.\n\n\r\n\tТой призова държавата да не настройва фирмите от оръжейния бизнес една срещу друга.\r\n\t\"Не давайте фалшивите обещания, че ако „Емко“ го няма, работниците от ВМЗ ще получат 50% увеличение на заплатите\", призова той.\r\n\tСпоред работниците, ако се съсипе \"Емко\", Трявна просто трябва да бъде затворен, тъй ката оръжейният завод дава работа на 700 души там.", "date": "2017.09.20", "title": "\"Емко\" излезе на протест срещу \"спасителите си\""}
{"url": "http://www.mediapool.bg/ispanskata-politsiya-arestuva-katalunski-ministar-news269457.html", "text": "Испанската Гражданска гвардия арестува дясната ръка на вицепремиера на автономна област Каталуния, предаде Франс прес, като се позова на източник от полицията.\r\n\tСтава въпрос за Жозеп Мария Жове - генерален секретар на правителството и на регионалния департамент по икономика. Той е арестуван след обиски на полицията в няколко департамента на регионалното правителство в Барселона. Според испанските медии след тях са задържани между 12 и 14 служители на съответните министерства.\r\n\tКаталунското правителство се събра спешно заради обиските, а жители на Барселона излязоха на протест, след като бяха призовани от местния парламент към \"мирна съпротива\".\r\n\tСпоред испански медии обиските и арестите са в отговор на решението на парламента на Каталуния на 1 октомври да се свика референдум за независимост на областта. Според централните власти той е нелегитимен. Те обжалваха решението на сепаратистите в Конституционния съд, но каталунските власти настояват, че референдумът ще се състои.", "date": "2017.09.20", "title": "Испанската полиция арестува каталунски министър"}
{"url": "http://www.mediapool.bg/zadarzhanite-za-atentata-v-londonskoto-metro-veche-sa-petima-news269455.html", "text": "Задържаните по подорзения, че са свързани с бомбената атака в лондонското метро от миналия петък, вече са петима, предаде Ройтерс.\r\n\tБританската полиция съобщи, че е задържала в сряда двама мъже в Уелс. По думите на ръководителя на контратерористичното командване към полицията в Лондон Дийн Хейдън \"разследването продължава да се развива бързо\".\r\n\t\"Обиските продължават на четири адреса. Детективите работят да установят фактите зад атаката\", добави Хейдън в сряда.\r\n\tСпоред информацията на полицията двамата заподозрени, съответно на 48 и на 30 години, са били арестувани в Нюпорт. 25-годишен мъж пък бе задържан в уелския град във вторник вечерта.\r\n\tПреди това разследващите извършиха други два ареста – 18-годишен младеж бе задържан на терминала за заминаващи пътници на пристанището на Дувър, а 21-годишен мъж – в западното предградие на британската столица – Хаунслоу.\r\n\tСпоред Би Би Си първият от тях е бил насочен към програма за борба с екстремизма, но източниците на британския обществен оператор не съобщават кога или от кого.\r\n\tПри експлозията на самоделната бомба близо до станция \"Парсънс грийн\" в лондонското метро в петък сутринта един от вагоните беше обхванат от пламъци и пострадаха 30 души, но за щастие нямаше загинали.", "date": "2017.09.20", "title": "Задържаните за атентата в лондонското метро вече са петима"}
{"url": "http://www.mediapool.bg/slavi-trifonov-chestito-koi-si-nae-i-sadii-i-prokurori-vav-vss-news269484.html", "text": "Слави Трифонов коментира в социалните мрежи избора на парламентарната квота във Висшия съдебен съвет:\r\n\t \r\n\t\"Днес депутатите избраха 11-те представители на парламента в новия Висш съдебен съвет. Избраха ги с подсказване, с пръсти, с вдигане на ръце, химикалки, очила и в пълно съглашателство между управляващи и опозиция. Избраха ги без обсъждане на качествата на кандидатите, без неудобни въпроси към тези със скандални дела, със спорна репутация и с неясен произход на притежаваното от тях имущество.\r\n\t \r\n\tОмиротвореният господин с \"чисто съдебно минало\" Волен Сидеров пробута и двете си номинации за членове на Висшия съдебен съвет. Честито, бате Волене!\n\n\r\n\t \r\n\tИ #КОЙ, след като тези дни си нае американски адвокати да го защитават по \"Магнитски\", днес си нае и съдии, и прокурори във ВСС. И на него – честито!\r\n\t \r\n\tВъобще, на всички печеливши – честито! А на останалите, които се надяват на независим кадрови орган на Темида: Не губете кураж, следващият тираж е след 5 години!\"", "date": "2017.09.20", "title": "Слави Трифонов: Честито! #КОЙ си нае и съдии, и прокурори във ВСС"}
{"url": "http://www.mediapool.bg/melaniya-tramp-vazmutena-ot-polzvaneto-na-obraza-y-za-reklama-v-harvatiya-news269474.html", "text": "Първата дама на САЩ е възмутена от използването на изображение с нейния образ за рекламен билборд, разпространен от езиковото училище Americki Institut в Загреб.  (\"Just imagine how far you can go with a little bit of English\"), гласи рекламният слоган на кампанията.\r\n\tНейните адвокати възнамеряват да заведат съдебно дело за използването на снимка на Мелания Тръмп за комерсиални цели без предварително съгласие. Те са задължили Americki Institut да демонтира всички рекламни банери и билбордове в течение на 24 часа, съобщиха хърватски медии.\r\n\tПредставител на Americki Institut заяви пред журналисти, че образът на родената в Словения Мелания Тръмп е използван като пример за подражание. По думите му все повече хървати емигрират в англоезични страни и познанията по английски език им помагат да реализират целите си зад граница.\r\n\tЕзиковото училище вече се е извинило на Мелания Тръмп и е обещало да демонтира рекламните банери.\r\n\tТова не е първият случай, когато съпругата на президента Тръмп прибягва до помощта на адвокати, за да защитава своя образ на територията на страните от бивша Югославия. Адвокати вече са оспорили използването на нейни изображения в реклами на различни хранителни продукти. Въпреки това в словенския град Севница, където е израснала Мелания, и до днес продават редица продукти с марката \"Първа дама\".\n\n\r\n\tМелания Тръмп, бивша Мелания Кнавс, е родена на 26 април 1970 г. в Югославия, в словенския град Севница. Някои неща от личния й живот остават неясни, като например кога е била открита за света на модата - дали на 16 или на 17 години. Тя твърдеше, че е завършила висше образование, но журналисти откриха, че е следвала архитектура и дизайн, но е прекъснала учението си, за да замине за Милано и Париж, където работи като модел.\r\n\tМелания се запознава с Доналд Тръмп през 1998 г. по време на седмицата на модата в Ню Йорк. Двамата се женят през 2005 г. Сватбеното им тържество в Палм Бийч е пищно и бляскаво, а роклята на булката, дело на модна къща Диор, струва 100 000 долара. Мелания е третата съпруга на Доналд. Двамата имат син, 10-годишния Барън.", "date": "2017.09.20", "title": "Мелания Тръмп възмутена от ползването на образа й за реклама в Хърватия"}
{"url": "http://www.mediapool.bg/sadat-shte-gleda-iskove-za-100-mln-lv-po-deloto-za-atentata-v-sarafovo-news269469.html", "text": "Специализираният наказателен съд допусна за разглеждане граждански искове за над 100 млн. лв. по делото за атентата в \"Сарафово\". Те са отправени от пострадали български и израелски граждани за имуществени и неимуществени вреди. Съдът ще се произнесе по размера на исковете, след като делото започне по същество.\r\n\tНа 18 юли 2012 г. атентатор-самоубиец се взриви до автобус с израелски туристи на летището в Бургас. При атентата загинаха петима израелски граждани, българският шофьор Ахмед Косьов, както и взривилият автобуса с туристи терорист. Общо 37 души бяха ранени.\r\n\tПодсъдими по делото са Мелиад Фарах и Хасан ел Хадж Хасан, граждани на Австралия и Канада, които се търсят все още чрез червена бюлетина на \"Интерпол\". Смята се, че те са помогнали на атентатора Мохамед Хасанел Хюсейни, който загина при атентата.\r\n\tСъдът не приема гражданските искове против ливанската шиитска групировка \"Хизбула\", която се споменаваше от властите като организатор на атаката. В обвинителния акт, който е 100 страници, никъде не се споменава името на организацията и не са приложени доказателства за нейната връзка с атентата. Дълго време наблюдаващ прокурор по случая бе окръжната прокурорка на Бургас Калина Чапкънова – Кючукова, която в сряда бе избрана за член на Висшия съдебен съвет от парламентарната квота. Тя бе издигната от ГЕРБ.\r\n\tНа 15 и 16 ноември предстоят разпити на българските свидетели и вероятно тогава ще бъде даден ход на делото, ако няма пречки за това. Днес бяха конституирани частните обвинители по делото. Делото беше внесено в съда през 2016 г. и досега осем пъти беше отлагано по различни процесуални причини. Основният проблем е призоваването пред съда на пострадалите при атентата и близките на загиналите. От спецсъда дори допуснаха, че тези проблеми могат да доведат до разглеждане на делото в Израел.", "date": "2017.09.20", "title": "Съдът ще гледа искове за 100 млн. лв по делото за атентата в Сарафово"}
{"url": "http://www.mediapool.bg/raionnata-prokuratura-vav-varna-ostana-bez-shef-zaradi-zapoi-news269472.html", "text": "С над три месеца забавяне Прокурорската колегия на Висшия съдебен съвет освободи в сряда от шефката на районната прокурорка във Варна Цветанка Гетова. Срещу нея имаше две дисциплинарни производства – за оказване на натиск върху свидетел и за запой в работно време. Сегашното наказание й се полага заради пиянството. Решението на ВСС бе взето с 8 гласа \"за\" и срещу 1 \"против\".\r\n\tВ края на миналата година срещу Цветанка Гетова и нейната заместничка Милена Даскалова първо бе образувано дисциплинарно производство по обвинения за изключително тежко нарушение - оказване на натиск върху жена, която се оплаква от заплаха за убийство.\r\n\tСлучай от 11 декември миналата година и бе оповестен от пресцентъра на държавното обвинение. Около 17 часа този ден жена е подала сигнал в полицията, че мъжът, с когото е живеела от години на семейни начала, е отправил закана с убийство. Той е бил осъждан за убийството на първата си съпруга.\r\n\tРазследващ полицай е уведомил районната прокуратура в града. Шефката на прокуратурата Цветанка Гетова е изпратила в полицията дежурния прокурор като му указала да участва в разпита на пострадалата.\r\n\tПо-късно самата Гетова и заместничката й Милена Даскалова също отишли на разпита в полицията. Те се осведомили за разследването и веднага след това влезли в стаята, където се провеждал разпитът на жената. Двете прокурорки прочели протокола от разпита и съобщили на дежурния прокурор и разследващия полицай, че не виждат престъпление. Дежурният прокурор отговорил, че разпитът все още не е приключил и предстои установяването на тези обстоятелства. Това провокирало Гетова и Даскалова и те започнат да задават въпроси на жената. Те разпоредили на разследващия полицай и на дежурния прокурор да напуснат кабинета.\n\n\r\n\t\"След като останали насаме със свидетелката, Даскалова й заявила, че с подадената жалба може да вкара в затвора мъжа, от когото се оплаква, а \"той имал достатъчно хора и познати\", както и че не това е начинът да се защити, защото заплашилият я може да продължи да я тормози. Позволила си и препоръка към свидетелката да размисли много добре и по-спокойно дали да подава сигнал срещу него\", съобщиха от прокуратурата по-рано тази година.\r\n\tПри тези думи жената попитала дали може да оттегли жалбата си. Получила утвърдителен отговор от Даскалова. На следващия ден свидетелката наистина оттеглила жалбата си, обяснявайки, че действала под силна емоция.\r\n\tЗа този случай Сотир Цацаров поиска ВСС да уволни дисциплинарно двете прокурорки.\r\n\tНа 13 април т.г. главният прокурор сезира ВСС за ново провинение на Гетова и Даскалова. Този път те решили да отидат със служебна кола във варненско заведение. Въпреки че това се случва в работно време – малко след 13.30 часа, двете си поръчали солидно количество алкохол, а след това не се върнали на работа.\r\n\tВ заведението отишли прокурори от апелативната прокуратура и окръжната прокуратура във Варна, за да извършат проверка на подаден сигнал, че \"прокурори на ръководни позиции употребяват алкохол в работно време извън прокуратурата\". В този момент Гетова и Даскалова все още консумирали поръчките си.\r\n\tВ хода на проверката било установено, че до 15.30 часа прокурорите Гетова и Даскалова са поръчали и консумирали 5 поръчки ракия \"Бургас 63\", 1 ракия \"Бургаска мускатова\", 2 поръчки уиски \"Джак Даниелс\". После изпили и 2 бири. Въпреки присъствието на апелативните прокурори, Гетова и Даскалова невъзмутимо си поръчали по още една бира и продължили с дългия си обяд до около 21.00 часа.\r\n\tТогава Цацаров обяви, че подчинените му грубо са нарушили \"утвърдените в обществото разбирания за благоприличие, висок морал и почтеност\".\r\n\tОколо месец по-късно Цветанка Гетова бе отпратена за назидание от Варна във Видин за срок от три месеца. Нейната приятелка отиде за същия срок в Монтана и същото като шефката си също се върна във Варна. В Северозападна България двете трябваше да поработят като редови прокурори. В средата на август командировката им изтече и те се прибраха във Варна.\r\n\tОт средата на август Цветанка Гетова отново стана шеф на Варненската районна прокуратура, защото Прокурорската колегия на ВСС още не се беше произнесла по дисциплинарните производства. Връщането й на ръководна позиция бе показателно с какво забавяне отговорните институции действат при подобни случаи.\r\n\tСпоред Закона за съдебната власт Прокурорската колегия е длъжна да приключва дисциплинарните производства за срок от три месеца. Ако случаят е изключително заплетен, това трябва да се случва за шест месеца. Сотир Цацаров поиска уволнението на двете прокурорки за натиска върху свидетелката на 29 март тази година. Трите месеца изтекоха в края на юни, а решението по този случай още не е взето. Дисциплинарката за пиянството приключи за \"само\" пет месеца и половина.", "date": "2017.09.20", "title": "Районната прокуратура във Варна остана без шеф заради запой"}
{"url": "http://www.mediapool.bg/dokladat-na-bryuksel-za-bulgaria-shte-izleze-prez-noemvri-news269475.html", "text": "Европейската комисия (ЕК) ще представи мониторинговия си доклад за България по-рано от очакваното - през ноември . Причината е началото на българското председателство на Европейския съюз (ЕС) , съобщава Нова телевизия.\r\n\tТрадиционно докладите за България и Румъния се публикуват в средата на януари, но ЕК е преценила, че ще постави в София в неудобно положение, ако публикува подобен документ за страна, която държи ротационното председателство на ЕС.\r\n\tВ последния мониторинг, представен през януари, ЕК отчете 10-годишния период на членството на България и Румъния в ЕС и напредъка им по Механизма за сътрудничество и проверка.\r\n\tЕвропейската комисия вече обяви, че мониторингът може да премине в частично наблюдение или да бъде прекратен. Условието е София да изпълни 17 препоръки за реформи и борба с корупцията по високите етажи на властта и организираната престъпност.\r\n\tБрюксел очаква от България антикорупционен закон, прозрачност в избора на Висшия съдебен съвет, отчетност на главния прокурор и приключени дела за корупция по високите етажи на властта.\n\n\r\n\tЗасега българските власти не са направили нищо по препоръките от мисията на европейските прокурори в София, която приключи в края на миналата година. Тези препоръки са неразделна част от политическия доклад на Брюксел и исканията към страната ни. Засега единствената реакция на българските власти е пътна карта, изработена от Министерството на правосъдието.\r\n\tВ нея обаче не фигурират план за изпълнение на едни от най-важните искания. В това число влиза препоръката шефът на Националната следствена служба (НСлС) да бъде функционално независим от главния прокурор. Европейските прокурори настояват шефът на следствието да може еднолично да образува дело срещу главния прокурор, ако има данни за престъпление. Това се налага, защото по сега действащото законодателство главният прокурор е абсолютно недосегаем.", "date": "2017.09.20", "title": "Докладът на Брюксел за България ще излезе през ноември"}
{"url": "http://www.mediapool.bg/prezidentat-radev-i-saprugata-mu-se-snimaha-sas-semeistvo-tramp-news269471.html", "text": "Държавният глава Румен Радев участва в приема на президента на САЩ Доналд Тръмп за ръководителите на делегации на 72-ата сесия на Общото събрание на ООН, съобщи прессекретариатът на президентството.\r\n\tНа сайта е  на Румен Радев и съпругата му Десислава, застанали редом до Доналд и Мелания Тръмп. Двете дами са с официални черни рокли. Президентът на САЩ е широко усмихнат, съпругата му по-обрано, докато семейство Радеви са напълно сериозни.", "date": "2017.09.20", "title": "Президентът Радев и съпругата му се снимаха със семейство Тръмп"}
{"url": "http://www.mediapool.bg/poveche-pari-za-arheologiya-iska-ministerstvoto-na-kulturata-news269468.html", "text": "По-голям бюджет за археологически проучвания, реставрация и консервация на археологически обекти ще се опита да издейства министърът на културата Боил Банов през следващата година. За тази година по това перо са 2 млн. лв., което е двойно повече в сравнение с 2016 г.\r\n\tЗа догодина сумата със сигурност ще е 2 млн. лв., но министерството ще направи всичко възможно да се отпусне по-голям ресурс, коментира Банов при посещение на най-стария солодобивен комплекс в Европа, който се намира край Провадия.\r\n\tМинистърът допълни, че се планират проекти за иновации в археологическите и музейните експозиции в страната. По думите му \"вече не е достатъчно да се постави камък с табела, а е необходимо интерактивното представяне на археологически обекти, което привлича туристи\".\r\n\t\"Задължително трябва да започнем да работим по този начин – с холограми, визуализации. По цял свят така се работи. Съвременният свят изисква човек да може да си го представи\", каза още Банов.\r\n\tТой добави, че през следващата година ще започне и работата по създаването на Музей на подводната археология на остров Св. Кирик и Юлита край Созопол. За целта ще се разчита на европейски средства, а идеята е целият остров да се превърне в музей.", "date": "2017.09.20", "title": "Повече пари за археология иска министерството на културата"}
{"url": "http://www.mediapool.bg/yuriy-chaika-rusiya-nikoga-ne-e-bila-agresor-v-tsyalata-si-istoriya-news269476.html", "text": "\"В нашата история Русия никога не е била агресор. Винаги е бранила своите интереси. Ние помним завета на Александър Невски, който вече ви казах - който при нас с меч дойде, от меч ще погине. При никого не сме отивали с меч\". Тези думи принадлежат на руския генерален прокурор Юрий Чайка, който по време на визитата си в София е  с българския си колега Сотир Цацаров пред вестник \"24 часа\".\r\n\tОт него се разбира, че Русия, която само за последните години анексира Крим от Украйна и завзе Абхазия и Южна Осетия от Грузия, никога не е заплашвала никого. Според оценката на Чайка борбата с корупцията в България върви на \"добро ниво\".\r\n\tВ интервюто няма въпрос за разследването на руския опозиционен активист Алексей Навални за имуществото на семейството на Юрий Чайка, което многократно надхвърля доходите му. Корупционните съмнения около Чайка и досега не са разсеяни, защото Кремъл не си е правил труда да опровергава данните на Навални.\r\n\tВ интервюто за българския вестник руският генерален прокурор повтаря, че целта на неговата визита е била подписването на програма за сътрудничество между прокуратурите на Руската федерация и на България. От обаче се разбира, че в България Юрий Чайка е поставил чисто политически въпроси пред премиера Борисов.\r\n\t\"В разговора си с Бойко Борисов Юрий Чайка изрази категорично несъгласие с изказването му за заплахите, които Русия уж носи за България. \"Нашите народи винаги са били братски и продължават да остават такива\", подчертава Чайка, цитиран от пресцентъра си.\n\n\r\n\tВ нито едно от прессъобщенията на българските институции, с чиито ръководители се срещна Чайка, това политическо послание не фигурира. То е по повод годишния доклад за националната сигурност на България за м.г., в който Русия е посочена като заплаха за страната. След надигналия се вой от страна на БСП, Бойко Борисов разясни в понеделник, че това е така, защото България е член на НАТО, а НАТО възприема Русия като заплаха. \"При евентуален мащабен военен конфликт руските ракети ще бъдат насочени срещу България\", илюстрира ситуацията Борисов.\r\n\t\r\n\tВ този контекст цялото интервю на Юрий Чайка и Сотир Цацаров е пропито от послания за мир и \"братската любов\" между България и Русия.\r\n\t\"Каква заплаха представляваме и за кого? Ние сме миролюбива държава. Много руски граждани са си купили имоти тук и ако застрашавахме вашата държава, те едва ли биха придобили собственост в България\", казва Юрий Чайка. После допълва: \"Глупост е да се говори, че Русия представлява заплаха за балтийските държави, за България. Как е възможно да се говори така? Моята родна сестра живее в Латвия\".\r\n\tВ заключение той казва, че България е \"прекрасна страна\" и проблемите с корупцията се решават на \"добро ниво\".\r\n\tМнение за Русия изказва и Сотир Цацаров, който говори за това какво място заема Русия в сърцето на българина. Цацаров взема отношение в отговор на въпрос за последния доклад за българската национална сигурност, който разглежда Русия като заплаха.\r\n\t\"Най-невярно и най-грешно е Русия да бъде определяна като заплаха за националната сигурност на България. Тя е велика сила и незаобиколим фактор в световната политика. Българският президент казва, че не бива да се говори за Русия, а с Русия, и смятам, че това е най-правилната ориентация на нашата политика. Не бива да се поставя под въпрос общата ни история, фактът, че сме братски славянски народи. Никой не може да заличи в душата на българина да гледа на Русия като на страна, населявана от братски славянски народ.\r\n\tТрябва да бъдем максимално честни. Русия не е заплаха за нашата национална сигурност. Българските интереси изискват на нея да се гледа като на приятел\", декларира Цацаров.\r\n\tТой припомня, че България е член на ЕС и НАТО и тази евроатлантическа ориентация не може да бъде променена, но \"тя сама по себе си в никакъв случай не налага Русия да бъде обявена за враг, защото в сърцето на българина не може да е враг\".\r\n\t\"Да оставим настрана идеологията, историята и да гледаме истинските си национални интереси\", призовава Цацаров.\r\n\tБългарският главен прокурор отговаря и на въпрос за критиките на бившия български посланик в Москва Илиян Василев. Преди два дни Василев коментира, че Цацаров е приел роля, която надвишава правомощията му по конституция. Според него не може да се вярва, че посещението на Юрий Чайка няма как да само заради споразумение за сътрудничество.\r\n\t\"Когато човек живее от чужди грантове или е бил секретен сътрудник на бившата Държавна сигурност, той вече е продал душата си. После, каквото и да стане - министър или посланик, си остава глашатай под наем. За такива хора националните интереси не значат нищо\", казва Цацаров.", "date": "2017.09.20", "title": "Юрий Чайка: Русия никога не е била агресор в цялата си история"}
{"url": "http://www.mediapool.bg/poroshenko-dal-uvereniya-na-radev-za-izuchavaneto-na-balgarski-ezik-v-ukraina-news269470.html", "text": "България е получила уверението, че българската общност в Украйна няма да бъде засегната от промените в законодателството, които ограничават изучаването на майчин език след пети клас в училище, обяви президентът Румен Радев след среща с колегата си от Украйна Петро Порошенко в Ню Йорк, където двамата присъстват на сесия на Общото събрание на ООН.\r\n\tРадев заяви, че украинският президент е поел лично ангажимент към българското малцинство: \"Разбрахме се категорично, че няма да има никакви допълнителни ограничения за изучаване на български език в училищата\".\r\n\tУкраинският посланик у нас Микола Балтажи даде същите уверения преди ден и на председателя на парламента Димитър Главчев, разяснявайки в какво се състои одобрената реформа.\r\n\tВ българската гимназия в Украйна се преподава и на български, и на украински, като до 4-ти клас обучението е на български, украинският се изучава като предмет, а след това нещата се обръщат. Тук е неразбирането, манипулациите и аз неслучайно призовах българските политици да се въздържат от такава политизация, от емоции, посланикът. Той съобщи, че Киев кани българския министър на образованието да обсъдят темата на място.\r\n\tПо думите му, приетият на 5 септември от Върховната рада нов закон за образованието се стреми да въведе европейските стандарти, не съветската и постсъветската система на образование. Той следвал и радикалната реформа в образователната сфера.\n\n\r\n\tСпоред конституцията на Украйна държавният език е украински, но се гарантира спазване езика и на националните малцинства, включително и на българското, подчерта дипломатът.\r\n\tБалтажи добави, че неотдавна проведените независими външни атестации на ученици в Задкарпатието, където преобладава унгарското малцинство, са показали много ниско владеене на държавния език, което пък на свой ред спъвало децата по-късно при кандидатстване в украинските университети, за работа в администрацията. Така се стигало да изолация и самоизолация на националните малцинства, което е и сред причините за гласуваната законова разпоредба, засягаща обучението на майчин език.\r\n\t\"Тук е белята, че има много манипулации. Затова призовах политиците да се въздържат от емоции\", обясни посланикът - \"Изказват се някои политици, че едва ли не българският ще бъде рестриктиран в Украйна. Няма такова нещо. Децата ще могат да продължат да развиват езиковата си идентичност\", каза той.\r\n\tЗаконът е даден и за експертиза на Съвета на Европа, която в Украйна се надяват да е положителна.\r\n\tПо-рано България, Гърция, Румъния и Унгария призоваха Украйна да не въвежда ограничението за изучаване на майчин език. Вицепремиерът Илияна Йотова настоя за остра и категорична реакция на правителството. Тя каза, че желанието да се премахне изучаването на майчин език след четвърти клас, означава затрудняване на децата, които ще завършат гимназиален курс, да учат в българските университети.\r\n\tПрезидентът Радев заяви след срещата си с Порошенко, че са дискутирали и скоро в България да дойде украинският министър на образованието, с когото да се уточни как по-добре да бъдат защитени българските интереси.\r\n\tПо време на срещата българският държавен глава е получил уверение от украинския си колега, че в процеса на децентрализация на Украйна няма да бъдат предприемани действия за административно разделяне на историческия Болградски район, в който живеят много наши сънародници.\r\n\tОбсъдена е била и възможността за отпадане на засиления контрол за бизнес дейност, осъществявана от български компании, предвиден по силата на Постановление № 449 на украинското правителство, поради различните данъчни ставки в двете държави.\r\n\tБългарският президентът е потвърдил категоричната подкрепа на страната ни за европейската перспектива на Украйна и е изразил готовност за споделяне на българския опит в този процес.\r\n\tРадев и Порошенко не са дискутирали въпроса за санкциите срещу Русия.\r\n\tВ Ню Йорк президентът Радев проведе срещи и с краля на Йордания Абдула Втори и президента на Иран Хасан Рохани, с които е обсъждал ситуацията със сигурността в района на Близкия Изток и разширяването на енергийната инфраструктура, свързваща Европа с Азия, както и процеса на енергийна диверсификация за България.\r\n\tНа среща на министрите на външните работи на страните от Европейския съюз, в която участва и българският първи дипломат Екатерина Захариева, беше обсъждана ситуацията в Либия. Очаква се, в рамките на заседанието на ООН, специалният представител на Световната организация Гасан Саламе да представи план за решаване на ситуацията в страната.", "date": "2017.09.20", "title": "Порошенко дал уверения на Радев за изучаването на български език в Украйна"}
{"url": "http://www.mediapool.bg/obezshteteniya-ot-raianear-za-nad-300-000-zasegnati-patnitsi-news269479.html", "text": "Нискотарифният превозвач \"Райънер\" обещава да реши проблема на над 95% от засегнатите пътници от отменените 2100 полета на авиокомпанията до края на седмицата.\r\n\tВсичките 315 000 пътници, засегнати от отмяната на полетите през следващите 6 седмици, са били известени на електронната си поща на 18 септември (понеделник), се казва в официално съобщение на ирландската компания.\r\n\tНа тях са им били предложени алтернативни полети или възстановяване на сумите за платения билет, каквито са европейските изисквания.\r\n\tБроят на засегнатите пътници е по-малък спрямо първоначално обявените 390 000, защото предварителните резервации за септември са били 90%, докато през октомври са 70%, посочват от компанията.\r\n\tОт общо 103 000 полета на \"Райънеър\" през следващите шест седмици са отменени само 2100 полета. Сред тях са и над 20 полета от и до София, основно до Лондонското летище \"Станстед\".\n\n\r\n\tДо края на работния ден на 20-ти септември (сряда) \"Райънеър\" очаква да настани над 175 000 клиенти на други полети на компанията, което е над 55% от засегнатите пътници.\r\n\tОсвен това на над една пета от засегнатите - повече от 63 000 души, ще им бъдат възстановени заплатените суми до края на работния ден в сряда.\r\n\tАвиокомпанията е наела допълнителен персонал за обслужване на клиентите, за да ускори обработването на заявките за промяна на полета и възстановяването на сумите на засегнатите пътници.\r\n\t\"Райънеър\" се надява да обработи заявките на над 95% от засегнатите клиенти до края на тази седмица, е посочено още в съобщението.\r\n\t\"Искрено се извиняваме на всеки един от 315 000 клиенти, чиито първоначални полети бяха анулирани за период от 6 седмици през септември и октомври\", заяви Кени Джейкъбс, маркентингов директор на авиокомпанията.", "date": "2017.09.20", "title": "Обезщетения от „Райънеър“ за над 300 000 засегнати пътници"}
{"url": "http://www.mediapool.bg/tatyana-doncheva-izborat-za-vss-be-sviren-mach-koito-ninova-prodade-news269482.html", "text": "\"БСП прокламираше, че е предложила 6 души, по които няма възражения. Даде на ГЕРБ да им избере едни 3-ма души, които са по-приближени на Цацаров, на статуквото\". Така лидерът на Движение 21 Татяна Дончева коментира пред БНТ в сряда поведението на социалистите при попълването на парламентарната квота във Висшия съдебен съвет.\r\n\tПо думите й председателят на БСП Корнелия Нинова е \"продала мача\" за кадорвия орган на Темида.\r\n\tСпоред нея ако поне двама от отпадналите трима кандидати на БСП са били избрани, е било възможно да се получи \"нещо по-различно\". Кандидатите на БСП, които бяха избрани са Даниела Маринова-Марчева и Драгомир Кояджиков за съдийската колегия и Светлана Бошнакова за прокурорската колегия. Тримата, които не получиха достатъчно гласове, за да влязат във ВСС, са Диана Хитова, Маринела Тотева и Марина Дойчинова.\r\n\t“Какво значи БСП да си сложи 6-те кандидатури, от които ГЕРБ да си избере 3-ма, които предпочита? Свирен мач няма защо да коментирам”, каза още Дончева за бившите си колеги от левицата.\r\n\tТя обясни, че ВСС, независимо, че съдебната система е независима, е доста свързан с парламентарните партии. Според нея “има значение дали кандидатите са търсени като реформатори, или като хора, които закрепват статуквото”.\r\n\tЛидерът на Движение 21 допълни още, че кандидатите, номинирани от \"Обединени патриоти\" са свързани с ДПС.", "date": "2017.09.20", "title": "Татяна Дончева: Изборът за ВСС бе \"свирен мач\", който Нинова продаде"}
{"url": "http://www.mediapool.bg/namalyalo-e-zamarsyavaneto-na-vazduha-u-nas-no-oshte-e-dalech-ot-normite-za-chistota-news269480.html", "text": "Макар замърсяването на въздуха в България да е намаляло от 2011 година насам, страната ни все още е далеч от екостандартите особено по отношение на фините прахови частици, заради което и беше осъдена от Европейската комисия. За да се подобрят нещата, общините трябва по-активно да прилагат мерки за опазването на въздуха, коментира екоминистърът Нено Димов по време на съвместно заседание на парламентарните комисии по околна среда и води и по здравеопазване в сряда.\r\n\tДанните от измерванията за качеството на въздуха през 2016 г. показват, че вече има общини с постигнати изисквания за качеството на въздуха. Това са Девня, Добрич, Пирдоп и Сливен. \"Това е положителна тенденция, при условие че доскоро България не докладваше пред ЕК нито една община в съответствие с изискванията. Проблемът трябва да е ясно адресиран от местната власт, която да вземе мерки за намаляване на замърсяването“, каза Димов.\r\n\tТой обяви, че качеството на въздуха ще бъде приоритетна тема за българското председателство на ЕС, тъй като още 15 държави са изправени пред наказателна процедура за качеството на въздуха. Димов припомни, че след съдебното решение срещу България за надвишени ниво на фините прахови частици с общините се работи по набелязване на мерки за намаляване на замърсяванията.\r\n\tВече започна подписването на договори с общините за предоставяне на общ ресурс от 3 млн. лв. за изработване на програми за опазване на въздуха, а отделно още 115 млн. лв. от оперативната програма \"Околна среда\" са предвидени за прилагането на въпросните мерки.\r\n\tСключени са договори с общините Асеновград, Благоевград, Варна, Враца, Гълъбово, Димитровград, Монтана, Несебър, Перник, Пловдив, Шумен за актуализация на техните програми за опазване на въздуха.\n\n\r\n\t\"От общинските власти зависи колко ефективно ще използват средствата. Те трябва точно да определят причините за замърсяването, начините за решаване на проблема, но и възможните източници на финансиране и сроковете за решаване на проблема с качеството на въздуха“, подчерта министърът. Общините регистрират два основни източника на замърсяване – битовото отопление с твърди гориво и стария автомобилен парк, допълни той.\r\n\tДимов посочи още, че се разработва Национална програма за качеството на атмосферния въздух с Международната банка за възстановяване и развитие. Тя се финансира по проект в рамките на ОПОС и трябва да е готова до март 2018 г., сред което ще бъде приета от Министерския съвет. Документът ще набележи политики и мерки, които общинските власти не са в състояние да планират и приложат самостоятелно. Междуведомствена работна група трябва да анализира възможните мерки при горивата за битово отопление, като се стимулира ползването на въглища с по-висока калоричност и по-ниско съдържание на сяра и пепел. Друга работна група ще определи начините за подобряване качеството на въздуха при автомобилния транспорт и характеристиките, на които трябва да отговарят автомобилите.\r\n\tМинистър Нено Димов коментира пред парламентарните комисии протестите в село Труд и Нова Загора срещу миризмите от дейността на биоцентралите там. \"Ние нямаме законодателно основание за решение на проблема. След разговори с Министерството на здравеопазването започваме работа по нов регламент за отстояние на обектите от населените места, защото старата наредба е отменена. Инсталациите за биомаса са съвременни технологии за решаването на екологични проблеми, но те работата им не може да е за сметка на здравето и комфорта на хората в района“, заяви екоминистърът.\r\n\tЗаместник-министърът на здравеопазването Светлана Йорданова отбелязва увеличаване на броя на заболяванията на дихателната система - остри бронхити, бронхопневмонии и пневмонии. .Установено е още завишаване на броя на хоспитализациите в резултат на обостряне на хроничните заболявания и състояния, най-вече свързани с болести на долните дихателни пътища, както и разпространението и усложненията на остри респираторни заболявания в периодите на установените несъответствия.\r\n\tПредставителят на Световната банка в София Тони Томпсън каза, че за България в докладите на СБ е отчетено, че е страната с най-високите нива на прахово замърсяване на въздуха, както и е с най-високо ниво на случаи на преждевременна смърт заради замърсяване на въздуха. Според прогнозите, цитирани от него до 2030 г., ако не бъдат взети адекватни мерки, някои от най-силно замърсенните градски центрове в Европа ще бъдат в България. Томпсън посочи, че трябва да се повиши интересът и ангажираността сред българското общество към темата.", "date": "2017.09.20", "title": "Намаляло е замърсяването на въздуха у нас, но още е далеч от нормите за чистота"}
{"url": "http://www.mediapool.bg/prezidentat-posavetva-borisov-da-si-izvleche-pouki-ot-voennata-mosht-na-sasht-news269467.html", "text": "Президентът Румен Радев, който е в Ню Йорк за Общото събрание на ООН, е впечатлен от посланието в речта на американския президент Доналд Тръмп, че ООН ще бъде силна организация, ако в нея членуват силни и суверенни, независими държави.\r\n\tТова е послание, което подчертава необходимостта да отстояваш интересите на своята собствена страна и народ, независимо в какви организации и съюзи участваш, и от него може да се поучим, каза Радев пред български журналисти.\r\n\t\"Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени. Президентът Тръмп го обяви много ясно и тази година САЩ имат най-големия военен бюджет и най-силната армия. Нека да видим защо той мисли така и как ние мислим у нас\", добави още президентът.\r\n\tНеговото послание е очевидно е отправено към премиера Бойко Борисов в продължение на все по-ожесточения им спор за превъоръжаването на българските Военновъздушни сили. Преди два дни , че избраният от служебния кабинет шведски изтребител \"Грипен\" е най-добър за армията ни, но освен това каза, че покупката на нови бойни самолети не е първостепенна задача за държавата, тъй като по-належаща била модернизацията на сухопътните сили, както и да се намерят пари за учителите, пенсионерите и пр.\r\n\tРадев му опонира от Ню Йорк, че е подведен от своите съветници, които го . По повод лупингите на Борисов по темата президентът каза, че \"национална сигурност не се гради с ежедневна смяна на позицията\" и напомни на премиера за отговорностите му.\n\n\r\n\t\"Мисля, че не е добра практика отвъд океана да ми се дават съвети\", контрира Бойко Борисов във вторник. \"Като си дойде президентът, ще седнем, ще говорим\", допълни той.\r\n\tНе е сигурно как ще протече разговорът, след като нарочната парламентарна комисия по проверка на процедурата за избор на изтребител откри нарушения в нея, в резултат на което офертата на САЩ и Португалия за Ф-16 бе декласирана. Очаква се парламентарното мнозинство да препоръча , след което да започне набиране на оферти. При това положение не е ясно колко време ще отнеме новата процедура, но министърът на отбраната Красимир Каракачанов даде да се разбере, че не е важно дали ще стартира след месец или след година, тъй като според него сегашните стари МиГ-29 вършат работа, стига да бъдат ремонтирани.\r\n\tПрезидентът настоява процедурата за покупка на нов изтребител да приключи максимално бързо. Преди да замине за САЩ той коментира, че връщането на конкурса в изходна точка \"застрашава окончателно да приземим 100-годишната си авиация и че \"това беше целта на тази комисия (временната анкетна комисия в НС -б.р.) - да бъде използвана като трибунал за политически цели\".\r\n\tРадев има отношение към процедурата първоначално в качеството си на командир на ВВС, а след това и като президент, чието служебно правителство в последните дни на мандата си класира офертите и сложи на първо място \"Грипен\".\r\n\tВ отговор на журналистически въпрос по повод откриването на общия дебат на Общото събрание на ООН, българският президент подчерта, че едно от най-важните послания е било признаването от всички държави членки на глобалната роля на ООН за справяне с военните кризи, миграцията, борбата с бедността и климатичните изменения.\r\n\tПо покана на президента на Франция Еманюел Макрон, българският държавен глава участва в учредяването на Глобален пакт по околната среда.\r\n\tПрезидентът Румен Радев бе гост и на приема, даван от президента на САЩ Доналд Тръмп за ръководителите на делегации на 72-ата сесия на Общото събрание на ООН.", "date": "2017.09.20", "title": "Президентът посъветва Борисов да си извлече поуки от военната мощ на САЩ"}
{"url": "http://www.mediapool.bg/kzk-pusna-sdelkata-za-stolichniya-the-mall-news269473.html", "text": "Продажбата на столичния The Mall на „Цариградско шосе“ мина безпрепятствено през Комисията за защита на конкуренцията, която излезе с решение, че сделката не подлежи на одобрение от регулатора.\r\n\tДоскоро молът се държеше от кипърско дружество, а след сделката той ще бъде прехвърлен на британска компания.\r\n\tПрез юли британското дружество Hystead Limited, собственост на Hyprop Investments и PDI Investment Holdings, обяви, че чрез дъщерната си компания Balkan Retail NV (Холандия) придобива всички акции на българския собственик на мола AP Retail I.\r\n\tОбявената стойност на сделката бе 156 млн. евро, а според документите пред КЗК капиталът на сегашния собственик AP Retail I, който ще бъде закупен, е на стойност 134 млн. лв.\r\n\tКЗК счита, че „няма обвързаност между лицата, които контролират преди сделката \"Болкан Ритейл Н.В.\", Нидерландия (Balkan Retail NV, Холандия) и придобиваното предприятие\".\r\n\tОсвен това общият оборот на участниците в концентрацията е под законоустановения праг, при преминаването на който се изисква одобрение от регулатора, който е 25 млн. лв.\r\n\tФинансовият портал Investor.bg припомня, че това е втори опит за прехвърляне на търговския център, след като южноафриканският публичен инвестиционен фонд NEPI се отказа от The Mall и вместо това придоби \"Сердика център\" на столичния бул. \"Ситняково\".\r\n\tБританската компания, която придобива мола, преговаря и за закупуването на площта, отредена за хипермаркет, която се заемаше от Carrefour и след това беше поета от банката кредитор на веригата Уникредит Булбанк на търг за принудителна продан.", "date": "2017.09.20", "title": "КЗК пусна сделката за столичния The Mall"}
{"url": "http://www.mediapool.bg/maduro-nareche-tramp-noviya-hitler-sled-rechta-mu-pred-oon-news269458.html", "text": "Венецуелският президент Николас Мадуро нарече президента на САЩ Доналд Тръмп \"новия Хитлер\" в международната политика, предаде агенция ЕФЕ.\r\n\t\"Доналд Тръмп се смята за господар на света и демонстрира това с действията си в международната политика, говорейки като новия Хитлер\", заяви Мадурио в слово по националната телевизия, предавано от президентския дворец \"Мирафлорес\" в столицата Каракас.\r\n\tПовод за коментара му бе първата реч на американския му колега пред делегатите от Общото събрание на ООН в Ню Йорк, в която Тръмп обърна сериозно внимание на режима във Венецуела, определяйки го като престъпен.\r\n\tНа свой ред Мадуро атакува американския държавен глава, заявявайки, че Белият дом води агресивна политика срещу венецуелския народ от позицията на \"расово и имперско превъзходство\".\r\n\t\"Никой не може да заплашва Венецуела\", подчерта Мадуро и отбеляза, че въпреки обещанията на американския лидер да приеме нови санкции срещу \"авторитарния режим\" във Венецуела, той ще \"продължи да ръководи\" южноамериканската република. Венецуелският лидер добави, че смята думите на президента на САЩ за заплаха за физическото му унищожение.", "date": "2017.09.20", "title": "Мадуро нарече Тръмп \"новия Хитлер\" след речта му пред ООН"}
{"url": "http://www.mediapool.bg/fainenshal-taims-mei-shte-predlozhi-na-es-20-mlrd-evro-za-brekzit-news269460.html", "text": "Британският премиер Тереза Мей вероятно ще предложи Лондон да плати на Европейския съюз (ЕС) поне 20 милиарда евро за излизането на Великобритания от съюза, твърдят източници, цитирани от в. \"Файненшъл таймс\" в сряда.\r\n\tОливър Робинс, съветник на Мей по въпросите на ЕС, е информирал европейските си колеги, че се очаква тя да огласи официално това предложение в реч на 22 септември в италианския град Флоренция, в която ще очертае вижданията си за \"специално партньорство\" с Евросъюза след Брекзит.\r\n\tДо момента Обединеното кралство не е конкретизирало сума, която смята да изплати на ЕС за уреждане на сметките си след напускането на блока, което по план би трябвало да стане на 29 март 2019 г., посочва Франс прес.\r\n\tМакар Брюксел също да не е посочвал определена сума, редица висши представители на ЕС са отбелязвали пред АФП, че британците ще трябва да платят между 60 и 100 млрд. евро. Според документи на Европейската комисия и Европарламента нетната вноска на Лондон в бюджета на ЕС за 2015 г. (последната налична цифра) възлиза на 10.75 млрд. евро.\r\n\tПри това положение споменатите 20 млрд. евро ще представляват само сумата, дължима от британците за покриване на задълженията им към бюджета на ЕС, гласуван за седем години до 2020 г. Изплащането на тази сума обаче няма да уреди всички британски финансови ангажименти към ЕС, отбелязва цитиран от \"Файненшъл таймс\" европейски висш дипломат.\r\n\tМеждувременно британските вестници \"Гардиън\" и \"Дейли телеграф\" прогнозиораха, че външният министър Борис Джонсън може да напусне поста си заради възможността Тереза Мей да предложи Брекзит по \"швейцарски модел\" със специфични правила на достъп до единния европейски пазар.\r\n\tПредставители на \"Даунинг стрийт\" първоначално не коментираха възможността. Впоследствие самият Джонсън отхвърли идеята, че има каквито и да било разделения в кабинета заради начина, по който Обединеното кралство ще напусне ЕС. \"Гардиън\" обаче цитира близки до него източници, според които той \"не би могъл да преживее\" подобна идея.\r\n\tСпоред тях и други източници поводът ще дойде именно от речта на Мей във Флоренция. \" Дейли телеграф\" отбелязва, че не е изключена възможността Джонсън, който беше начело на кампанията за напускане преди референдума на 23 юли, да си тръгне още преди уикенда.\r\n\tИдеята, която според представители на кабинета обмисля Мей, е да подкрепи предложение, застъпвано и от финансовия министър Филип Хамънд, за \"мека\" версия на Брекзит, при която Великобритания постоянно ще си плаща за достъп до единния пазар. Това решение би могло да наподоби членството в Европейската икономическа зона, от която са част Исландия, Норвегия и Лихтенщайн или в Европейската зона за свободна търговия, обхващаща тези държави и Швейцария.\r\n\tПрез уикенда Борис Джонсън публикува собствената си визия за Брекзит в \"Телеграф\", в която непряко критикува позициите на Мей, изтъквайки, че не си представя британците да плащат за достъп до европейския пазар. Попитана дали все още подкрепя външния си министър в кулоарите на Общото събрание на ООН преди ден, Мей отговори уклончиво, че и двамата имат \"натоварени програми\" в рамките на сесията.", "date": "2017.09.20", "title": "\"Файненшъл таймс\": Мей ще предложи на ЕС 20 млрд. евро за Брекзит"}
{"url": "http://www.mediapool.bg/skandal-s-5-mln-lv-za-inovatsii-se-zavihri-v-ministerstvoto-na-ikonomikata-news269477.html", "text": "Пореден скандал се завихря около Министерството на икономиката, този път около парите за иновации.\r\n\tЦяла конкурсна сесия на Националния иновационен фонд за разпределянето на 5 млн. лв., която беше бавена близо половин година, ще бъде прекратена, съобщи във вторник Изпълнителната агенция за насърчаване на малките и средните предприятия (ИАНМСП). Причината е, че вече пети месец управителният съвет на Националния иновационен фонд (НИФ) не успява да събере, за да одобри класирането на оценените бизнес проекти по осмата сесия.\r\n\tЕфектът е недоволни експерти, предимно учени от БАН, които не могат да си получат полагащите им се възнаграждения, и фирми, чиито проекти се бавят, а те са разчитали на тях за развитието на бизнеса. Това става ясно от тяхно писмо, изпратено до редакционната поща на Mediapool.\r\n\t\r\n\tВъв вторник вечерта Изпълнителната агенция за насърчаване на малките и средните предприятия (ИАНМСП), която е принципал на Националния иновационен фонд, обяви, че процедурата за предоставянето на 5 млн. лв. за иновативни проекти по осмата сесия на фонда е опорочена и ще бъде прекратена.\n\n\r\n\tСигналите за нарушения са дошли от страна на бизнеса. Заради проблема е освободен зам.-изпълнителният директор на ИАНМСП Никола Стоянов, казаха от пресцентъра на агенцията пред Mediapool, без да посочат имена на недоволни фирми.\r\n\tВ същото време Никола Стоянов заяви пред Mediapool, че това е \"абсолютна лъжа\" и ще потърси правата си по съдебен ред. Аргументите му са, че докато е отговарял за процедурата до февруари 2016 г., не е имало нито едно оплакване и това е лесно проверимо. Напротив бизнесът непрекъснато се е интересувал защо не се подписват договорите с одобрените кандидати. Стоянов е изпратил отворено писмо до премиера Бойко Борисов, икономическия министър Емил Караниколов и омбудсмана Мая Манолова, с което ги информира за блокираната процедура и излага факти.\r\n\tВ момента се обсъжда преминаването на Националния иновационен фонд от Агенцията за малките и средните предприятия към Министерството на икономиката, е посочено още в съобщението на ИАНМСП.\r\n\t\r\n\tНационалният иновационен фонд беше създаден по времето на кабинета на Симеон Сакскобургготски през 2004 г. с цел да финансира научно-изследователски развойни проекти, съсредоточени върху технологичното развитие на нови продукти, процеси, услуги или върху съществено усъвършенстване на съществуващи продукти на бизнеса. Максималният размер на безвъзмездната помощ по един проект до 500 000 лв. за научноизследователските развойни проекти и до 50 000 лева за проектите за техническа осъществимост. Срокът за изпълнение на проектите варира между 6 и 36 месеца.\r\n\tВ периода 2005 – 2008 г. на фонда се отпускаха по около 20 млн. лв. годишно от държавния бюджет за финансиране на такива проекти и бяха проведени общо пет сесии. С идването на първото правителство на ГЕРБ обаче парите бяха спрени по предложение на финансовия министър Симеон Дянков. Финансирането беше отпушено отново чак през 2012 г., когато се дадоха около 15 млн. лв. След това през 2014 г. се проведе още една сесия, започната от кабинета на Пламен Орешарски през 2014 г. за близо 10 млн. лв. В държавния бюджет за 2017 г. бяха предвидени още 5 млн. лв. за проекти, но сесията не може да бъде отворена, защото още не е приключила миналогодишната и има риск въпросните средства изобщо да не бъдат усвоени.\r\n\tОбщо до момента са финансирани над 450 проекта за над 75 млн. лв.\r\n\t\r\n\tПрез есента на 2016 г. стартира осмата поред сесия на фонда, по която са подадени рекорден брой предложения – 192. Проектите са оценени и класирани още в края на февруари. В оценяването участват независими оценители - повече от 60 водещи в своята област учени от различни катедри на БАН с научни титли и постижения.\r\n\tПодобно на европейските програми, и тук след подаване на документите в края на 2016 г. се извършва административна проверка на проектите от експерти на агенцията. Преминалите проекти се дават на подбрани предварително външни независими експерти, специалисти в различни области, които правят т.нар. техническа проверка на проектите и в крайна сметка ги оценят.\r\n\tТази работа е финализирана от научните работници към края на април 2017 г. Дотук всичко върви според правилата и няма оплаквания. Напротив дори фирмите, чиито проекти не са класирани да получат финансиране, не били възразили, твърдят учени от БАН. Те са обезпокоени, че вече пети месец се бави утвърждаването на резултатите от управителния съвет на НИФ.\r\n\tСпоред ИАНМСП \"забавянето в класирането на проектите се дължи заради липсата на легитимен управителен съвет на НИФ\" оттогава. Това води до невъзможност за провеждане на заседания и вземане на решения, посочват от ИАНМСП. Причината да няма легитимен управителен съвет са извънредните парламентарни избори, защото в съвета влизат зам.-министри от различни министерства и заради смяната на правителствата процесът се е забавил, обясниха от ИАНМСП.\r\n\tКато основна причина обаче от ИАНМСП посочват, че процедурата е опорочена, защото \"не са спазени вътрешните изисквания и правила за класиране на кандидатите\". \"Нарушенията са извършени по време на смяната на трите правителства\", твърдят от ИАНМСП, без да посочват конкретно какви нарушения са извършени.\r\n\t\"Забавяне на класирането от повече от година би притеснило всеки кандидат, но тук положението е още по-лошо, защото става дума за иновации. Докато в другите държави се подкрепят иновации, които са разковничето на прогреса в икономиката в наши дни, в България фирмите, които не могат да си позволят сами да финансират идеите си, вече една година чакат ИАНМСП най-накрая да си свърши работата\", посочват в писмото си външни оценители. Те не могат да си получат и възнагражденията за положения труд – средно около 2000 лв. на учен.\r\n\tТе посочват в отвореното писмо до медиите, че и до ден днешен гражданските им договори с ИАНМСП са неподписани и стоят в кабинета на изпълнителния директор Мариета Захариева.\r\n\tИмайки предвид, че парите са на разположение, документацията е разработена по правилата и съгласувана на всички нива в агенцията, според учените няма никаква причина договорите да не бъдат разписани. Всички са си свършили работата, фирмите са подали проекти, експертите от агенцията са ги проверили и разпределили на независимите оценители, последните са проверили и оценили отделните проектни предложения, твърдят учените.\r\n\tФирмите също започват да губят търпение, виждайки че оплакванията им не дават резултат и се чувстват излъгани от държавата за пореден път.\r\n\tВ тази ситуация учените и собствениците на фирмите-кандидати апелират за отговорно отношение на държавата към иновационните идеи на българските фирми и се надяват процедурата да бъде финализирана, участниците - класирани, а външните оценители да си получат парите за положения труд.", "date": "2017.09.20", "title": "Скандал с 5 млн. лв. за иновации се завихри в Министерството на икономиката"}
{"url": "http://www.mediapool.bg/uraganat-mariya-dostigna-puerto-riko-news269463.html", "text": "Ураганът Мария връхлетя Пуерто Рико, предадоха световните агенции в сряда.\r\n\tОкото на бурята, чиято сила бе намалена до четвърта степен, се намира близо до град Ябукоа. Ветровете са със скорост 250 километра в час.\r\n\tСтихията е на 75 километра югоизточно от Сан Хуан. Ураганът се придвижва на североизток със скорост 17 километра в час.\r\n\tПуерто Рико дълго време не беше връхлитан директно от урагани. Те минаваха или северно, или южно от него. За последно ураган от четвърта категория е имало през 1932 г. А най-силната буря, поразила острова досега, е Сан Фелипе с ветрове 257 километра в час през 1928 г.\r\n\tВластите на Доминика съобщиха, че ураганът Мария е отнел живота на седем души там. Преди това ураганът стана причина за смъртта на един човек в Гваделупа.\r\n\tПреди да достигне Пуерто Рико Мария премина през остров Сейнт Кроа, който е част от Американските Вирджински острови, предаде Ройтерс. Той е най-мощната буря, ударила Сейнт Кроа от 1989 г., когато островът бе пометен от урагана от четвърта категория Хюго. Много местни жители потърсиха убежище в приюти. На Сейнт Кроа живее около половината от населението на Американските Вирджински острови, което възлиза на общо 103 000 души.", "date": "2017.09.20", "title": "Ураганът Мария достигна Пуерто Рико"}
{"url": "http://www.mediapool.bg/podkrepyani-ot-sasht-militsii-veche-kontrolirat-90-ot-rakka-news269461.html", "text": "Подкрепяни от САЩ милиции вече контролират 90 процента от северния сирийски град Ракка, предаде Франс прес, позовавайки се на Сирийския център за наблюдение на правата на човека.\r\n\tНеправителствената организация, която е базирана във Великобритания и разполага с широка мрежа от информатори в Сирия, съобщи, че джихадистката групировка \"Ислямска държава\" се е изтеглила през последните 48 часа от поне пет квартала на града.\r\n\tСирийските демократични сили, съставени от кюрдски и арабски милиции, започнаха офанзивата за отвоюване на Ракка през юни. Градът се смята за столица на халифата, обявен от \"Ислямска държава\". Загубата му ще е тежък удар за групировката, която в последно време понася загуби, както в Сирия, така и в съседен Ирак.", "date": "2017.09.20", "title": "Подкрепяни от САЩ милиции вече контролират 90% от Ракка"}
{"url": "http://www.mediapool.bg/nov-opit-na-darzhavata-da-vzeme-dunarit-pak-chrez-dalg-kam-ktb-news269478.html", "text": "Държавата съвсем не се е отказала от намерението си да придобие русенския военен завод \"Дунарит\" и чрез изкупуването на нов дълг на неговите собственици към фалиралата КТБ отново има претенции към акциите на апетитното оръжейно предприятие. Сега опциите на дружеството да остане частно са да извади 82 млн. лв. и да се откупи за втори път от държавата, но дори и тогава то ще остане застрашено от одържавяване. Това стана ясно от думите на икономическия министър Емил Караниколов в сряда, на фона на протести на друго оръжейно предприятие – \"Емко\", което претендира чрез увеличение на капитала на \"Дунарит\" да стане също негов собственик.\r\n\tКъм момента властите успешно водят печелившото предприятие \"Емко\" към унищожение, лишавайки го от лиценз, отменяйки негови договори за износ и опитвайки се да му отнемат външни клиенти.\r\n\tКараниколов представи пред журналисти доклад на подчинената му \"Държавната консолидационна компания\" (ДКК) относно предприетите и бъдещите действия по казуса с \"Дунарит\".\r\n\tЗа намерението на държавата да придобие \"Дунарит\" стана ясно, след като в началото на август предприятието излезе на протест заради спрения му лиценз в резултат на повдигнати на ръководството му обвинения, че точи фирмата в полза на бившия мажоритарен акционер във фалиралата КТБ Цветан Василев. Тогава Караниколов обяви, че държавата смята да спаси дружеството от несъстоятелност като го придобие чрез купуване на негов дълг към КТБ за 47 млн. лв., обезпечен със залог върху акциите на \"Дунарит\". Въпросният кредит от КТБ стана обект на редица сделки в рамките на три дни и от офшорката \"Виафот\", свързвана с депутата на ДПС Делян Пеевски, мина в ръцете на българската фирма \"ДиПи\", която пък го продаде на синдиците на КТБ срещу активи от масата на несъстоятелността на банката.\r\n\tСиндиците на свой ред го продадоха на ДКК, която се канеше да използва това вземане, за да придобие \"Дунарит\".  заедно с лихвите за около 50 млн. лв., за да избегне одържавяването си. Държавата обаче е намерила нов начин за вземе акциите на русенското предприятие.\n\n\r\n\tМиналата седмица синдиците на КТБ са обявили търг за продажба на вземания от своя длъжник \"Хедж инвестмънт България“, който е притежание на Цветан Василев. \"Хедж\" доскоро беше собственик на придобитото от държавата чрез обявена несъстоятелност пловдивско оръжейно дружество \"Авионамс“. Фирмата на Цветан Василев все още е акционер в дружеството \"Кемира\", което на свой ред стои записано в Търговския регистър като собственик на \"Дунарит\". Тези вземания на КТБ от \"Хедж\" за 82 млн. лв. са били обезпечени с акции от \"Авионамс\" и \"Дунарит\". Синдиците на КТБ са ги продавали за 67 млн. лв., но никой не е явил в процедурата, обясни Караниколов. Така ДКК отишла на пряко договаряне за този дълг, тъй като иначе имало опасност да се появи друг заложен кредитор на \"Авионамс\" и това да предизвика сътресения в дружеството, което тепърва се съвземало и в момента изпълнява поръчки на НАТО.\r\n\tТъй като съвсем удобно синдиците на КТБ са обявили за продажба обединени дългове на \"Хедж\", а не по отделно, държавата ги купува накуп и сега ще използва вземанията, за да придобие и \"Дунарит\", каквато е обявената правителствена цел.\r\n\tПо думите на Караниколов ДКК сега е платила реално за дълга 38 млн. лв., но от вземането на КТБ били приспаднати платените вече от консолидационната компания 29 млн. лв. за придобиването на \"Авионамс\". Държавата обаче е решила да пренесе целия бивш дълг на \"Хедж\" от 82 млн. лв. върху \"Дунарит\".\r\n\tТака русенският завод е и за да излезе от него, трябва да плати 82 млн. лв., след като на 31 август преведе на ДКК около 50 млн. лв. за многократно препродавания борч. Караниколов припомни, че макар да е платил тези 50 млн. лв., \"Дунарит\" оспорва пред съда вписването на ДКК като заложен кредитор на предприятието и така то е в омагьосан кръг.\r\n\t\"Ако \"Дунарит\" оттегли исковата си молба срещу вписването на ДКК като негов кредитор по предишния дълг от 47 млн. лв., плащането му ще бъде прието и ще остане уреждането на изкупения миналата седмица дълг от 82 млн. лв.\", обясни Караниколов. Той обаче допълни, че анализът на ДКК показал, че \"Хедж инвестмънт България\" има още дългове към КТБ, обвързани с \"Дунарит\". По думите му става въпрос за още 50 млн. лв., но тепърва ще се уточнява през кои частни компании са ставали цесиите за този борч. Стана ясно обаче, че държавата смята да изкупи и тях и да продължи да атакува собствеността на \"Дунарит\".\r\n\tМакар русенското предприятие да бе със спрян лиценз заради обвинените в пране на пари негови шефове и това да наложи назначаването на прокурист, заводът в момента работи нормално и изнася продукция през държавния оръжеен търговец.\r\n\tПродължаващите опити на държавата да го придобие обаче може да провокират отново протести и не е изключено оръжейниците от Русе да се присъединят към недоволстващите работници от \"Емко\", които се заканиха да излязат със семействата си на гладна стачка в палатков лагер пред Народното събрание, ако не им бъде възстановен лицензът на \"Емко\" за внос и износ на продукция.\r\n\tСпоред работещите в тях атаките на държавата с отнемане на лицензи са провокирани от интереса е да придобие \"Дунарит\", където \"Емко\" искаше да влезе в собствеността чрез увеличение на капитала. От \"Емко\" смятат, че институционалната преса цели финансовото обезкървяване на \"Емко\", за да не може то да влезе в капитала на \"Дунарит\", а държавата да предяви исканията си по дълговете към КТБ и така да прилапа завода в момент, в който оръжейният бизнес се задъхва от поръчки, а българският износ на военна продукция е през 2016 г., надхвърляйки 1 млрд. евро.", "date": "2017.09.20", "title": "Нов опит на държавата да вземе \"Дунарит\", пак чрез дълг към КТБ"}
{"url": "http://www.mediapool.bg/padnaha-98-ot-mitata-za-targoviya-s-kanada-news269464.html", "text": "Днес, 21 септември, всеобхватното икономическо и търговско споразумение между ЕС и Канада (по-известно с английската си абревиатура СЕТА) временно влеза в сила.\r\n\tВременното прилагане на споразумението става факт, след като споразумението бе одобрено от Съвета на ЕС и Европейския парламент, а също и от властите на Канада. То обаче ще влезе в сила изцяло и окончателно едва когато бъде ратифицирано от всички държави членки.\r\n\tСЕТА дава възможност на фирмите от ЕС, независимо от техния мащаб, нови възможности за осъществяване на износ за Канада. По изчисления на Брюксел то ще позволи на предприятията от съюза да правят икономии в годишен размер от 590 млн. евро - сумата, която плащат под формата на мита върху стоките, изнасяни за Канада.\r\n\tСчитано от 21 септември, СЕТА премахва митата за 98 % от продуктите (тарифните линии), с които ЕС търгува с Канада. То също така осигурява на фирмите от ЕС най-добрият достъп, който някога е бил предоставян на дружества извън Канада, до възлагането на обществени поръчки не само на федерално равнище, но и на провинциално и общинско равнище в северноамериканската държава.\r\n\tСпоред ЕК особена полза от СЕТА ще имат малките фирми, които вече ще избягват тежките бюрократични процедури при износа към Канада.\r\n\t\"ЕС допълнително отвори пазара си за някои конкурентни канадски продукти по един ограничен и балансиран начин, като успоредно с това е подобрен достъпът до канадския пазар за важни европейски експортни продукти - сирене, вино и спиртни напитки, плодове и зеленчуци, както и преработени продукти. СЕТА също така ще защити 143 географски означения на ЕС в Канада, отнасящи се до висококачествени регионални хранителни продукти и напитки\", твърдят от ЕК.\r\n\tРазпоредбите от СЕТА, които няма да бъдат обхванати от временното прилагане на споразумението, включват например създаването на специални трибунали, които да разглеждат инвестиционни спорове.\r\n\tВъпреки шумните критики, че , се оказа, че споразумението не променя нищо по отношение на регулациите на генномодифицираните организми в ЕС и предвижда изрична забрана за внос на третирано с хормони месо.\r\n\tСрещу подписването на СЕТА имаше огромна съпротива както в ЕС, така и в Канада. Все пак споразумението получи финално одобрение от лидерите на ЕС, а България и Румъния издействаха писмени уверения от Отава, че визите за техните граждани ще отпаднат от 1 декември 2017 г.\r\n\tПо данни на ЕК българският износ за Канада за 2015 г. е бил в размер 82 млн. евро, а вносът оттам – 47 млн. евро.\r\n\tПо данни на Министерството на икономиката за северноамериканската държава България изнася най-много електрически акумулатори, слънчогледово семе, ламарини, листове и ленти от мед, оптични влакна и хлебарски и сладкарски продукти. Страната внася най-много морски дарове (ракообразни), зеленчуци със сухи бобови чушки, печатни произведения, електрически апарати за сигнализация и части за радио-телевизионни апарати.\r\n\tПо отношение на услугите Канада е 11-ят най-голям търговски партньор на България извън ЕС, като основно става дума за телекомуникации.\r\n\tБлагодарение на СЕТА облекчения за живот и работа в Канада ще има особено за няколко групи специалисти – адвокати, счетоводители, архитекти и инженери.\r\n\tКанадските инвестиции у нас за 2015 г. са били в размер на 25 млн. евро, сочат още данните на ЕК.", "date": "2017.09.20", "title": "Паднаха 98% от митата за търговия с Канада"}
{"url": "http://www.mediapool.bg/podpalvachi-na-voini-i-mirotvortsi-v-oon-news269462.html", "text": "ООН не е форумът, на който се очаква да бъде отправена заплаха за война. Именно това обаче направи американският президент Доналд Тръмп в речта си пред Общото събрание. Изказването на Тръмп напомни за скандалната формулировка \"ос на злото\" на бившия президент Джордж У. Буш от 2002 г., демонизираща Иран, Северна Корея и Ирак.\r\n\tТози път Ирак беше пощаден, след като изчезна от вражеския списък на Тръмп. Иран се оказа \"безразсъден\", свиреп и незаслужаващ доверие въпреки споразумението от времето на Барак Обама за прекратяване на иранската програма за ядрени оръжия.\r\n\tМерникът на Тръмп беше насочен в още по-голяма степен към Пхенян. Президентът предупреди, че ще \"унищожи напълно Северна Корея\", за да защити САЩ и съюзниците им, и отново унижи севернокорейския лидер Ким Чен-ун, наричайки го \"човека ракета\". Тръмп каза, че Ким е предприел \"самоубийствена за него и режима му мисия\".\r\n\tВ цялото това настървение пред световна организация, чиято главна цел е мирното разрешаване на спорове, нямаше и намек за компромис или за интерес към преговори. То е в красноречив контраст с подхода на президента Обама към много от същите проблеми, повдигнати от същата трибуна през 2009 г.\r\n\t\"Северна Корея и Иран заплашват да ни плъзнат по опасна наклонена плоскост и трябва да им се търси отговорност, ако поставят стремежа към ядрено оръжие пред регионалната стабилност\", предупреди Обама тогава Общото събрание.\r\n\tТой обаче каза също, че уважава \"правата на тези страни като членове на международната общност\" и \"ще се придържа към дипломация, която проправя път към повече благополучие и мир за двете страни, ако те изпълняват задълженията си\".\r\n\tПодобно на Обама и други президенти са използвали тази трибуна за твърда риторика срещу неприятелите и за призоваване на световната организация да полага повече усилия за справяне с международните предизвикателства. Мрачният тон и фокусът на Тръмп обаче представляват сериозно отклонение, да не говорим за войнствения му подход към Северна Корея.\r\n\t\"Никой не е проявявал по-голямо презрение към други държави и към добруването на собствения си народ от извратения режим в Северна Корея\", заяви той, като оценката му за Иран беше не по-малко унищожителна.\r\n\t\"Отдавна е време страните по света да се противопоставят на още един безразсъден режим, който говори открито за масово изтребление, обещава смърт на Америка, заканва се да унищожи Израел и да съсипе много лидери и нации, представени в тази зала\", каза той за ръководеното от шиити правителство в Техеран.\r\n\tТръмп нарече иранската ядрена сделка от 2015 г. \"една от най-лошите и едностранчивите, в които САЩ са участвали някога\" и ясно показа, че възнамерява да се оттегли то нея, въпреки убедителните доказателства, че Иран изпълнява условията й.\r\n\tСъгласно закона Тръмп се очаква да потвърди пред Конгреса следващия месец, че Иран продължава да спазва ангажиментите си, но вчерашните му коментари са най-показателния знак, че няма да го направи, а най-вероятно ще принуди Конгреса да се занимава с този пораждащ политически спорове въпрос. Ако Америка се оттегли от споразумението, това ще възмути останалите големи световни сили, участващи в него – Франция, Великобритания, Германия, Русия и Китай - и ще осигури на Иран извинение да възобнови в пълна степен ядрената си програма. Защо Тръмп би поел такъв риск, при положение че севернокорейската програма е достатъчно обезпокоителна, е загадка.\r\n\tДо голяма степен благоприятните коментари на Тръмп за ООН бяха окуражаващи предвид това, че преди време той определяше организацията като безполезна и заяви, че тя няма място във визията му \"Америка на първо място\". Но отношението му към нея като към сбор от суверенни държави изглежда беше предназначено за избирателите му, повечето от които аплодират национализма на Тръмп и подозират ООН, че има за цел да създаде световно правителство.\r\n\tМакар че похвали световната организация за работата й с бежанците и в областта на здравеопазването, а генералния секретар Антониу Гутериш - за усилията му да реформира институцията, той се оплака, че осигурявайки 22 процента от бюджета на ООН, САЩ плащат \"несправедлив дял от бремето\".\r\n\tОбама не беше сляп за слабостите на ООН, като изказа наблюдението, че \"организацията често се превръща във форум, пораждащ разногласия вместо да работи за единство, място повече за политически игри и използване на недоволството, отколкото за решаване на проблеми\". Пред страните членки той заяви, че \"отговорността и лидерството в 21-ви век изискват повече\". Той обаче беше по-обвързан с мултилатерализма като цяло, отбелязвайки, че след управлението на Джордж У. Буш правителството му е \"поело отново ангажиментите си към ООН\". \"Платихме сметките си\", каза той.\r\n\tВ отношението им към президентското управление разликата между двамата е от земята до небето. Тръмп, все още обсебен от победата си, заяви, че САЩ се представят \"много добре\" след избирането му, а въоръжените сили скоро ще бъдат \"по-силни от всякога\". Обама казваше, че е смирен пред поста и решен \"да действа смело и колективно в името на справедливостта и просперитета у дома и в чужбина\".", "date": "2017.09.20", "title": "Подпалвачи на войни и миротворци в ООН"}
{"url": "http://www.mediapool.bg/mazh-se-samozapali-pred-sadebnata-palata-v-bryuksel-news269465.html", "text": "Мъж се самозапали в центъра на Брюксел във вторник вечерта, съобщиха местни медии. Впоследствие прокуратурата уточни, че става въпрос за самоубийство.\r\n\tЗагиналият е белгийски гражданин на 32 години. Той е пристигнал пред сградата на Съдебната палата сам, залял се е с донесена от него пластмасова бутилка с гориво и се е запалил. След това скочил от висока тераса.\r\n\tСпоред прокуратурата самоубиецът е страдал от \"дълбоки психически проблеми\". Уточнява се, че мъжът е загинал от раните си на място.", "date": "2017.09.20", "title": "Мъж се самозапали пред Съдебната палата в Брюксел"}
{"url": "http://www.mediapool.bg/obezvredena-e-bomba-ot-vtorata-svetovna-voina-namerena-do-letishteto-vav-frankfurt-news269466.html", "text": "Непокътната бомба от Втората световна война, открита близо до терминал 2 на летището във Франкфурт, беше успешно обезвредена в сряда, съобщи ДПА, като се позовава на местната полиция.\r\n\t50-килограмовата бомба беше открита във вторник сутринта по време на изкопни работи за изграждането на нова връзка на метрото до летището.\r\n\tПолицията евакуира частично терминал 2 и пет хотела. Полетите на летището не бяха засегнати от инцидента, но близкия аутобан А3 трябваше временно да бъде затворен след полунощ.", "date": "2017.09.20", "title": "Обезвредена е бомба от Втората световна война, намерена до летището във Франкфурт"}
{"url": "http://www.mediapool.bg/radev-zakleimi-pred-oon-yadrenite-opiti-na-phenyan-i-se-obyavi-za-mirno-reshenie-na-svetovnite-konflikti-news269483.html", "text": "За България най-големият приоритет е защитата на външните граници на Европейския съюз, подчерта президентът Румен Радев в речта си пред Общото събрание на ООН, изнесена в сряда. По отношение на миграцията страната ни прилага балансиран подход, който включва спазване на международните хуманитарни норми и ефективното опазване на границите, посочи той.\r\n\t \r\n\tГоворейки за невижданите предизвикателства, пред които е изправен светът, Радев заяви, че страната ни подкрепя стратегията дипломация за мир като наблегна над ролята на превенцията и медиацията.\r\n\t \r\n\tРадев призова за общи усилия в помощ на засегнатите от военни конфликти, за да се върнат на на пътя на устойчивото развитие. По думите му България трябва да се справи с причините за принудителното разселване и миграцията.\r\n\t \n\n\r\n\tКонфликтите в различни части на света подкопават международния мир и сигурност и фундаменталните ценности на човечеството. Изблиците на насилие унищожават икономики, предизвикват мащабно движение на бежанци и мигранти, причиняват масово разпространение на болести, глад и огромно човешко страдание.\r\n\t \r\n\tНай-тежко засегнатите при всяка кризисна ситуация са децата. Трябва да адресираме по по-систематичен начин корените на въоръжените конфликти като същевременно зачитаме човешките права и върховенството на закона, подобрявайки икономиката и промотирайки социално приобщаване. Да не оставяме никой да изостава и да протегнем ръка към \"последните в редиците\" - това не са просто политически декларации от План 2030, каза президентът.\r\n\t \r\n\tСитуацията в Близкия Изток и Северна Африка продължава да предизвиква дълбока загриженост и има нужда от своевременни мерки на международната общност, която не трябва да се отклонява от спешната необходимост да бъде съживим Близкоизточния мирен процес.\r\n\t \r\n\tБългария потвърждава позицията си, че формулата за решение с \"две държави\" остава реалистична за израелско-палестинския конфликт.\r\n\t \r\n\tРадев заяви, че намирането на политическо решение на продължаващия конфликт в Сирия и изпълнението на политически преход в Сирия е от съществено значение за запазване суверенитета, независимостта и териториалната цялост на страната. Подкрепяме всички действия, целящи възможно най-бързо спиране на насилието и провеждане на преговори в Женева за намиране на трайно решение.\r\n\t \r\n\tДруг източник на дълбоки опасения за моята страна е ситуацията в Източна Украйна, която за съжаление, остава крайно нестабилна въпреки периодичните споразумения за спиране на огъня, каза Радев. Повтаряме нашия призив за гладко и пълно прилагане на Споразуменията от Минск, които нямат жизнеспособна алтернатива, допълни той.\r\n\t \r\n\tПрезидентът осъди и последните провокации на Северна Корея: \"България категорично осъжда ядрените тестове на Северна Корея, които водят до ескалация на напрежението в региона и подкопават мирния процес в света. Обявяваме са за мирно, дипломатично и политическо решение на ситуацията\".\r\n\t \r\n\tРадев отбеляза \"исторически значимото\" споразумение за иранската ядрена програма, като подчерта, че прилагането му е от изключителна важност за глобалната сигурност. Документът беше атакуван от американския президент Доналд Тръмп.\r\n\t \r\n\tРадев поясни, че тази сесия на ООН е специална за страната ни, тъй като е в навечерието на българското председателство на Съвета на ЕС.", "date": "2017.09.20", "title": "Радев заклейми пред ООН ядрените опити на Пхенян и се обяви за мирно решение на световните конфликти"}
