{"url": "http://www.mediapool.bg/moshten-ekoprotest-v-deset-grada-zaradi-pirin-bansko-otvarna-na-udara-news273806.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\"Пирин в Натура, а не в арматура\", \"Пирин не е баница\", \"Пирин не е за един сезон\", \"Гората – за мен, а не за \"Юлен\", \"Пирин е за всички!\" Това бяха само част от издигнатите плакати по време на протестите, организирани в десет български града в четвъртък вечерта, в защита на природния парк след правителственото решение за промяна на плана му за управление, който позволява нови ски строежи.\r\n\tКонтрапротест в подкрепа на намеренията на ски концесионера \"Юлен\" да изгради втори кабинков лифт в курорта излезе паралелно на международния път Е-79 край Симитли и предизвика блокада, задръстване и затруднения за преминаващите автомобили. Според участниците в него новите ски съоръжения са нужни за развитието на региона и зимния туризъм в България, а екозащитниците бранят чужди интереси. Кои обаче, отново не се разбра.\r\n\tСпоред кмета на Банско Георги Икономов притесненията на природозащитниците не били състоятелни. Той обяви още, че за 11 януари е насрочен национален протест на скиори в София в защита на \"Юлен\". За същия ден в столицата е планиран следващият голям протест в защита на Пирин.\r\n\tНай-много протестиращи срещу втората кабинка традиционно се събраха в столицата. Няколко хиляди души тръгнаха от паметника на Алеко Константинов на бул. \"Витоша\", изминавайки с музика, тъпани и скандирания пешеходното трасе за около час, след което блокираха за около половин час Ларгото между сградите на Министерския съвет и Президентството, с което бе спряно движението по ключови булеварди в центъра на София.\r\n\tСлед това протестиращите продължиха към парламента, а оттам се отправиха към Орлов мост, който също бе блокиран за около час. Полицейското присъствие беше засилено през цялото време на демонстрацията, но до ескалация на напрежение не се стигна нито веднъж.\r\n\tХората скандираха срещу правителството заради решението му да даде зелена светлина за строежа на нови ски съоръжения в парка, което според екокоалицията \"За да остане природа в България\" ще позволи ски строежи върху 48% от територията на парка. Според екоминистъра Нено Димов, чиято оставка е другото основно искане на екопротестите, строежи ще са възможни само върху 2.6 на сто от парка, колкото е буферната му зона, а другите 45% са позволени само за водохващания за питейни нужди на селищата в региона.\r\n\tСпоред Световния фонд за защита на дивата природа WWF обаче промяната в плана за управление на парка нарушава общо три национални закона, както и три европейски директиви.\r\n\tДемонстрации срещу правителственото решение и екоминистъра имаше в още девет града. Във Велико Търново протестът се оказа нерегламентиран, заради което присъстващите бяха глобени. Това обаче не попречи на хората да изразят недоволството си\r\n\t\"Туризмът е достатъчно добре развит, за да унищожаваме всичко. Разбирам и хората, които преживяват от това, но сигурно има други начини, за да не бъде унищожавана гората\", заяви протестиращ в старопрестолния град, цитиран от БНР.\r\n\t\"Най-вече съм отвратен от алчността на българина, който казва: майната му на природата, важното е аз да си направя парите. Банскалии искат да направят нещо, каквото стана по Черноморието\", допълни той.\r\n\tДруга участничка в протеста каза, че не е съгласна \"български национален парк да бъде даден на офшорка, която дори не си плаща данъците в България\".\r\n\t\r\n\tНедоволни излязоха и пред общината в Пловдив. Впоследствие шествието от около 300 души мина през центъра на града с възгласи: \"Искаме природа, не искаме бетон\".  \r\n\tВ Русе също се състоя шествие на стотици жители през централната пешеходна улица с транспаранти и изразиха несъгласието си с бъдещите намерения за строежи с възгласи: \"Не искаме строежи, а горски таралежи“, \"Мафия\" и \"Оставка\". Млади хора, част от които с децата си, пяха: \"Хубава си, моя горо\", докато стигнат до Паметника на Свободата.\r\n\tПротестиращите обясниха, че не са срещу изграждането на втори лифт, а срещу начина, по който това се случва. \"Проблемът е много по-дълбок, отваря се вратата широко да влязат инвеститори в горската част на парка, да се изсичат гори и изобщо за едно много по-мащабно разгръщане и разширяване на ски зоната вследствие на презастрояването на Банско, продължава се един порочен кръг по този начин. А Пирин е нещо, което е свързано с душата на българина, независимо откъде сме. Аз лично за първи път, като отидох там, после не бях на себе си, толкова бях впечатлен и така бях влюбен в тази планина и съм сигурен, че това го преживяват много хора в цялата страна\", разказа екоактивистът Михаил Михов, цитиран от БГНЕС.\r\n\tСтотици бургазлии също се включиха в екопротеста. Демонстрация имаше и в Стара Загора пред областната управа. Жители на Дупница изказаха мнение, че не бива правителството да се разпорежда под натиска на коалиционните си партньори със съдбата на парка, който съхранява уникално природно богатство. Макар и по-рехав, протест в защита на Пирин се състоя и в Свищов.\r\n\tЗащитниците на втория лифт в Банско и региона предприеха контрадемонстрация, излизайки на протест на пътя край Симитли и блокираха за около час и половина – до 20.00 часа, движението по международния път.\r\n\tНа един от транспарантите поддръжниците на \"Юлен\" призоваха: \"Вън зелените паразити от България“. Протестът бе подкрепен от депутати от региона, кметовете на Благоевград, Симитли, Банско, Гоце Делчев, Якоруда, Петрич, Сандански, Гърмен и др.\r\n\tНачинът, по който бе направена частичната пътна блокада край Симитри провокира недоволството на шофьори на тирове, които на свой ред препречиха пътните платна и спряха трафика от Банско към Благоевград и София. Десетки патрули охраняваха протестиращите, за да се предотвратят инциденти.\r\n\t\r\n\tПо-рано през деня пет десни партии определиха като резултат на политическо изнудване и ескалация на плановете за застрояване на Банско и Пирин решението на правителството да промени плана за управление на националния парк и също като природозащитниците, които излизат в четвъртък на пореден протест в защита на планината, поискаха то да бъде отменено, а министърът на околната среда и водите Нено Димов незабавно да подаде оставката си.\r\n\tВ свое изявление партиите \"Демократи за Силна България”, \"Да, България”, \"Зелените\", БЗНС и ДЕОС посочиха, че няма причина да са против втори лифт при спазване на закона, след екологична оценка и правен анализ, гарантиращ прозрачна и конкурентна концесионна процедура. \"Но се противопоставяме категорично на беззаконието и олигархичния монополизъм, които рушат, а не подкрепят туризма. Настояваме за устойчиво развитие на българските планини, запазване на природата и разумна национална стратегия за зимен спорт. Няма да допуснем българските планини да се превърнат в нов Слънчев бряг\", пише в позицията на десните партии.\r\n\tСпоред тях промените в плана за управление на парк \"Пирин“ са в резултат на политическо изнудване и няма да доведат до обещаното бързо изграждане на втори лифт в Банско, а ще ескалират от планове за нови няколкостотин километра писти и съоръжения, до изсичане и ерозия на хиляди декари вековни гори и в нов бум на застрояването както на Банско, така и на самия Пирин.\r\n\t\"България трябва да гради общество, основано на знанието и запазената природа, а не на разхищението и изстискването на природните и човешки ресурси. Проспериращите общества, които искаме да следваме, са станали такива именно давайки възможност за успех на всеки гражданин, а не чрез раздаване на подаръци на близки до властта олигарси\", пише в  писмото им.\r\n\tСпоред тях Нено Димов трябва да си подаде оставката, тъй като през последните месеци и станало очевидно, че \"не само не работи за по-чиста околна среда и защита на природата, което е длъжността му, но и защитава интересите на конкретна клиентела с коренно противоположни интереси\".\r\n\t\r\n\tПартиите смятат, че управляващите, техните медии и концесионера на ски зоната умишлено насаждат заблудата, че решението е за втора кабинкова линия, докато всъщност \"Юлен\" се опитва по този начин да заграби планината и и да затрие всеки конкурентен зимен курорт.\r\n\t\"Дори министър Димов потвърди, че инвестиционно предложение за втори лифт няма - има обаче опити за вкарване в регулация и строителни планове на терени, попадащи в Националния парк, заети от вековни гори\", посочват партиите, имайки предвид плана на община  като разширение на курорта.\r\n\tСпоред тях решението на кабинета \"Борисов 3\" е пример за беззаконието, безотговорността и обслужването на частни олигархични интереси, които съсипват природата, туризма и местните общности. \"То отваря вратички за мутренско застрояване, юридически хаос и нови нарушения на концесията за ски-зона “Банско” от офшорка с неясен собственик\", посочва се в изявлението на десните партии.\r\n\tТе настояват управляващите, и особено министерствата на туризма и на околната среда \"да не обслужват строителните мераци на своите кметове и олигарси, а да подготвят национална стратегия за развитие на зимния туризъм\". \"Българските планини дават много възможности за зимни спортове, в интерес на бизнеса и скиорите от всички планински региони на страната, без унищожаване на природата. Тези възможности обаче не се осъществяват\", пише в позицията.\r\n\tКато най-тежкия пример за безхаберие към обществения интерес те дават блокирането на зимния спорт на Витоша и ограничаването на достъпа на софиянци и десетки хиляди чужди туристи в столицата до планината.\r\n\t\"От години настояваме и сме направили необходимите предложения за разтрогване на договора, с който Столичната община е продала въжените си линии на \"Витоша ски” АД, поради нарушение на основното задължение - поддържане на предмета на дейност и превоз на скиори и туристи. СО, освен че отказва да прекрати договора с монополиста, ограничава до минимум  градския транспорт до Витоша и е съучастник в ограничаването на  достъпа до планината\", допълва се в изявлението. Отделно спортното министерство бездейства за ремонта на своя лифт \"Заека”, посочват още партиите.\r\n\tЗатова те подкрепят гражданските протести в защита на Пирин и вековните гори, тъй като това е достойна кауза и една от най-важните битки между нормалните граждани на България и олигарсите-кукловоди и техните политически \"кукли“.\r\n\tПриродозащитниците на свой ред обясняват свиканите масови протести с това, че решението за промяна в плана на парка е взето въпреки внесените над 1000 писмени становища и над 100 000 писма от граждани от цял свят в защита на парка. По думите им така се погазва Закона за защитените територии и европейската директива за природните местообитания, застрашава се от сеч на вековни гори едно от най-ценните природни места в България.\n\n\r\n\tРешението не е в полза за местните общности, защото всеки устройствен план, приет въз основа на тези изменения, ще бъде незаконен; не решава проблема с монопола на стопанската дейност в района, както и проблемите с изключителната държавна собственост, породени от системните нарушения на концесионера на зона Банско.\r\n\tДействията на правителството не решават и проблема с презастрояването и ниските цени на имотите в курорта и създават юридически хаос\", смятат от коалицията \"За да остане природа в България\", организатор на протестите.\r\n\t\r\n\tСпоред вицепремиера Валери Симеонов и радетел на втория кабинков лифт, протестите срещу новите ски съоръжения в Банско са \"опит за саботиране на възможностите на българския туризъм”. По думите му изкуствено се създава проблем и всеки, който гледа отговорно на този казус, трябва да се постарае да намери решение за него.\r\n\t\"За протестите за мен има два мотива. Единият е чисто комерсиален – тук са намесени средства на други държави, които приемат Банско за техен конкурент”, каза Симеонов пред бТВ и изреди страни като Швейцария, Франция и Австрия.\r\n\t\"Докато се дърляме, не е направен нито един метър лифт и ски писта точно заради саботажа на тези хора, които са платени”, заяви той.\r\n\t\"Това лъсна с декларациите на партиите, които подкрепят този протест. \"Да, България”, ДСБ, ДЕОС и други, които след 7 месеца парализа се опитват да излязат от безтегловността след изборите и търсят да придобият обществени и електорални дивиденти”, смята вицепремиерът. Той определи като лъжа твърденията на природозащитниците, че ще бъдат изсечени вековни гори в Пирин.", "date": "2018.01.04", "title": "Мощен екопротест в десет града заради Пирин, Банско отвърна на удара"}
{"url": "http://www.mediapool.bg/iztochnitsite-na-elektromagnitni-poleta-vlizat-v-publichen-registar-news273835.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсички съоръжения, които излъчват електромагнитни вълни, в това число и антените на мобилните оператори, ще влязат в публичен регистър, до който гражданите ще имат достъп. Това предвиждат промени в наредба на здравното министерство.\r\n\tПромените предвиждат да се създаде и поддържа публична информационна база с данни за обектите с излъчващи съоръжения, които са част от електронна съобщителна мрежа, като базови и радиорелейни станции, радио- и телевизионни предаватели и ретранслатори, радиолокаторни и навигационни станции и други подобни, като всеки гражданин ще има право да получи информация за нивата на електрическите, магнитните и електромагнитните полета, без да е необходимо да доказва конкретен интерес.\r\n\tБазата данни ще има публично достъпна част и ще включва списък на обектите с излъчващи съоръжения, тяхното местоположение, информация относно извършените измервания на нивата на електромагнитното излъчване и респективно служебна част за органите на държавния здравен контрол.\r\n\tС предложените промени се цели предоставяне на своевременна и достоверна информация за населението по отношение на обектите с излъчващи съоръжения в населените места, резултатите от извършения върху тях контрол от страна на държавните органи и повишаване на информираността на гражданите относно въздействието на нейонизиращи лъчения върху здравето.\r\n\tОсвен това  може да бъде пуснат в експлоатация веднага, тъй като интернет базираната информационна база данни вече е създадена по проект “Подобряване на контрола и информационни системи за превенцията на риска в здравеопазването\" на Програма BG07 \"Инициативи за обществено здраве\", финансирана от Норвежкия финансов механизъм и Финансовия механизъм на Европейското икономическо пространство 2009–2014 г.\n\n\r\n\tБазата данни ще подобри мониторирането на излъчващите съоръжения и ще позволи на здравните инспекции да упражняват по-качествен контрол върху тях, за да не се допускат рискове за здравето на населението, посочват от здравното министерство.", "date": "2018.01.04", "title": "Източниците на електромагнитни полета влизат в публичен регистър"}
{"url": "http://www.mediapool.bg/evrozonata-e-s-nai-silen-rast-ot-7-godini-news273829.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕврозоната приключи 2017 г. с най-силния икономически растеж от седем години насам, показва проучване, цитирано в четвъртък от Ройтерс и Асошейтед прес.\r\n\tКомпанията за финансова информация Ай Ейч Ес Маркит (IHS Markit) съобщи, че основният й индекс (IHS Markit’s Final Composite Purchasing Managers’ Index), който е добър измерител на бизнес активността и растежа, е нараснал до 58.1 пункта през декември спрямо 57.5 пункта предходния месец.\r\n\tСтойност над 50 пункта бележи растеж, а декемврийското равнище е най-високото от февруари 2011 г.\r\n\tИкономическото възстановяване на еврозоната набра скорост през 2017 г. по редица причини, но най-вече заради това, че не се сбъднаха опасенията от победа на популистки лидери на ключови избори, коментира Асошейтед прес.\r\n\tКрис Уилямсън, главен бизнес икономист на Маркит, каза, че бляскавият край на 2017 г. е дооформил най-добрата година на еврозоната от десетилетие.\r\n\tСпоред Ройтерс новината ще засили натиска върху Европейската централна банка най-сетне тази година да прекрати политиката си на агресивни стимули. Съобщението съвпада с решението на централната банка да намали наполовина месечните покупки на облигации до 30 млрд. евро, започвайки още от този месец.\r\n\tСредната стойност на индекса PMI за 2017 г. е 56.4%, което е най-добрата му стойност от 2006 г. насам, посочи още Уилямсън.\r\n\tРастежът през последното тримесечие е бил 0.8%, което е най-доброто постижение сред всички развити икономики и е над предварителните прогнози за 0.6%.\r\n\tСпоред прогнозите на IHS Markit възходящото развитие ще продължи, като увеличеното търсене стимулира компаниите да наемат персонал.\r\n\tБезработицата в еврозоната се покачи до 12.1% през първата половина на 2013 г., но сега вече тя е намаляла до 8.8%.\r\n\tЦеновият натиск обаче все още е слаб, което вероятно е разочарование за ЕЦБ, тъй като тя се бори да увеличи инфлацията. Инфрационният натиск все още е на нива, които не са виждани от поне шест години.\r\n\t\"Големият въпрос на 2018 г. е дали относително високата безработица и свободните мощности в много държави ще продължат да задържат ръста на заплатите и да поддържат тавана на потребителската инфлация\", коментира в заключение Крис Уилямсън.", "date": "2018.01.04", "title": "Еврозоната е с най-силен ръст от 7 години"}
{"url": "http://www.mediapool.bg/kak-detskoto-kino-i-psihoanaliza-mogat-da-pomognat-na-detsa-ot-riskova-sreda-news273830.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАтелие \"Прегърни ме\", което години наред работи с изостави деца и ги учи да се утвърждават чрез занимания с изкуство и занаяти, миналата година експериментира с интересен проект \"Детско кино и психоанализа – превенция на асоциално поведение и агресия\". Включени бяха 17 деца на възраст от 10 до 14 години, настанени в Центрове за настаняване от семеен тип (ЦНСТ) на територията на гр. София. За шест месеца децата заедно с група от експерти (психолози, педагог, арт терапевт и експерт социални дейности) гледаха и анализираха десет специално подбрани филма.\r\n\tЦелият процес бе обмислен така, че да създаде условия, среда и време, които да направят възможно началото на базирана на артистични практики работа, повишаваща емоционалното осъзнаване, зрялост и саморегулация на децата.\r\n\t\"Методът за работа с деца, създаден от д.м.н. Вивиан Праматаров и проф. Андреас Хамбургер, е част от развитието на психоаналитичния възглед за потенциално възможната срещата със себе си, посредством личните реакции, предизвикани от филма. Когато публиката е от възрастни, поканата е да се споделят асоциациите и преживяванията в открита дискусия. Децата изразяват съзнаваните и несъзнаваните си емоции първо на белия лист, като рисунка – във форми и цветове. Символизираните вълнения не се психологизират и интерпретират. Децата разказват за тях и така съумяват да артикулират емоциите си. Груповата дискусия между психолозите и децата е защитено пространство за спор, изява, или скривалище. Процесът се филмира и играта \"на кино\" продължава\", обясняват създателите и вдъхновителите на проекта, осъществен с подкрепата на Фонд \"Социална закрила\" към Министерството на труда и социалната политика.\r\n\t\"Когато децата гледат кино, те се идентифицират с \"възможни светове\", избледняващи след 90 минути. Свободни от предизвикателствата на реалността, те експериментират с идеи и чувства, ролеви модели и идентификации. Умението емоциите да се разпознават, назовават и да се свързват с другите е в основата на емпатията и емоционалната зрялост. Ние вярваме, че възможността да се възприема света и отношенията в много нюанси, прави съществуването ни по-пълноценно\", казва гл. ас. д-р Камелия Ханчева, психолог.\r\n\t\"Начинът, по който децата възприемат света е доста различен от начина, по който възрастните го възприемат. Приликите започват да се случват след 12-13-15 годишна възраст, когато светът през очите на юношите и светът през очите на възрастните вече е индивидуални, а не възрастово различен. Децата виждат много повече контрасти и много по-малко нюанси в преживяванията. И ние трябва да ги научим, както художниците ги учат – да нюансират цветовете в рисунките, ние да трябва да ги учим да тонират емоциите, преживяванията си. Да не разделят света на черно и бяло\", допълва тя.\r\n\t\"Аз разказвам постоянно за нашите срещи. Правя го, защото това, което се случи, надхвърли всякакви мои първоначални очаквания\", споделя педагогът на проекта Богдана Манова-Чонкова. \"През това време децата се отвориха към нас, по-големите. Часовете, прекарани толкова смислено, уплътнени във всякакви интересни занимания, ни ги представиха по един много друг, много различен начин. Разбраха, че могат – могат да рисуват, могат да говорят, да говорят за чувствата си. Голяма част от напрежението, което те носят, се смъкна. И децата се почувстваха, в рамката на всички 10 сеанса, пък и след това, много по-защитени, много по-щастливи\", казва тя.\r\n\t\"Срещите с децата са изключително преживяване. Това е едно вълшебство – което се случва тук и сега. Аз научавам много и съм благодарна, че те ме допускат до техния детски свят. Те отварят малко една врата. И ми казват:  Очаквам те да разберат повече себе си. Да съумея да им помогна да изградят една стабилна личност, която ще им помогне в живота по-нататък\", коментира Вивиан Праматароф-Хамбургер.", "date": "2018.01.04", "title": "Как детското кино и психоанализа могат да помогнат на деца от рискова среда"}
{"url": "http://www.mediapool.bg/grazhdani-plashat-s-protesti-zaradi-dupki-po-sofiyski-bulevard-news273832.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГраждани искат спешен ремонт на столичния бул. \"Искърско шосе\" и другите улици, свързващи жк \"Дружба\" 1 и 2 с кварталите \"Абдовица\" и \"Димитър Миленков\" и с. Бусманци.\r\n\t\"Лошото състояние на пътя, на тротоарите и тяхната липса на много места ежедневно са предпоставка за произшествия и инциденти с щети и с опасност за живота и здравето на пътуващите с градския транспорт, с лични автомобили или пешеходци\", пишат недоволните в писмо до кмета на район \"Искър\" Ивайло Цеков с копие до кмета на Столичната община Йорданка Фандъкова.\r\n\tПисмото е подписано от представители на обществените съвети на кв. \"Абдовица\", с. Бусманци, и жк \"Дружба\" 2. Сред недоволните е и районният съвет на БСП - Искър.\r\n\t\"Изразяваме своето възмущение от поредния некачествен ремонт в края на 2017 година, който не издържа и няколко дни и само и единствено за пореден път източи средства на столичните данъкоплатци\", пише още в писмото. Те заплашват с протести, включително и спиране на движението по бул. \"Искърско шосе\" или в центъра на СОфия, ако не се предприемат спешни действия за решаване на проблема.", "date": "2018.01.04", "title": "Граждани плашат с протести заради дупки по софийски булевард"}
{"url": "http://www.mediapool.bg/novata-anketa-na-shantekler-news273833.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГодината започва тъй да се каже \"европейски\", ала в сгъстена национална неяснота. Заети с новата си (временна) роля – да дадем насоки на Западните Балкани, на отношенията между Турция и Европа, както и на излизането на Великобритания от ЕС, няма как да позабравим и своите си работи. Сиреч управлението на страната.\r\n\tТа ако някой обича, да отговори на следното: ще има или няма да има вот на недоверие срещу правителството? И ако има (въпреки противоречивите податки в ДПС), кога ще е той? Реален вот ли ще е или упражнение в деня, когато цъфтят налъмите – ден, наличен основно в политическия календар.\r\n\tИ щом никой не ни казва нищо в следпразничната умора, не е зле сами да формулираме питанията си. Затуй реших да преповторя една шеговита анкета, проведена не от друг, ами от самия Димчо Дебелянов преди около сто и пет години. Има я в събраните му съчинения, без някой да ѝ обръща специално внимание. А пък тя е показателна за нашенските политически нрави.\r\n\tИ тъй, в началото на пореден политически сезон, когато витаели въпроси за оставката на кабинета, Дебелянов, пописващ в сатиричното издание \"Шантеклер\" (за него по-нататък), разпраща \"окръжно до разни политически лидери и опозиционни такива със заповед да отговорят незабавно на следните въпроси\". Те – познайте – разбира се, че не му отговарят. Не защото тогава е имало проблем с комуникацията (нали още не са съществували социални мрежи), а понеже политиците по принцип не обичат да отговорят на подобни въпроси. Което не му е попречило сам да си отговори на тях, използвайки обичайните им лакърдии.\r\n\tТа и аз, вдъхновен от примера на класика, реших да преповтаря тези питания (в леко осъвременена редакция), съпровождайки ги с евентуалните отговори, които тези значими политически фигури (хипотетично) биха дали в началото на 2018 г.\n\n\r\n\tВъпросите са следните:\r\n\t* * *\r\n\tПърви, както можеше да се очаква, отговори г-н Бойко Борисов.\r\n\tНе са случайни, направо неслучайни са нашите работи. И г-н Борисов, като ловък политически диалектик, изследва тъкмо този поврат в политиката ни. Най-злоумишлена е тъкмо \"необходимата неслучайност\", инак изпадаме в \"невъзможността да намерим мост от статичното към динамичното\", както май беше казал Енгелс (или Дюринг), забравил съм вече. Дано някои от \"новите леви\" се сети да подскаже. Че да не сбъркаме Енгелс с Анти-Дюринг. Или Анти-Борисов с Борисов.\r\n\tБрях, че и крадци ли имало в парламента? Ний бяхме чули само за наркотрафиканти и то пак от устата на г-н премиера. Че как ли народните избраници тогава си овардват имуществото? Да не би от тези думи на г-н министър-председателя – изречени високо алегорично или ниско метафорично – да следват и някои съвсем нелицеприятни предположения? Примерно, че докато политиците са \"на казан\", те омазват \"принаденото\" с катран профилактично, та да не им го пожелаят или отмъкнат останалите? Стряскаща мисъл, особено \"докато сме във фокуса на Европа\". Явно не е добре да си на власт.\r\n\t* * *\r\n\tСлед него отговори г-жа Корнелия Нинова.\r\n\tПолитическата ситуация била кризисна, а ний се помайваме. \"Казанът\" настрана: щом има течове (в системата), нещата не търпят отлагане. Въпросът е кой да врътне кранчето. И ще има ли политическо съгласие, за да се прави ремонт? Може да се окаже обратното. Че в период на \"политически течове\" отделните народни представители са най-облагодетелствани: където и да си подложиш канчето, все ще си начерпиш нещо. А сетне овайкват цените на водата и предлагат за населението \"водни помощи\". Въпросът, чуваме, бил \"системен\": не само в \"теча\", а явно и в \"оливането\", \"препиването\" или \"масовото подмокряне\". Ама нали и госпожата е неизменна \"част от системата\". Явно нещата са съвсем \"неслучайни\".\r\n\tИ каква стана тя – \"омагьосан кръг\". Бедността изисква справяне с корупцията, а пък масовостта на корупцията (при зле функциониращата държава) е следствие от същата тази бедност. Как тогава правителството, \"за да не се излагаме пред чужденците\", да се справи с проблема? Как да го \"отсече от корен\"? Да не би като хан Крум или Хамурапи: да започне да сече ръцете на даващите и ръцете на вземащите? Че къде тогава ще му излезе краят? Ами ако изведнъж броят на \"възмездено осакатените\" в България нарасне хилядократно, как ще я караме тогава? Замислете се, че то може и без политически елит да останем.\r\n\tТака например един парламентарен журналист преди време ми сподели, че в Народното събрание се били завъдили бълхи. В пряк, не в преносен смисъл. Пробвали да обезпаразитят парламента, ала напразно. Интересното било, че бълхите атакували хората ту отляво, ту отдясно, но най-често централно. Дали това не е притча?\r\n\t* * *\r\n\tИ накрая отговори г-н Карадайъ (Но с неразбираем словоред и труден синтаксис. Ето защо, пък и заради разминаването с г-н Доган, препечатвам отговорите, дадени навремето от Димчо Дебелянов за друга политическа сила. Съвпадението е интересно).\r\n\tЯвно в туй е политическата амбивалентност на движението – дори да си в политическа опозиция, винаги икономически си на власт. Което не е \"след дъжд качулка\", ами си е \"рахат на сянка\".\r\n\t* * *\r\n\tИ какво излиза – Дебеляновата \"политическа анкета\" продължава да действа. И все сме в политически \"Шантеклер\". Само припомням, че името на изданието идва от нашумялата в началото на ХХ в. пиеса на Едмон Ростан, в която един петел с името Шантеклер кукурига в тъмната нощ, за да стресне заспалите в тежка дрямка. Така името Шантеклер се превръща истинска мода (не само литературна). Прочутата нова мода \"Шантеклер\", за която мнозина са чували, ала малцина са виждали, което изобщо не е толкова важно.\r\n\tА що се отнася до Дебелянов, той обезсмъртява същата \"политическа кризисност\" в стиховете:\r\n\t\r\n\tПродължението е някак излишно.", "date": "2018.01.04", "title": "Новата \"анкета на Шантеклер\""}
{"url": "http://www.mediapool.bg/blear-iska-britanskite-izbirateli-otnovo-da-si-kazhat-mnenieto-za-brekzita-news273837.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият британски премиер Тони Блеър отново защити своето становище, че избирателите трябва да имат втори шанс за преосмисляне на Брекзита, сред като плановете за британското изтегляне от Европейския съюз изкристализират, предаде Асошиейтед прес.\r\n\t \r\n\tБлеър каза, че Лейбъристката партия, която той оглавяваше 13 години, трябва активно да се противопоставя на Брекзита, вместо да се съобразява с плановете, изложени от премиерката Тереза Мей.\r\n\t \r\n\t\"Искам да кажа едно много, много просто нещо: през 2016 г. вие знаехте, че искахте излизане от ЕС, но не виждахте условията за алтернативните ни отношения (с него). Ако, след като видите тези условия, мислите, че е по-добре да останем в Европа, имате право да си кажете думата по този въпрос\", каза експремиерът.\r\n\t \r\n\t \r\n\tБлеър добави, че линията на сегашния лидер на лейбъристите Джереми Корбин, която де факто подкрепя Брекзита, е погрешна.", "date": "2018.01.04", "title": "Блеър иска британските избиратели отново да си кажат мнението за Брекзита"}
{"url": "http://www.mediapool.bg/moskva-oproverga-saobshtenie-che-ruski-samoleti-sa-bili-unishtozheni-ot-buntovnitsi-v-siriya-news273839.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на отбраната в Москва опроверга информация във в. \"Комерсант\", според която седем руски самолета са били унищожени от бунтовнически артилерийски обстрел срещу военновъздушната база Хмеймим в Сирия на 31 декември, предаде ТАСС.\r\n\t \r\n\tСъобщението за уж \"фактически унищожени\" седем руски военни самолета във въздушната база Хмеймим е фейк. Руската авиогрупа в Сирия е в бойна готовност и продължава да изпълнява задачите си, заяви събеседник на агенцията в московското министерство.\r\n\t \r\n\tПри внезапен минометен обстрел срещу летище Хмеймим от страна на диверсионна група на 31 декември след падането на нощта са загинали двама военнослужещи, уточни руското министерство на отбраната.\r\n\t \r\n\tРуският вестник \"Комерсант\" цитира по-рано източници, според които на 31 декември бойци от терористична групировка са обстреляли с миномети базата Хмеймим и са унищожили четири бомбардировача Су-24, два изтребителя Су-35С, един транспортен самолет Ан-72 и един склад за муниции. По данни на изданието възможно било да са пострадали и над 10 руски военни.", "date": "2018.01.04", "title": "Москва опроверга съобщение, че руски самолети са били унищожени от бунтовници в Сирия"}
{"url": "http://www.mediapool.bg/balgarska-it-kompaniya-prodava-stokata-si-s-kriptovaluta-news273828.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПродуктите на българската компания \"Алтерко Роботикс\" вече могат да бъдат закупени с криптовалута, съобщи фирмата, която работи в сферата на интернет на нещата (IoT).\r\n\tВсеки, който притежава биткойни, паралелната валута биткойн кеш и лайткойн може да купи с тях предлаганите от \"Алтерко Роботикс\" продукти, след които са такива за автоматизация на дома. Така фирмата става една от първите IoT компании у нас въвели този метод за плащане.\r\n\t\"Като иновативна компания ние вече предлагаме на нашите клиенти и иновативен начин на плащане\", коментира изпълнителният й директор Димитър Димитров. Според него това ще осигури възможност за поръчки от цял свят без необходимост цената да се конвертира в евро или долари. Той обещава съвсем скоро да бъде увеличен и броят на видовете криптовалути, които компанията да приема за плащане.\r\n\tПо света и у нас все повече уебсайтове въвеждат виртуалните валути като разменна финансова единица за стоки и услуги. Стойността на някои от тях  регистрира ръст от над 10 000% през последните месеци. Бързината и сигурността на плащането са изключително високи, което е причина за големия потребителски интерес към тях, както и една от причините за решението на \"Алтерко Роботикс\" да започне да приема плащания с криптовалута, посочва Димитров.\r\n\tТой се надява въвеждането на иновативния метод за плащане да помогне допълнително за глобалния подем на компанията.\r\n\tПред последните два месеца на изминалата година компанията е извоювала нови пазари със своя детския часовник MyKi, който се предлага на над 60 пазара, сред които са Австрия, Дания, Южна Африка, Румъния и Латвия. Часовниците са за деца над 4-годишна възраст и служат за връзка с родителя, който може да следи по всяко време локацията на детето.\r\n\tКомпанията предлага и устройства за автоматизация на дома, които са в продажба от лятото на 2017 г.\r\n\tУмната крушка Shelly Bulb консумира само 6W, може да свети в 16 милиона цвята по избор на потребителя, а управлението й става през смартфон и може да се настройва кога да светва.\r\n\tКонтактът Shelly Plug може да се включва и изключва всеки електроуред с консумация до 16 ампера (3.5 kW) и показва в реално време консумираната енергия чрез безплатно мобилно приложение.\r\n\tБезжично реле за директно вграждане в електрическото табло може да управлява едновременно 4 вериги по 2.4 kW. То има и екран, на който може да се види консумацията на ток в реално време.\r\n\tДруго двуканално Wi-Fi реле, което е толкова малко, че се събира в конзолата зад ключа за осветление или контакта на стената, позволява управление на две вериги по 8 ампера (1.5 kW) и да управлява всяка гаражна врата, щора, перде и всякакви електрически мотори.\r\n\t\"Алтерко Роботикс\" е изцяло българска компания, част от холдинга \"Алтерко\". Компанията се занимава с разработка на иновативни IoT (интернет на нещата) решения и продукти и има амбициите да разширява продуктовата си гама с нови и иновативни разработки. \r\n\tХолдингът \"Алтерко\" е лидер в телекомуникационния сектор в Източна Европа с над 15-годишен опит в сегмента на мобилните услуги с добавена стойност (MVAS). Компанията е със 100% българска собственост и има над 100 служители. Има офиси в България, Румъния, Македония, Сингапур, Малайзия, Тайланд и САЩ и предлага услугите и продуктите си в още над 10 държави.\r\n\tХолдингът включва 12 компании. \"Тера Комюникейшънс\" АД и \"Теравойс\" ЕАД са водещи фирми в областта на телекомуникационните услуги с добавена стойност, мобилен маркетинг, SMS промоции и SMS игри в България. \"Алтерко Роботикс\" е компания за иновативни решения в IoT сферата. Основна част от продуктите на компаниите в групата на \"Алтерко\" АД се разработват и поддържат от българския офис на дружеството.\r\n\tКонсолидираните приходи на холдинга за 2016 г. възлизат на над 32 млн. лв. От 1 декември 2016 г. акциите на \"Алтерко\" АД се търгуват на Българската фондова борса.", "date": "2018.01.04", "title": "Българска ИТ-компания продава стоката си с криптовалута"}
{"url": "http://www.mediapool.bg/tramp-nareche-dobro-neshto-eventualnite-razgovori-mezhdu-dvete-korei-news273838.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп каза, че евентуални разговори между Северна Корея и Южна Корея са \"добро нещо\", но увери, че те са резултат от неговата твърдост спрямо Пхенян, предадоха световните агенции. Това мнение Тръмп изрази в Туитър.\r\n\t \r\n\t\"С всички тези издънили се \"експерти\", които изказват мнението си, някой вярва ли наистина, че разговори и диалог ще се състоят между Северна Корея и Южна Корея, ако аз не бях твърд, силен и готов да ангажирам нашата тотална \"мощ\" срещу Севера. Те са глупаци, но разговорите са добро нещо!\", гласи туитът на Тръмп.\r\n\t \r\n\tВ последните дни мнозина анализатори изказаха мнението, че подновяването на междукорейските контакти заплашва да отслаби стратегията за изолиране на\r\n\tрежима в Пхенян, следвана от администрацията на президента Доналд Тръмп, впуснал се отново в ескалираща размяна на реплики с Ким Чен-ун.", "date": "2018.01.04", "title": "Тръмп нарече \"добро нещо\" евентуалните разговори между двете Кореи"}
{"url": "http://www.mediapool.bg/monetata-za-evropredsedatelstvoto-veche-e-izcherpana-news273840.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзпоминателната монета от 10 лева, посветена на българското председателство на Съвета на Европейския съюз, вече е изчерпана, съобщи БГНЕС.\r\n\tМонетата беше пусната в продажба във вторник, 2 януари, и се разграби за два дни. Заради лоша организация се стигна до опашки и чакане с часове за покупката на монетата.\r\n\tТя е изработена от чисто сребро, с частично позлатяване. Тиражът й бе ограничен – едва 3000 броя. Именно затова всеки можеше да си закупи само по една. Монетата се продаваше на касите на БНБ в София, Бургас, Варна, Плевен и Пловдив на цена от 66 лева.\r\n\tОсвен нея централната ни банка пусна и разменна монета от 2 лева е с тираж 500 000 броя. На гърба й е логото на българското европредседателство.\r\n\t50 000 от разменните монети и 1000 от възпоменателните бяха закупени от министерството на българското европредседателство, за да се ползват като подаръци за участниците в събитията на председателството.", "date": "2018.01.04", "title": "Монетата за европредседателството вече е изчерпана"}
{"url": "http://www.mediapool.bg/merakat-na-tramp-bil-da-se-prochue-a-ne-da-stava-prezident-news273841.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПубликуването на откъси от нова книга за управлението на Доналд Тръмп - първо от британския в. \"Гардиън\", а после от сп. \"Таймс\" - привлече вниманието към експлозивни сведения за междуособици и организационен хаос в сърцето на американската президентска институция. Книгата  (Fire and Fury: Inside the Trump White House) на бившия коментатор на \"Гардиън\" Майкъл Улф, която излиза на пазара следващия вторник, описва любопитни задкулисни ситуации.\r\n\tОт книгата става ясно, че бившият шеф на кампанията на Тръмп и стратег в Белия дом Стивън Банън смята за \"предателска\" и \"непатриотична\" скандалната среща на Доналд Тръмп младши, зетя на Тръмп Джаред Къшнър и Пол Манафорд с руснаци, предлагащи злепоставяща информация за Хилари Клинтън, през юни 2016 г. в \"Тръмп тауър\".\r\n\tКнигата обаче съдържа и други неочаквани разкрития, като това, че никой от кампанията на Тръмп не е очаквал той да спечели президентските избори, а самият Тръмп, както и повечето хора в щаба му, гледал на участието си в надпреварата като на трамплин за кариера в телевизията или политиката.\r\n\tВ откъсите, стигнали до медиите, се твърди, че във вътрешните борби често участвала група, включваща Къшнър, Иванка и икономически съветник Гари Кон, която се противопоставяла на клика начело с Банън. Улф цитира съветника по националната сигурност на президента Ричард Никсън, Хенри Кисинджър, според когото \"Това е война между евреи и неевреи\".\r\n\tКнигата е базирана върху над 200 интервюта със самия президент, с близкото му обкръжение и други висши служители на Белия дом и влиятелни американски политици.\n\n\r\n\tПубликуваните откъси предизвикаха неочаквано бързи последствия, като се има предвид  между Доналд Тръмп и Стив Банън.\r\n\tВестник \"Гардиън\" първи разкрива нови подробности за одиозната среща между сина на Тръмп и група руснаци преди президентските избори в САЩ, докато \"Таймс\" е получил право да публикува доста по-сензационни фрагменти.\r\n\t\r\n\tТака например се оказва, че до обявяването на изборните резултати нито Тръмп, нито зет му Джаред Къшнър – който практически бе шеф на кампанията на сегашния президент – не са имали съмнения, че настъпва краят на тяхната неочаквана авантюра. Всички около Тръмп са били уверени не само, че той няма да стане президент, но и че просто не бива.\r\n\tВ хода на самата изборна кампания Тръмп е запазил спокойствие. Неговата крайна цел всъщност никога не била да победи. \"Аз мога да стана най-знаменитият човек на света\", казвал той на своя помощник Сам Нанберг. Неговият отдавнашен приятел и Роджър Ейлс, бивш шеф на новините в телевизионната компания \"Фокс\", обичал да казва:\"За да направиш кариера в телевизията, трябва да започнеш с кандидатирането си за президент\". Тръмп от своя страна го убеждавал: \"Аз ще изляза от кампанията с много по-могъщ бранд и невиждани досега възможности\".\r\n\tПо време на кампанията, когато Мелания Тръмп се разстроила след като разбрала, че \"Ню Йорк пост\" се е добрал до някои от голите й фотосесии, правени в ранните години на кариерата й като модел, Тръмп й казал, че ще съди изданието. Той също като нея бил необичайно разстроен. Малко по-късно обаче Тръмп казал на жена си: Всичко ще свърши през ноември (когато бяха президентските избори -бел.ред.). Той тържествено й обещал, че просто няма никакъв начин да спечели изборите.\r\n\tТръмп не само е игнорирал потенциалния конфликт на интереси между длъжността, за която се кандидатира, и собствения му бизнес и недвижимости, но и с преднамерена дързост отказваше да публикува данни за данъците си. Защо му е трябвало да го прави? След загубата на изборите той ще се сдобие с невероятна слава, към която ще добави и ореола си на мъченическа жертва на Хилари. Неговата дъщеря Иванка и зет му Джаред ще станат световни знаменитости. Стив Банън (последният шеф на предизборния щаб на Тръмп -бел.ред.) ще стане фактическият ръководител на крайнодясното \"Движение чаен парти\". Журналистката Келиан  (старша съветничка на Тръмп в Белия дом, преди това на ръководна позиция в щаба му -бел.ред.) ще стане телевизионна звезда. Мелания Тръмп, която била уверявана от съпруга си Доналд Тръмп, че той няма да стане президент, ще може да се върне към своя обичаен начин на живот със светски обеди и приеми.\r\n\tПоражението беше от полза за всички. Поражението беше победа.\r\n\tСкоро след 20.00 ч. в изборния ден, когато неочакваният резултат – вероятната победа на Тръмп – става все по-очевиден, неговият син казва на свой приятел, че баща му, когото той нарича просто Ди-Джей-Ти, изглеждал така, сякаш му се привиждат призраци. За по-малко от час, както си спомня Стив Банън без всякаква емоция, обърканият Тръмп все повече и повече се превръща в Тръмп, обзет от ужас. Но преди това се осъществила още една окончателна трансформация: Доналд Тръмп внезапно станал човек, който в действителност повярвал, че е напълно достоен да стане президент на САЩ.\r\n\tСпоред автора на книгата Майкъл Улф настоящата първа дама Мелания Тръмп била ужасена от перспективата за победа на съпруга си. Когато в нощта след изборите станало ясно, че Тръмп всъщност печели пред Клинтън и отива в Белия дом, Мелания избухнала в сълзи и то не от радост. Директорът по комуникациите на първата дама отхвърли тези твърдения и каза, че книгата трябвало да се продава на щанда за преоценена фантастика.\r\n\t\r\n\tДруг сензационен акцент, който \"Таймс\" вади от книгата, е свързан с Иванка Тръмп. Оказва се, че макар всичките им познати да убеждавали нея и съпруга й Джаред да не приемат работа в Белия дом, двамата са приели предложението на президента с напълно ясна цел. И тя е същата като на всички останали- надеждата, че неочакваната победа на Тръмп ще им отвори възможност за невероятен пробив, за който доскоро дори не могли да мислят.\r\n\tВ книгата се разказва, че това е било съвместно решение на семейната двойка и в някакъв смисъл съвместна работа. Според Улф дъщерята на президента Иванка Тръмп и зет му Джаред Къшнър били сключили сделка кой от тях един ден да се кандидатира за президент. Иванка хранела надежди първата жена президент на САЩ да е не Хилари Клинтън, а тя.\r\n\t\r\n\tОще един епизод, привлякъл вниманието на \"Таймс\", е свързан вече с взаимоотношенията между САЩ и Великобритания и внезапното им охладняване.\r\n\tВ книгата се разказва, че бившият британски премиер Тони Блеър предупреждавал сътрудниците на Тръмп, че британското разузнаване е възможно да го е шпионирало по време на предизборната кампания. Блеър се срещнал с Джаред Къшнър и след това с Тръмп през февруари 2017г.\r\n\tПо думите на автора Майкъл Улф, Блеър споделил \"пресния слух\" за това, че са записвани телефонни разговори и други съобщения на сътрудници от предизборния щаб на Тръмп, а възможно и на самия Тръмп.\r\n\tСмята се, че Блеър се е стремил да стане съветник на новия американски президент за Близкия Изток. Месец след проведения между тях разговор отношенията между САЩ и Великобритания рязко се влошиха, след като Шон Спайсър, който бе първият говорил на Белия дом, назначен от Тръмп, заяви същото: британското разузнаване е шпионирало Тръмп по време на изборите. Самото разузнаване отхвърли тези твърдения като \"напълно смехотворни\".\r\n\tАвторът на книгата предполага, че Блеър е създал впечатление, че администрацията на Обама е намекнала как такова наблюдение може да бъде полезно.", "date": "2018.01.04", "title": "Меракът на Тръмп бил да се прочуе, а не да става президент"}
{"url": "http://www.mediapool.bg/krainata-desnitsa-v-polsha-shans-i-zaplaha-za-upravlyavashtata-partiya-pravo-i-spravedlivost-news273836.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато активисти от Източна Полша пътували за Варшава, за да участват в шествие на крайната десница, местният кмет от управляващата партия \"Право и справедливост\" (ПиС) платил част от пътуването им.\r\n\t \r\n\tШествието привлече вниманието на световните медии, защото някои от 60-те хиляди участници носеха плакати с расистки и ксенофобски лозунги като \"чиста кръв, ясен ум\" и \"Европа ще бъде бяла или необитавана\".\r\n\t \r\n\tКметът на Стальова Воля Луциуш Надбережни от ПиС \"не съжалява за решението да подкрепи пътуването\". Неговата канцелария каза в изявление, че шествието в Деня на независимостта през ноември е било \"безопасна и радостна проява на патриотизъм\" и че хората от неговия град не са участвали в никакви \"провокации\".\r\n\t \r\n\tВъзраждането на крайнодесните настроения представлява дилема за ПиС - социално консервативна формация с националистическа програма.\r\n\t \r\n\tКрайнодесните избиратели са заплаха и възможност. Партията се възползва от недоволството срещу западните либерални ценности, когато спечели изборите през 2015 г. с най-голямото мнозинство, постигано от която и да е партия след края на комунизма.\r\n\t \n\n\r\n\tНяколко крайнодесни формации спечелиха властови позиции в други европейски държави, където десните лозунги против върхушката също отекват все по-силно.\r\n\t \r\n\tНо в Полша те нямат особен успех или желание да се състезават за властта. Това до голяма степен е така, защото ПиС приспособява посланието си към целия спектър от десни избиратели.\r\n\t \r\n\tАктивистите от Стальова Воля казаха, че расистките лозунги са били малко и от тях не могат да се правят изводи за участниците като цяло. Те също похвалиха шествието.\r\n\t \r\n\tВъншният министър Витолд Вашчиковски каза след това, че то е подхранило \"патриотичното поведение на поляците\" и че всякакви прояви на ксенофобия са били \"инциденти\", които, \"разбира се, заслужават порицание\".\r\n\t \r\n\tИзказването му беше типична за ПиС смес от патриотизъм и най-общо осъждане на расизма и антисемитизма.\r\n\t \r\n\tВлиятелният лидер на ПиС Ярослав Качински, който няма официална длъжност в правителството, каза през 2015 г., че мигрантите от Близкия изток могат да донесат паразити и болести в Полша.\r\n\t \r\n\tТой обаче също така заяви, че расистките плакати на шествието са били \"позорен боклук\" и че \"полската традиция\" няма нищо общо с расизма и антисемитизма.\r\n\t \r\n\tРиск от отцепническа група\r\n\t \r\n\tПиС си дава сметка, че е необходимо да запази подкрепата на всички десни избиратели, включително крайнодесните, за изборите през всяка от следващите три години.\r\n\t \r\n\tТя също така внимава за риска от поява на отцепническа ултраконсервативна група, която да оспори нейното мнозинство в парламента.\r\n\t \r\n\tЗаместник-председателят на парламентарната група на ПиС Тадеуш Цимански каза, че е по-добре, ако крайнодесни организации като \"Национално-радикалния лагер\" (НРЛ), който помогна за организирането на шествието във Варшава, не се чувстват заплашени от ПиС.\r\n\t \r\n\t\"В интерес на демокрацията, в интерес на нашата държава е крайните групи, било то леви или десни, да нямат представителство в парламента\", каза той пред Ройтерс.\r\n\t \r\n\t\"Всякакво сдружаване (между НРЛ и ПиС) е болезнено и неприятно, аз го отхвърлям със срам, но мисля, че би било по-добре аз или моята група да сме сдружени с тях, отколкото тези сили да наберат мощ.\"\r\n\t \r\n\tТой каза, че ПиС си дава сметка, че изборната й победа през 2015 г. е била подхранена отчасти от факта, че няколко по-малки формации не прескочиха бариерата за влизане в парламента, което даде допълнителни депутатски места на партията.\r\n\t \r\n\tДруг виден член на ПиС - Ришард Чарнецки, каза, че партията е дала на всички десни избиратели усещане за принадлежност, за разлика от предишното центристко правителство, което е било смятано за \"космополитно\".\r\n\t \r\n\t\"Десните избиратели имат чувството . . . че ние сме сериозна формация, която има власт, изпълнява дясната програма, така че няма нужда да бягат към крайната десница\", каза той.\r\n\t\"Определен брой млади хора сега предпочитат да гласуват за ПиС. Ако (центристкото) управление беше продължило, тогава мисля, че радикалните движения в Полша щяха да са по-силни.\"\r\n\t \r\n\tПо-центристките избиратели на партията останаха верни на нея въпреки приемането на десницата, отчасти заради щедрата социална политика. Но евентуално по-силно сдружаване с крайната десница може да отблъсне тези избиратели, казват анализатори.\r\n\t \r\n\tЗасилване на ксенофобията\r\n\t \r\n\tНРЛ и други крайнодесни полски организации като \"Общополска младеж\" (Млодеж Вшехполска) отказват да оповестят данни за броя на своите членове, но анализатори казват, че се увеличава възприемането на хсенофобски лозунги, както и насилието срещу мюсюлмани.\r\n\t \r\n\tСпоред проучване на контролирания от правителството Център за изследване на общественото мнение (ЦИОМ) през ноември 2016 г. 95 процента от поляците са казали, че не познават никой от крайнодясна формация. Над една трета обаче са казали, че подкрепят крайнодесните дейности.\r\n\t \r\n\tПо данни на Центъра за изследване на предразсъдъците към Варшавския университет извършените срещу мюсюлмани престъпления от омраза са се увеличили с над 300 процента между 2013 и 2016 г.\r\n\t \r\n\tНРЛ, който в официалната си литература призовава за \"етническа хомогенност\" в Полша, казва, че е помогнал на ПиС.\r\n\t \r\n\t\"ПиС копира част от нашата реторика, например относно мигрантите от мюсюлмански държави\", каза заместник-лидерът на НРЛ Томаш Дорош. \"Това им осигури победата на последните избори.\"\r\n\t \r\n\tПолша като Унгария отказва да приеме хора от определената й от Европейския съюз квота от бежанци от Сирия и други места с аргумента, че мюсюлманските имигранти са заплаха за националната сигурност и стабилност.\r\n\t \r\n\tНовият министър-председател от ПиС Матеуш Моравецки каза в понеделник по държавната Полска телевизия, че позицията на правителството за мигрантите няма да се промени \"в идните години\".\r\n\t \r\n\t\"Няма да приемаме бежанци, мигранти от Близкия изток и Африка. Това е наше суверенно решение\", каза Моравецки.\r\n\t \r\n\tПрез 2016 г. правителството на ПиС разформирова Съвета за предотвратяване на расовата дискриминация, ксенофобията и нетърпимостта - консултативен орган към правителството, и подразделение към вътрешното министерство, отговарящо освен всичко друго за наблюдение на престъпленията от омраза.\r\n\t \r\n\t\"Въпреки че ПиС все повече управлява като крайнодясна партия, тя не водеше кампания като такава и не беше избрана като такава\", каза специалистът по крайната десница в университета в Джорджия Кас Муде.\r\n\t \r\n\tНо предвид очакваните в края на 2018 г. местни избори, парламентарни избори през 2019 г. и президентски избори през 2020 г. тази тактика вероятно ще продължи. Социолозите очакват ПиС да се представи на местните избори по-добре, отколкото преди четири години.\r\n\t \r\n\t\"Качински навярно е отвратен (от крайната десница)\", каза либералният анализатор от Европейския съвет за външни отношения Константи Геберт. \"Но това няма да замъгли виждането му за изборните интереси.\"", "date": "2018.01.04", "title": "Крайната десница в Полша: шанс и заплаха за управляващата партия \"Право и справедливост\""}
{"url": "http://www.mediapool.bg/kapitalistat-sas-zaporiran-hotel-sreshtu-parketniya-ekolog-news273842.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТемата за т.нар. развитие на ски туризма в България от години разделя обществото най-общо на две групи – хора, които не виждат проблем това да се случва чрез строителство в защитени територии, нарушаване на концесионни договори и открит лобизъм в конфликт на интереси, както и такива, които настояват всичко да бъде в рамките на закона и да не нанася щети на природата.\r\n\tПравителственото решение от 28 декември, даващо зелена светлина за евентуално строителство на ски съоръжения в национален парк \"Пирин\", предизвика поредното масово разделение по въпроса и обвинения срещу т.нар. \"зелена мафия\", която саботирала туризма в услуга на нясно кои чуждестранни курорти.\r\n\tИменно в такъв  се оказаха в четвъртък сутринта икономическият консултант Владимир Каролев и гражданският активист Асен Генов. И двамата – известни с активната си обществена дейност през последните години.\r\n\tПретендирайки да бъде ревностен поддръжник на либертарианството обаче, Каролев често е ставал пример за парадокса как радетел за идеологията на индивидуалната и колективната свобода постоянно се оказва назначен на държавни длъжности. Познат в миналото като общински съветник от НДСВ, той бе и съветник на бившия икономически министър Божидар Лукарски в предния мандат на ГЕРБ, а в момента продължава да е член на борда на Национална компания \"Индустриални зони\".\r\n\tЛюбопитен факт е, че там той бе колега не с кого да е, а точно с настоящия министър на околната среда и водите Нено Димов, който е основен защитник на решението за Пирин, наред с \"патриотичните\" коалиционни партньори на ГЕРБ.\n\n\r\n\tПодобно на тезите, постоянно застъпвани по темата от вицепремиера Валери Симеонов, военния министър Красимир Каракачанов и лидера на \"Атака\" Волен Сидеров, Каролев обясни в четвъртък пред Нова телевизия, че критиците на въпросното решение организирали \"чисто политически протест\" и всъщност били против развитието на зимния спорт. Защо, отново не стана ясно.\r\n\tНа другия полюс бе Асен Генов, според когото \"решението на Министерския съвет е незаконно – то е в нарушение на най-малко 3 приложими закона\". Освен това той се обяви и за преразглеждане на концесионния договор на \"Юлен\" за ски зоната в Банско, заради \"десетки нарушения\", констатирани от съда и прокуратурата.\r\n\tОбстоятелство, което Каролев категорично отрече, посочвайки, че те се изчерпвали само със закъснялото представяне на \"няк'ъв доклад за отчет за нещо си\", който \"трябвало да бъде даден на некоя дата, пък той не е даден на тая дата\". След което разви познатия аргумент за опашките пред единствения кабинков лифт, който отвежда туристите до пистите.\r\n\tРазговорът в студиото обаче рязко ескалира, след като Генов опита да обясни, че протестиращите природозащитници нямат нищо против нито евентуалната втора кабинка, нито зимните спортове, а са срещу упралвенския модел, при който \"апетитни хапки от баницата България се раздават на послушни олигарси\".\r\n\t\"Такъв е случаят с Банско. Говорим за монопол на една банка. Нейният собственик, който финансира през офшорни, скрити зад офшорна собственост с неясен собственик фирми, финансира ски курорта там. Едни капитали, държавни пари се изливат в \"Юлен\" и \"Витоша ски\" и отиват нататък, потъват... Това е протест срещу модела на управление, първо, и второ – това е имотен балон\", заяви Генов.\r\n\tСлед което припомни, че по времето, когато настоящият екоминистър Нено Димов е бил зам.-министър в кабинета \"Костов\", Банско е планирано като курорт със 7000 легла. Докато м.г. общината заяви желание да урбанизира нови 130 хектара земя, \"които според стандартите са нови 40 000 легла\".\r\n\tПоследва ожесточен спор, преминал от общата тема за Пирин към частните икономически интерси на Каролев, в рамките на който той първо отричаше да участва в собствеността на запориран хотел в Банско, а накрая призна, но без да вижда проблем, че въпреки това лобира за разширяването на ски зоната, отдадена на концесия на \"Юлен\".\r\n\t \r\n\t\r\n\t\"Викторе (към водещия Виктор Николаев – бел.ред.), тоя човек не е стъпвал ни в гората, ни в Банско.\"\r\n\t \"Освен това, в такъв разговор е важно да започнем разговора, а може би и да го завършим с декларация за конфликт на интереси\"\r\n\t\"Айде пак...\"\r\n\t\"Г-н Каролев, Вие имате ли запориран хотел на Банско за 2 милиона?\"\r\n\t\"Не, нямам запориран хотел.\"\r\n\t\"Това е лъжа! Аз ще публикувам днес документите. Вие сте изпълнителен директор на тази... Или там акционерно дружество ли е и т.н. Хотелът се казва \"Три планини\". Той (Каролев – бел.ред.) има икономически интерес там да се продават имоти. Банско се развива като имотен балон! Това е, което се случва.\"\r\n\t \"Значи, кухите зелено-червени тикви, като нямат аргументи...\"\r\n\t \"Опазването на околната среда е консервативна идея – дясно-консервативна идея.\"\r\n\t \"Асене, едно и също нещо говориш 15 години и половин процент не взимаш на избори.\"\r\n\t \"Аз не съм ходил на избори.\"\r\n\t \"Ще започна с \"Три планини\". Съдружник съм с 12.5% от хотел с 40 места.\"\r\n\t \"Запориран!\"\r\n\t \"Абе, ти в час ли си, бе?!\"\r\n\t\"Ето го (показва документи на телефона си – бел.ред.)!\"\r\n\t\"Ма, какво ми четеш нещо, което аз го знам?!\"\r\n\t\"Имате ли конфликт на интереси там?\"\r\n\t \"Защо да имам конфликт на интереси?!\"\r\n\t \"Запориран хотел! Спа център!\"\r\n\t \"Ма ти в час ли си, бе? Къде го виде, че е запориран хотелът? Къде го видя?\"\r\n\t \"Мога да Ви кажа и към кой е цедиран дори запорът.\"\r\n\t \"Да, цедиран е към компания, която...\"\r\n\t \"Сосиете женерал банк.\"\r\n\t \"Да, добър вечер...\"\r\n\t \"За 2 милиона лева е запорът.\"\r\n\t \"Да, и? Какъв е проблемът, не мога да разбера?!\"\r\n\t \"Как какъв е проблемът?! Вие сте във фалит, технически Вие сте във фалит.\"\r\n\t \"Ма, кой е в технически фалит, бе, човек?\"\r\n\t \"Еми, не е ли така?\"\r\n\t \"Ма, я, слез ми виж колата, с к'во съм дошъл, бе! Ти луд ли си, бе, нормален ли си, бе?!\"\r\n\t \"Няма значение това.\"\r\n\t\"И какво общо има това?\"\r\n\t \"Няма значение с какво сте дошъл Вие.\"\r\n\t \"Какво общо има това нещо? Ти да си чул, че капитализмът е процес, в който някой път правиш грешки?\"\r\n\t \"Капитализмът, г-н Каролев, е и опазване на околната среда.\"\r\n\t\"Викторе, моля те... Викторе... Абе, как ще има конфликт на интереси, аз имам 12.5% от хотел с 40 места, тва значи един апартамент...\"\r\n\t \"Запориран.\"\r\n\t \"Ма, какво като е запориран, бе?!\"\r\n\t\"Технически фалит. Вие имате интерес там да се строи и да се продава.\"\r\n\t \"Ма, аз съм си продал апартаментите около хотела, зат'ва ти казвам, че ти не си ходил там, бе. Какво ми се усмихваш?!\"\r\n\t \r\n\tВ крайна сметка, след намеса на водещия, разговорът бе прекратен със заключение от Каролев, че Генов е \"паркетен еколог\" и затова не може да разбере защо скиори не могат да бъдат качвани на Банско с шатъли.\r\n\t\"Т'ва е политически протест на хора, които се явяват на избори, нищо не печелят на избори... Ти не се явяваш на избори, ти си се пришил там (към Генов – бел.ред.). 'Що ходиш там, си е твоя причина... Викторе... (Протест) на хора, които не ходят в планините и които не ходят...\", опита си да обобщи либертарианецът, след което бе репликиран от Генов с думите: \"Това не е вярно! Аз не етикетирам. Казал ли съм ходите ли в планините или не?\"\r\n\t\"Ма, аз, че ходя в планините, е видно\", отговори му Каролев, след което получи уверение от опонента си, че той също ходи, както и въпроса – \"защо трябва да си мерим ходенето в планините?\" \"Къде ходиш? Къде? А, кажи къде си ходил\", продължи да упорства икономистът, с което разговорът в студиото приключи окончателно.", "date": "2018.01.04", "title": "Капиталистът със запориран хотел срещу \"паркетния еколог\""}
{"url": "http://www.mediapool.bg/volvo-slaga-krai-na-dvigatelite-s-vatreshno-gorene-ot-2019-g-news273831.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШведският автомобилен производител \"Волво\" (Volvo) отчита изключително успешна година с над половин милион продадени коли глобално и близо 10% е ръстът на продажбите на българския пазар, съобщиха от компанията.\r\n\t\"Волво\" също така обяви, че поставя електрификацията в основата на бъдещия си бизнес и от 2019 г. всеки нов модел ще има електрически двигател. Така шведската компания ще сложи исторически край на автомобилите, които имат само двигатели с вътрешно горене, е посочено в съобщението.\r\n\tПрез изминалата година \"Волво\" е продал 571 777 автомобила в целия свят, което е ръст от 7 на сто спрямо година по-рано.\r\n\tНовото \"Волво\" XC60 и моделите от серията 90 са били най-продаваните автомобили на компанията по света. \r\n\tНай-голям ръст на продажбите шведската компания отчита на азиатския пазар – 20.9%, а най-големият пазар е Китай, където е отбелязан рекорден ръст от 25.8% в сравнение с 2016 г.\r\n\tВ Европа, Средния Изток и Африка ръстът на продажбите е 3.3 на сто, а в Американския регион е 0.7 на сто.\r\n\tШведският производител отчита и успешна година на българския пазар с ръст в продажбите на автомобили от 9.4 на сто през 2017 г. спрямо предходната година.\r\n\tНай-продаваният \"Волво\" автомобил на българския пазар е - Volvo XC60.\r\n\tСолидно търсене има и на версията с хибриден двигател - T8 Twin Engine Plug-in Hybrid на българския пазар, твърдят от компанията.\r\n\tПриключенската версия на класическото комби – Volvo V90 Cross Country, също има добри продажби, след дебюта си на българския пазар в началото на 2017 г.\r\n\tВъв връзка с ангажимента за електрификация, \"Волво\" обяви обособяването на Polestar като самостоятелна марка за електрифицирани автомобили, изцяло консолидирана с групата.\r\n\tПрез миналата година компанията е задълбочила партньорството си с Geely Holding чрез създаването на съвместна технологична компания, за да се осигурят необходимите икономии за развитието на следващото поколение електрифицирани автомобили.\r\n\t\"Волво\" също така обяви, че поема 30% от акциите на новата марка на Geely, LYNK & CO, базирана на съвместната CMA платформа (Compact Modular Architecture).\r\n\tКомпанията продължава изграждането на нов производствен център в Южна Каролина, който е първият завод на \"Волво\" в САЩ. Там ще се произвежда новото S60, както и следващото поколение ХС90 от 2021 г.\r\n\tВ края на годината \"Волво Карс\" подписа рамково споразумение с компанията за споделено пътуване \"Юбер\" (Uber) за продажбата на десетки хиляди автомобили със системи за автономно управление между 2019 и 2021 г.", "date": "2018.01.04", "title": "\"Волво\" слага край на двигателите с вътрешно горене от 2019 г."}
{"url": "http://www.mediapool.bg/sdvr-izdirva-shofyor-pregazil-zhena-v-lyulin-news273805.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличната полиция издирва шофьор, който е прегазил и убил 55-годишна жена на Западната дъга на Околовръстния път в района на жк \"Люлин\" и след тоа е избягал.\r\n\tЗа момента не е ясно когато точно е станал трагичният инцидент. Тялото на жената е било открито около 6.00 часа сутринта в четвъртък.\r\n\tСпоред нейни роднини, които са се събрали на мястото на инцидента, тя се е прибирала от работа във вторник вечерта, когато са загубили връзка с нея.\r\n\tЕкипи на \"Пътна полиция\", които са на мястото на произшествието, вече са изискали записите от камерите на бизнес сграда в района.\r\n\tНяколко часа по-рано на излизане от тунеля в \"Люлин\" катастрофираха такси и трамвай, движещ се по линия номер 8. Инцидентът стана в 21.30 часа, но за щастие при него няма пострадали, съобщиха от Центъра за градска мобилност.", "date": "2018.01.04", "title": "СДВР издирва шофьор, прегазил жена в \"Люлин\""}
{"url": "http://www.mediapool.bg/sofiyskata-filharmoniya-s-28-kontserta-za-evropredsedatelstvoto-news273801.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийската филхармония откри  на българското европредседателство с  с препълнена камерна зала на 2 януари.\r\n\tВ партньорство с Националната музикална академия \"Проф. Панчо Владигеров\" ще бъдат представени 28 концерта с музиката на 28-те страни членки на Европейския съюз. Проектът е един от стойностните, финансирани от фонд \"Култура\" с 83 000 лв.\r\n\tПървият концерт беше посветен на страната, от която България пое председателството – Естония.\r\n\t\r\n\tАрво Пярт е един от най-изпълняваните живи композитори. Носител е на много престижни отличия. Сред тях са Classical Brit Award, музикалната награда на Америка \"Композитор на годината\", Европейската награда за църковна музика и Премиум империале, която се сравнява с Нобелова награда в сферата на изкуствата. \"Неговото творчество се отличава с мощна духовна аура\", е един от мотивите на журито при присъждането на международната награда.\n\n\r\n\tЖитейският път на Пярт тръгва от естонския град Пайде, където е роден на 11 септември 1935 г. Израства в градчето Раквере край Талин, където учи в музикалното училище, а след това завършва и Консерваторията в естонската столица, която по това време е част от Съветския съюз.\r\n\tОще по време на следването си Пярт пише първото си оркестрово произведение, което е възпоменание за жертвите на Холокоста – \"Некролог\". В този период на творчеството си музиката му е вдъхновена от Шостакович, Прокофиев и Барток.\r\n\tПродължава със сериализма до средата на 60-те години в Първа и Втора симфония, както и в \"Перпетуум мобиле\". След това се връща към техниката на колажа с творби като \"Колаж на тема BACH\".\r\n\tВ началото на 70-те Пярт се насочва към музиката на минали епохи - XIV - XVI век - Гийом дьо Машо, Якоб Обрехт, Йоханес Окегем, Жоскен де Пре. Тогава пише няколко творби в духа на ранната европейска полифония, като Симфония № 3 от 1971.\r\n\tСледва период на мълчание, който завършва през 1976 г. с радикална стилова трансформация. Техниката, която измисля или открива и на която остава верен до днес, Пярт нарича \"тинтинабули\" (от латинската дума за малко звънче).\r\n\t\"В основата си концепцията \"тинтинабули\" може да се представи като нещо сравнимо с това, което става, когато човек започне да учи пиано - с лявата ръка се свири винаги един и същи акорд, докато дясната развива мелодията\", казва Пярт. \"В моя случай има една мелодия и три тона, всяка нота от мелодията е свързана с всеки от трите тона по точно определени правила, като, разбира се, това важи и в обратна посока. Появяват се неочаквани дисонанси, но във водещата мелодия има логика, както има и логика, макар и скрита, в трите тона, които я съпровождат. Това е мелодичната дихотомия, за която казвам, че е \"1+1=1\", обяснява композиторът за компанията, която го издава - Universal Edition, през 2010 г.\r\n\tАрво Пярт емигрира от Съветския съюз през 1980 г. и оттогава концентира предимно върху религиозни текстове. Това е причината някои да определят музиката му като религиозна, докато други го наричат съвременен мистик.\r\n\tПярт се установява във Виена, а след това се мести да живее в Берлин. Сред най-известните му произведения са \"Фратрес\", \"Табула Раза\", \"Берлинска меса\", \"Магнификат\", \"Мизерере\", \"Канон на покаянието\", \"Те Деум\", \"Стабат Матер\", \"Ориент & Оксидент\", \"Ламентате\", \"In Principio\", \"Кантус\", Симфония № 4 \"Лос Анжелес\", \"Миса бревис\", \"Плачът на Адам\".\r\n\t\r\n\tИзпълнителите в първия концерт от \"Музиката на Европа\" бяха водени от пианистката проф. Борислава Танева, която е зам.-ректор на НМА \"Проф. Панчо Владигеров\".\r\n\tЕдин от най-ярките представители на младото поколение български цигулари Павел Златаров, концертмайстор на Софийска филхармония, представи увлекателно творчеството на Пярт.\r\n\tУчастваха още и младата пианистката Маргарита Илиева, която е не само виртуозен клавирен музикант, но се изявява и като сопранова певица.\r\n\tНа виолончелото беше Иво Александров.\r\n\tИменно такава е идеята за концертите - да участват утвърдени родни музиканти и таланти, които все още развиват своя потенциал, каза проф. Танева.\r\n\t\r\n\tВсеки понеделник от 19 часа в камерната зала на концертен комплекс \"България\" ще звучи музика от композитори на една от 28-те страни членки на ЕС. Входът е свободен и интересът е голям.\r\n\tНе очаквах такъв интерес, призна проф. Борислава Танева пред Mediapool. Някои от почитателите на класическата музика бяха дошли час по-рано, за да заемат места. Десетки гледаха концерта прави, а поне още толкова не успяха да влязат в залата.\r\n\tЗа съжаление цикълът от концерти е от камерна музика и не предполага тя да бъде свирена в голямата зала, обясни проф.Танева.\r\n\tПрограмата за останалите концерти до 30 юни включва както шедьоври на класическата музика, така и съвременни музикални образци.\r\n\tСледващият концерт ще бъде на 8 януари и е посветен на Румъния.\r\n\tЗа България е отредена датата 3 март - Националният празник на страната. Тогава 24 часа ще звучат произведения на български композитори.\r\n\tПоследният концерт в цикъла е посветен на Австрия – страната, която ще приеме Председателството на съвета на ЕС от България.", "date": "2018.01.04", "title": "Софийската филхармония с 28 концерта за европредседателството"}
{"url": "http://www.mediapool.bg/politseisko-uchenie-blokira-raiona-okolo-ndk-news273808.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУчение на столичната полиция ще блокира района около НДК в 20.00 часа в четвъртък, съобщиха от СДВР.\r\n\tУниформените ще разиграят евакуация при евентуален пожар, като част от подготовката им за предстоящото европредседателство, чийто основни събития ще бъдат именно в двореца на културата.\r\n\tСтоличната полиция се извинява предварително на гражданите за причиненото неудобство, допълват от вътрешното министерство.\r\n\tНепосредствено преди това – от 18.30 часа, е насрочен поредният протест на природозащитници срещу одобрения от правителството актуализиран план за развитие на парк \"Пирин\", позволяващ сечи и строителство в 48% от територията му.", "date": "2018.01.04", "title": "Полицейско учение блокира района около НДК"}
{"url": "http://www.mediapool.bg/ek-bulgaria-tryabva-da-uskori-borbata-s-koruptsiyata-news273834.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПостоянно работим с българското правителство по въпроса за борбата с корупцията, коментира говорител на Европейската комисия в четвъртък. В последния доклад от ноември миналата година по механизма ЕК отново призова България да ускори борбата с корупцията, отправихме много ясни препоръки, добави говорителят, цитиран от БТА.\r\n\tТой посочи още, че законодателният процес по този въпрос е в ход и ЕК ще проследи приетите промени. След това ще оценим напредъка към края на годината, каза говорител.\r\n\tТой добави, че въпросът за борбата с корупцията е неделима част от работата на ЕК с България и от процеса по механизма за сътрудничество и проверка.\r\n\tГоворителят на ЕК, чието име не е посочено, е коментирал в Брюксел  върху антикорупционния закон.\r\n\tПоредните коментари за корупцията у нас идват в началото на българското ротационно председателство на Съвета на ЕС. Страната ни беше .\n\n\r\n\t облаци от корупция са надвиснали над България, а  България е най-тежкият нарушител на свободата на словото в ЕС.\r\n\tНа този фон парламентът предстои да разгледа отново антикорупционния закон, който е остро критикуван както от БСП, така и от .\r\n\tСпоред президента Радев и БСП законът отваря възможност за възможни злоупотреби със СРС-та и нарушение на човешки права. Радев се обявява и срещу липсата на защита за авторите на корупционни скандали и предвидените възможности за липса на съдебен контрол върху действията на новата комисия.\r\n\tЛидерът на \"Да, България\" Христо Иванов от своя страна предупреди, че законът по-скоро води до върховенство на беззаконието и не отговаря на необходимостта от основни реформи в сектора.", "date": "2018.01.04", "title": "ЕК: България трябва да ускори борбата с корупцията"}
{"url": "http://www.mediapool.bg/belgiyski-mitnichari-zaloviha-rekordnite-7-tona-kokain-v-antverpen-news273811.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРекордните 7 тона кокаин заловиха белгийски митничари в пристанището на Антверпен, съобщиха информационните агенции.\r\n\tНаркотикът бил скрит в контейнер с банани. Заловеното количество се равнява на една четвърт от годишния обем, задържан там през последните две години.\r\n\tМестните власти предполагат, че откритият кокаин е бил предназначен за разпространение на холандския пазар.", "date": "2018.01.04", "title": "Белгийски митничари заловиха рекордните 7 тона кокаин в Антверпен"}
{"url": "http://www.mediapool.bg/rastat-zhertvite-na-vrahletyalata-zapadna-evropa-burya-elinor-news273812.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБурята \"Елинор\", която вилнее в Западна Европа, вече взе поне три жертви, съобщават световните информационни агенции.\r\n\tВисока приливна вълна отне живота на двама души в Испания, а един човек загина във Франция, смазан от паднало върху колата му дърво.\r\n\tДесетки са ранените при ураганните ветрове, които нанесоха и сериозни щети във Великобритания, Франция, Белгия, Германия, Австрия, Испания и Холандия. Стотици хиляди домакинства са без ток.\r\n\tВ Швейцария заради силния вятър дерайлира влак, като 8 души пострадаха. В Холандия е задействана системата за предпазване от наводнения в Северно море.\r\n\tСтудът и обилните снеговалежи продължават и в САЩ. Предупреждения за силни снежни бури са издадени за югоизточните части на страната – от Вирдижния до Мейн. В Бостън, щата Масачузетс, се очаква за няколко часа да се образува 30-сантиметрова снежна покривка. Във Флорида пък заваляха снежинки за първи път от 1989 г.", "date": "2018.01.04", "title": "Растат жертвите на връхлетялата Западна Европа буря \"Елинор\""}
{"url": "http://www.mediapool.bg/v-turtsiya-sa-arestuvani-oshte-70-zapodozreni-kato-gyulenisti-news273813.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНова порция арести предприе турската полиция в офанзивата си срещу предполаеми привърженици на живеещия в изгнание в САЩ мюсюлмански проповедник Фетуллах Гюлен, когото властта в Анкара смята за главен организатор на опита за преврат от юли 2016 г.\r\n\tТози път режимът на турския президент Реджеп Тайип Ердоган задържа 70 души, повечето от които военни, съобщават в четвъртък местните медии.\r\n\tОперацията е била извършена в централната турска провинция Коня, като полицията е направила едновременни внезапни проверки на адреси в 27 провинции. 12 от заподозрените лица вече са били уволнени от турските въоръжени сили.\r\n\tСлед неуспешния опит за преврат бяха задържани над 50 000 души, сред които представители на силите за сигурност и много други държавни служители. Около 150 000 са уволнени или отстранени от работа, а много медии бяха затворени.", "date": "2018.01.04", "title": "В Турция са арестувани още 70 заподозрени като гюленисти"}
{"url": "http://www.mediapool.bg/nad-20-tsivilni-sa-ubiti-pri-ruski-udari-i-obstrel-ot-silite-na-asad-v-siriya-news273809.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 23 цивилни са убити в обсадения анклав Източна Гута близо до Дамаск, повечето при руски въздушни удари, заяви Сирийският център за наблюдение правата на човека, цитиран от Франс прес.\r\n\tСпоред неправителствената организация 18 цивилни са убити при руски въздушни удари по град Мисраба, а останалите от обстрел на режима на сирийския президент Башар Асад по други два града.\r\n\tСред убитите има три деца, 11 жени и един доброволец от работещата в бунтовнически райони организация \"Белите каски\". Десетки други са ранени.\r\n\tСпоред директора на центъра Рами Абделрахман руските въздушни удари са били насочени по жилищни блокове в Мисраба.\r\n\tГрадът се контролира от групировката Джаиш ал Ислам, като по думите на Абделрахман щабквартирата на групировката се намира в периферията на града, а не във вътрешността му, където е била насочена атаката.", "date": "2018.01.04", "title": "Над 20 цивилни са убити при руски удари и обстрел от силите на Асад в Сирия"}
{"url": "http://www.mediapool.bg/oshte-dvama-begaltsi-ot-berlinski-zatvor-se-predadoha-news273814.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама от затворниците, които избягаха миналата седмица от затвора Пльотцензее в Берлин, се предадоха, съобщиха правосъдните власти на германската столица, цитирани от ДПА.\r\n\t \r\n\tДвамата затворници бяха част от четиричленна група, която избяга от затвора на 28 декември като разби стена и прескочи ограда с бодлива тел. Трима души от тази група вече са обратно зад решетките.\r\n\t \r\n\tПрез празничния период от затвора Пльотцензее избягаха общо девет затворници.\n\n\r\n\t \r\n\tТрима продължават да се издирват.", "date": "2018.01.04", "title": "Още двама бегълци от берлински затвор се предадоха"}
{"url": "http://www.mediapool.bg/konstruktorite-lego-navarshvat-60-godini-na-fona-na-vse-po-silnoto-prisastvie-na-onlain-igrite-news273815.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕмблематичните пластмасови тухлички на Lego навършват 60 години през 2018 година. Датската компания обаче вече няма защита на патента си, а имитатори отдавна се опитват да настигнат и надминат успеха й. Същевременно истинската конкуренция всъщност се разгаря другаде, отбелязва компанията.\r\n\t \r\n\tПовече от половин век цветните пластмасови тухлички на Lego се използват за създаването на сгради, коли, самолети и цели въображаеми светове в детските стаи по целия свят.\r\n\t \r\n\tПоявяват се пирати, принцеси и космически кораби наред с цели поредици конструктори, посветени на блокбастъри като \"Междузвездни войни\", \"Карибски пирати\" и \"Хари Потър\". \n\n\r\n\t \r\n\tСъщевременно конкурентни фирми пуснаха \"клонинг\" продукти, които много приличат на оригиналните, а датската семейна компания трябва да се съревновава и с онлайн игрите. Счетоводните документи на Lego вече не показват предишната добра форма. \r\n\t \r\n\tВсичко започна преди около 60 години на 28 януари 1958 година. Някогашният управляващ директор на Lego Годфред Кирк Кристиансен внася патент за малко пластмасово кубче с два реда с по четири пъпчици отгоре и три тръбички отвътре и така се ражда емблематичната тухличка Lego. Скритите тръбички са тайната, която държи частите заедно и по-стабилно от другите конструктори. Техническият патент изтече след 20 години.\r\n\tВ наши дни всяка компания може да копира тухличките на Lego и доста го правят.\r\n\t \r\n\tSluban, компанията чиято европейска централа се намира в Холандия, но произвежда конструкторите си в Китай, прави продукти, които могат да се свързват с тухличките на Lego, но са доста по-евтини.\r\n\t \r\n\tПодобни стратегии имат и други фирми като Lepin и Lele. Те дори предлагат разработените вече теми от Lego. Разликата е, че те не се отказват от войници и танкове, които са табу за датчаните поради етични съображения.\r\n\tLego не може да направи нищо срещу копията, каза датският адвокат, специалист по патентите, Торбьорн Сванстрьом. \"Тухличката изглежда по начина, по който изглежда, тъй като има функция,\" допълни той.\r\n\t \r\n\tОт години Lego съди имитаторите си, често напразно, а Сванстрьом казва, че тухличките на Lego вече не могат да бъдат защитени.\r\n\t \r\n\tВсички ние знаем: никой от нас не харесва конкуренцията. чудесно е да имаш монопол, допълва Сванстрьом.\r\n\t \r\n\tИмитациите навлизат на основните пазари на Lego. Първо конкурентните продукти се продаваха само в Азия, след това в Гърция и Турция. \r\n\t \r\n\t\"Сега идват в Северна Европа\", каза Сванстрьом. Дори в родината на Lego Дания голяма търговска верига за играчки неотдавна предложи \"клонинги\" на Lego малко преди Коледа.\r\n\t \r\n\tВ Германия Lego продължава да бъде безспорен пазарен лидер. Според германската асоциация за търговия на играчки (BVS) датската компания е производителят с най-голям оборот на германския пазар на играчки - доста по-напред от Ravensburger, Playmobil и Simba.\r\n\t \r\n\tВ германската статистика все още не са се появили копията на Lego, казва шефът на асоциацията Вили Фишел. Според асоциацията обаче оборотът на Lego в Германия е спаднал с 2% за периода януари - октомври. \r\n\tТова е част от една по-широка тенденция за Lego. През първата половина на 2017 година продажбите и печалбата на Lego намаляха с 3 до 5% спрямо същия период предходната година. Дори 2016 година бе пълна с предизвикателства, особено на важните пазари Европа и САЩ, където продажбите намаляват.\r\n\t \r\n\tНеотдавна Lego обяви, че ще съкрати 1400 служители по света, което е около 8 % от персонала на компанията.\r\n\t \r\n\tВъпреки заплахата от нарастваща конкуренция датската компания, както изглежда, се опитва да остане спокойна.\r\n\t \r\n\t\"Честната конкуренция е в наш интерес,\" каза говорителят на компанията Роар Рюде Трангбек.\r\n\t \r\n\tLego видя как се променя пазарът на играчките и сега инвестира в онлайн платформа, където децата могат да свалят проекти за строителство и да споделят снимки на техните Lego модели. Смисълът е да се придаде на продукта \"дигитален пласт\". \r\n\t \r\n\tИскаме да сме част от всичко, с което децата прекарват време, казва Трангбек.\r\n\t \r\n\t\"Всичко е съсредоточено върху тухличката на Lego\", допълни той.", "date": "2018.01.04", "title": "Конструкторите Lego навършват 60 години на фона на все по-силното присъствие на онлайн игрите"}
{"url": "http://www.mediapool.bg/izraelskata-aviatsiya-nanese-vazdushni-udari-v-ivitsata-gaza-news273816.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелската авиация атакува тази нощ позиции на ислямисткото движение Хамас в ивицата Газа след ракетен обстрел от палестинския анклав, съобщи в комюнике израелската армия, цитирана от Франс прес.\r\n\t \r\n\t\"В отговор на ракетите, изстреляни срещу Южен Израел, израелската авиация атакува терористична инфраструктура в ивицата Газа\", се казва в комюникето.\r\n\t \r\n\tВчера от Газа към Израел бяха изстреляни три ракети, без да причинят жертви и щети.\n\n\r\n\t \r\n\tПалестински бойци са изстреляли от Газа най-малко 20 ракети или артилерийски снаряда, откакто на 6 декември американският президент Доналд Тръмп обяви решението си да признае Ерусалим за столица на Израел.", "date": "2018.01.04", "title": "Израелската авиация нанесе въздушни удари в ивицата Газа"}
{"url": "http://www.mediapool.bg/manafort-podade-zhalba-sreshtu-spetsialniya-prokuror-malar-news273817.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият шеф на предизборния екип на Тръмп Пол Манафорт подаде жалба срещу специалния прокурор Робърт Мълър и министерството на правосъдието за превишаване на правомощия в разследването на евентуално съглашателство между Русия и екипа на републиканския кандидат, което според някои е повлияло на резултата от президентските избори от 2016 г., съобщи Франс прес.\r\n\t \r\n\tМанафорт през октомври бе обвинен в пране на пари като лобист. Той смята, че министерството и заместник-министърът на правосъдието Род Розенстайн са дали на Мълър твърде голяма независимост във воденето на разследването му. \r\n\t \r\n\tНапример Мълър е разследвал Манафорт за консултантската му работа за бившия проруски украински президент Виктор Янукович, която той е вършил преди предизборната кампания.\n\n\r\n\t \r\n\t\"Разследването на Манафорт е напълно отделено от първоначалните правомощия на специалния прокурор за \"всякаква връзка и/или координация между руското правителство и свързани с кампанията на президента Доналд Тръмп лица\"\", се казва в жалбата.\r\n\t \r\n\tКонсултантската дейност на Манафорт за Янукович, която е отпреди 2014 г., \"няма никаква връзка с президентските избори от 2016 г. или Доналд Тръмп\", се добавя в жалбата.\r\n\t \r\n\tМълър обаче може да разследва и \"всякакви въпроси, които произтичат пряко или косвено\" от евентуално съглашателство на екипа на Тръмп с Москва, което на практика му дава картбланш. \r\n\t \r\n\tСпоред Манафорт толкова широки правомощия не са разрешени от правилника на правосъдното министерство.", "date": "2018.01.04", "title": "Манафорт подаде жалба срещу специалния прокурор Мълър"}
{"url": "http://www.mediapool.bg/broyat-na-bezrabotnite-e-namalyal-s-nad-45-za-13-godini-news273818.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБроят на безработните у нас е спаднал с над 45 на сто за последните 13 години - от 449 хил. души до 247 хил. души за периода 2003-2016г., показва анализ на Българската търговско-промишлената палата (БТПП), разпространен от работодателската организация.\r\n\tКоефициентът на безработица е намалял от 13.7 на сто през 2003г. До 7.6 на сто за 2016г. , а за третото тримесечие на 2017 г. е достигнал нива от 5.8 на сто по данни на НСИ и съответно 200 хил. безработни.\r\n\tЕдинствено Румъния е с по-ниска безработица от нашата по последни данни с коефициент на безработица от 5.2 на сто. В съседните страни се наблюдават значително по-високо нива на безработица - Сърбия -15.6 на сто, Македония- 23.2 на сто, Гърция- 20.7 на сто, Турция- 10.7 на сто (по данни на Международния валутен фонд от World Economic Outlook 2017).\r\n\tТази положителна за страната ни статистика се дължи на подобряване на бизнес климата, но и на недостига на кадри, който е основен проблем пред бизнеса, видим от проучванията на БТПП.\r\n\tНай-голям е броят на безработните със средно образование – 99.6 хил. души; с основно, начално и по-ниско – 65.3 хил. души и най-малък е броят на хората с висше образование – 35.2 хил. души. Голяма част от тези хора не могат да си намерят работа, поради ниската квалификация, която имат. От друга страна има още 205 хиляди души от населението, които не търсят работа, макар да имат готовност да започнат. Този своеобразен резерв за пазара на труда обаче в последните години силно намалява - през 2011 г. тази група хора са били 284 хиляди души. \n\n\r\n\tПроучванията на БТПП показват, че компаниите изпитват силен недостиг на квалифицирани кадри, като най-много се търсят IT специалисти, хора, завършили машинно инженерство, както и служители в туристическия бранш, транспорта и строителството.", "date": "2018.01.04", "title": "Броят на безработните е намалял с над 45% за 13 години"}
{"url": "http://www.mediapool.bg/deset-zhertvi-na-pozhar-v-obuvna-fabrika-v-rusiya-news273819.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесет души загинаха при пожар, избухнал в четвъртък сутрин в цех на обувна фабрика в руското село Чернореченский, Новосибирска област. Това съобщиха служби на министерството на извънредните ситуации, цитирани от руските агенции.\r\n\tПървоначалните данни показват, че причина за пожара е късо съединение в електроинсталацията.\r\n\tВ хангара, където са разположени производството и складът, са открити 10 тела на загинали, каза източник от спасителните служби.  Според него всички те са работили в цеха и вероятно когато е започнал пожарът са се опитали със собствени сили да го загасят, но са загинали от задушливите газове.\r\n\tПо предварителни данни всички загинали са граждани на Китай и на Таджикистан. Още не се знае колко души са се намирали в помещението при избухване на пожара в селото.\r\n\tВ хангара са се запалили материали за производство на обувки и готова продукция, които отделят много токсичен дим, отбелязва агенцията.\r\n\tПожарът, обхванал 2000 кв. метра, на практика е потушен, на мястото работят криминалисти и психолози. Въздушните проби не са показали надхвърлящи нормите концентрации на вредни вещества в обитаемата част от района, информира министерството на извънредните ситуации.", "date": "2018.01.04", "title": "Десет жертви на пожар в обувна фабрика в Русия"}
{"url": "http://www.mediapool.bg/sds-i-bsp-zaedno-protiv-istanbulskata-konventsiya-news273820.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДен след като правителството одобри Истанбулската конвенция, макар и с несъгласието на министрите – националисти, СДС и БСП се обявиха против документа и призоваха парламента да не го гласува. \r\n\tСъюзът на демократичните сили се противопоставя на решението на българското правителство да предложи на Народното събрание да ратифицира Истанбулската конвенция, пише в становище на извънпарламентарната партия.  “Ние не можем да премълчим опасността да бъдат поставени под съмнение традиционните ценности на българското общество, за сметка на сляпо приемане на документ, където се казва, че пол означава “социално изградени роли“, въвежда се понятието “социален пол“ и се предвижда\r\n\tдецата ни да изучават в училище “нестереотипни роли на пола“, казват от СДС. \r\n\tСДС отчита, че е първата партия, която е поставила на дневен ред членството на България\r\n\tв Европейския съюз, но при запазване на националната идентичност и спазване на европейското верую “Единство в многообразието“.\r\n\tСДС твърдят, че са за единна Европа, но за съобразяване със спецификата на народопсихологията на всяка нация. “В нашата вяра и традиция има само два\r\n\tпола – мъже и жени. За нас понятието \"социален пол“ не съществува не само в правния, но и в ценностния ни свят. Българското общество е консервативно, а не либерално, както се опитват да внушат някои политически и неправителствени организации\", смятат на \"Раковски\" 134. \r\n\tОт формацията твърдят, че “благодарение на здравите семейни и родови традиции, благодарение на ценностите, възпитавани от християнската вяра, българският народ и дух\r\n\tоцеляха пет века под османско робство и половин век при насилствено налагания от комунизма атеизъм\".\r\n\tСДС пише, че според текстове на Истанбулската конвенция, държавите, които я ратифицират, ще трябва да дават статут на бежанец на всеки чужденец, който в родината си е преследван заради “особености на пола”. “Това ще улесни легалното пребиваване в Европа на хора, които ще се позовават на трудно доказуеми причини за тяхното основание да търсят убежище“, твърди партията.\r\n\tНезнайно защо тя настоява и Българската православна църква да заяви своята позиция относно Истанбулската конвенция.\r\n\tБСП  също не подкрепя ратификацията на документа. “Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\", твърдят от левицата. И допълват, че не приемат още “социален пол\" и “включване на съобразен с развиващите се възможности на учащите се учебен материал по въпроси като нестереотипни роли на пола\".\r\n\tСоциалистите отбелязват, че от държавите членки на ЕС 17 са ратифицирали Конвенцията, а 11 не са.\r\n\t“Бихме отбелязали също, че принципно решението за присъединяване към определен международен договор е суверенно право на всяка държава. Няма автоматично задължение на държавите членки да ратифицират дадена конвенция. Изненадващо е внасянето на Конвенцията от правителството на Бойко Борисов  на първото заседание на МС за 2018 г. и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета \"Борисов\", е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза. Призоваваме правителството да оттегли решението си и то да не се разглежда в НС“, настояват социалистите.", "date": "2018.01.04", "title": "СДС и БСП заедно против Истанбулската конвенция"}
{"url": "http://www.mediapool.bg/svirepa-zimna-burya-dovede-nevizhdani-ot-30-godini-snegove-v-tri-amerikanski-shtata-news273822.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСвирепа зимна буря връхлетя Югозападното крайбрежие на САЩ с необичайни снегове и мраз. В щатите Флорида, Джорджия и Южна Каролина бяха регистрирани снеговалежи, каквито не е имало от близо 30 години, предаде Асошиейтед прес, цитирана от БТА в четвъртък.\r\n\tМетеоролозите предупредиха, че бурята скоро ще прерасне в \"експлозивен циклон\", наближавайки Източния бряг, и ще донесе ураганни ветрове, наводнения по крайбрежието и над 30 см сняг.\r\n\tНай-малко 17 души станаха жертва на опасно ниските температури, сковали от дни обширни области в САЩ, от Тексас до Нова Англия.\r\n\tПредупреждение за зимна буря е издадено от Флорида по цялото атлантическо крайбрежие в северна посока. Според прогнозите на синоптиците крайбрежните ураганни ветрове в четвъртък може да предизвикат 7-метрови вълни.\r\n\tУчилищата в Югоизтока отмениха часовете само месеци след като бяха затворени заради заплаха от ураган, а полицията призова хората да не предприемат пътуване с колите си в район, несвикнал с подобно време, по-характерно за североизточните части на Щатите.\r\n\tЗатворени са летищата в Савана, Чарлстън и другаде. Вчера бяха отменени 500 полета, а днес - поне още 1700. Междущатска автомагистрала 95 се е превърнала в ледена пързалка по почти цялата си дължина (над 320 км) в Южна Каролина.\r\n\tЖителите на Ню Йорк се готвят за снежна буря, заради която училищата там днес ще останат затворени, както съобщи кметът Бил де Блазио, цитиран от ТАСС.", "date": "2018.01.04", "title": "Свирепа зимна буря доведе невиждани от 30 години снегове в три американски щата"}
{"url": "http://www.mediapool.bg/avstraliya-planira-da-legalizira-iznosa-na-kanabis-za-meditsinski-nuzhdi-news273823.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстралия обяви, че планира да стане четвъртата страна в света, която легализира износа на канабис за медицински нужди, опитвайки се да получи дял от световния пазар на марихуана, оценяван на 55 милиарда долара, предаде Ройтерс.\r\n\tОтглеждането на канабис в Австралия все още е сравнително малко, тъй като употребата на растението за развлечение все още е незаконно. Правителството обаче се надява, че медицинското използване на марихуаната, легализирано миналата година и износът бързо ще доведат до увеличение на производството.\r\n\tЦелта ни е много ясна - да дадем на фермерите и производителите най-добрия шанс да станат номер едно по износ на медицински канабис, заяви пред журналисти министърът на здравеопазването Грег Хънт.\r\n\tФедералното правителство позволи през 2016 година на пациентите достъп до произведен в Австралия медицински канабис, като окончателното разрешение се дава на местно и щатско равнище, отбелязва ДПА, цитирана от БТА.\r\n\tВиктория стана първият австралийски щат, разрешил използването на канабис за медицински нужди, и бе последван от Нов Южен Уелс.\r\n\tФедералното здравно министерство посочва, че 350 пациенти имат достъп до отглеждана в Австралия марихуана.\r\n\tКотировките на акциите на над 12 австралийски компании, произвеждащи канабис и листвани на местната фондова борса, скочиха след направеното съобщение.\r\n\tГрег Хънт каза, че новият закон ще включва изискване фермерите първо да покриват нуждите на местните пациенти, а след това количествата, които останат, да бъдат изнасяни, допълва Ройтерс.\r\n\tВъпреки нарастващото търсене само Уругвай, Канада и Холандия досега са легализирали износа на медицинска марихуана. Израел обяви подобни намерения.\r\n\tАвстралийското правителствено предложение трябва да бъде одобрено от федералния парламент, когато възобнови работата си през февруари. Основната опозиционна партия - Австралийска лейбъристка партия - намекна, че ще подкрепи предложението.\r\n\tИзносът вероятно ще започне няколко месеца след приемането на предложението.\r\n\tПолзите от марихуаната се признават все по-често при хронични болки, ограничаване на последиците от множествена склероза и смекчаване на последиците от терапиите при рак. Няколко страни и 29 щата в САЩ легализираха канабиса за медицински нужди.\r\n\tУниверситета на Сидни оценява законната канабис индустрия на 100 милиона австралийски долара (78 милиона американски долара), което е доста под оценката на Канада за канадския пазар на канабис - 4 милиарда канадски долара (3,19 милиарда американски долара).\r\n\tАмериканската консултантска компания \"Гранд вю рисърч\" (Grand View Research) прогнозира, че световният пазар за медицински канабис ще бъде на стойност 55.8 милиарда долара до 2025 година.", "date": "2018.01.04", "title": "Австралия планира да легализира износа на канабис за медицински нужди"}
{"url": "http://www.mediapool.bg/i-v-germaniya-vliza-zakon-za-ednakvo-zaplashtane-na-mazhe-i-zheni-news273824.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНов закон, който ще влезе в сила в Германия през уикенда, ще подкрепи исканията на жените за равноправно заплащане, съобщи германската министърка на семейството, възрастните хора, жените и младежта Катарина Барли, цитирана от ДПА в четвъртък.\r\n\tОт 1 януари 2018 г. за първи път подобен закон влезе в сила в Исландия, където вече е незаконно да се плащат различни възнаграждения на мъже и жени, заемащи една и съща позиция и вършещи една и съща работа. Според новите разпоредби, фирмите в страната с над 25 служители ще трябва да получат правителствен сертификат, с който да се доказва, че отговарят на изискването за равноправно заплащане между половете. Ако компаниите не могат да го докажат, са заплашени от сериозни глоби.\r\n\tСлед дни и в Германия, ако една жена е сигурна, че ще получи по-ниско възнаграждение от мъж, тогава тя може да предяви претенции за равно заплащане при извършвана еднаква или еквивалентна работа, каза Катарина Барли.\r\n\tОт събота, когато влиза в сила законът, служителите ще имат възможност да разберат кои от колегите им печелят повече, посочи още тя.\r\n\tНемският закон, чиято цел е да заличи разликата в заплащането между мъжете и жените при извършване на една и съща работа, се отнася за компании с над 200 служители.\r\n\tВъпросът колко получават хората все още е табу, каза министърката, която е член на левоцентристката Германска социалдемократическа партия (ГСДП).\r\n\tТака повечето жени не знаят колко получават в сравнение с колегите си мъже, които вършат същата или еквивалентна работа, каза тя.\r\n\tАко жена получава по-малко от колегата си мъж, сега ще може да се обърне към представителите на вътрешния синдикат на компанията, допълни Барли.", "date": "2018.01.04", "title": "И в Германия влиза закон за еднакво заплащане на мъже и жени"}
{"url": "http://www.mediapool.bg/stolichniyat-kat-obeshta-proverki-na-vrednite-gazove-ot-kolite-no-efektat-e-samnitelen-news273810.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличният КАТ започва акция по измерване на вредните газове, отделяни от колите в София, съобщи МВР. Устройствата, с които ще се мерят газовете, бяха предоставени официално на пътните полицаи в четвъртък от Столичната община, която ги купи със собствени средства.\r\n\tНа събитието освен кметът на София Йорданка Фандъкова присъства и министърът на околната среда Нено Димов, чието ведомство от няколко месеца се опитва да демонстрира активност при решаване на проблема със замърсяването на въздуха в страната с фини прахови частици. Заради неспазване на европравилата в областта България е заплашена от глоби.\r\n\tОт месеци от Столичната община обясняват, че купуването на анализаторите на газовете се рекламира като общинска мярка за подобряване на състоянието на въздуха. Идеята на местната власт е устройствата да позволят на КАТ да засича колите с наднормени вредни емисии още при регистрацията им, както и да се извършват текущи проверки на пътя. контролът по улиците е една от мерките на общината за подобряване на положението в дните с особено мръсен въздух.\r\n\tСпоред шефа на столичния КАТ комисар Тенчо Тенев, цапащите автомобили ще бъдат спирани от движение, а на шофьорите ще се съставя акт.\r\n\tМинистърът на околната среда Нено Димов дори обеща да бъдат купени уреди за анализи на вредните газови за \"Пътна полиция\" в цялата страна и те да се ползват при регистрация на автомобилите. За осигуряване на средства за покупката щяло да се преговаря с Европейската комисия \"Пътна полиция\" да може да получи пари от еврофондовете.\r\n\tПреди време от \"Пътна полиция\" обаче обясниха, че контролът на цапащите коли на пътя на практика не е възможен. Причината е, че полицаите нямат информация какви би трябвало да са емисиите от конкретната кола, за да установят дали те са завишени при анализ на газовете при случайна проверка. Данни има само за колите, регистрирани в последните три години, тъй като в техните т. нар. малки талони има данни за допустимите емисии. В по-старите талони те липсват и полицаите няма как да установят дали нормите се спазват, след като не знаят какви всъщност са нормите.\r\n\tНалагането на глоби само на регистрираните в последните години коли би довело до успешно оспорване на актовете за нарушение в съда.\r\n\tЗа да се реши този проблем, агенция \"Автомобилна администрация\", която има данни за изискванията към колите към датата на производство, трябва да направи база данни за допустимите емисии за дадени модел кола според годината на производството, а полицията да има достъп до тази база данни. Тогава ще може да се установи дали определена кола не отговаря на изискванията.\r\n\tОсвен това \"Пътна полиция\" не може да откаже регистрация на коли, внесени от ЕС, но може да ги спре от движение заради сериозни технически неизправности, каквито са нарушенията на стандартите за екологичност. Това означава, че ако новорегистрираната кола няма катализатор и това се установи при регистрацията ѝ, тя може да бъде спряна от движение, докато не бъде поставено изправно устройство за задържане на опасните вещества при изгарянето на горивото.\r\n\tПроблем обаче има с коли, които се внасят извън ЕС, тъй като там изискванията за екологичност са различни. Трудности предизвиква и фактът, че голяма част от внасяните и регистрирани коли у нас са произведени преди поне едно десетилетие. Освен това за по-старите коли, дори и внесени от ЕС, изисквания за екологичност няма.", "date": "2018.01.04", "title": "Столичният КАТ обеща проверки на вредните газове от колите, но ефектът е съмнителен"}
{"url": "http://www.mediapool.bg/veche-nyama-opasnost-za-zhivota-na-chetirima-ot-ranenite-v-katastrofite-krai-mikre-news273826.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБез опасност за живота са вече четирима от тежко ранените в двете станали една след друга в средата на ноември катастрофи на пътя Варна-София – край Микре и край Сопот, съобщиха от Военномедицинска академия. Там бяха преместени пострадалите в пътните инциденти три жени и мъж, които първоначално бяха настанени в болницата в Ловеч.\r\n\tОт 3 януари най-тежко пострадалата жена (66 г.) диша самостоятелно и на практика вече няма опасност за живота й. Тя е приета във ВМА с много тежки травми – на лицевия череп и на таза, претърпява няколко операции, като в момента състоянието й е стабилно. Предстои следващата седмица да бъде изведена от реанимация и преместена в Клиниката по травматология, където да продължи рехабилитацията й, посочват от болницата.\r\n\tКлиниката по травматология е и друга от пострадалите в инцидента край Микле на 17 ноември – 56-годишна жена, за която също се грижат рехабилитаторите. 74-годишният мъж, който бе приет с фрактура на таза, вече е изписан.\r\n\t40-годишната жена, пострадала в катастрофа на 18 ноември край с. Сопот, също вече е без опасност за живота. Те беше транспортирана във ВМА с много тежка съчетана травма - черепно-мозъчна травма, травма на таза, фрактура на черепа, фрактура на мандибулата, много тежка гръдна травма. Преминала е през редица операции, състоянието й е стабилно и в момента е настанена в Клиниката по травматология.", "date": "2018.01.04", "title": "Вече няма опасност за живота на четирима от ранените в катастрофите край Микре"}
{"url": "http://www.mediapool.bg/iranska-dilema-dali-protestite-nyama-samo-da-ukrepyat-pozitsiite-na-tvardolineinite-news273827.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХиляди хора в цял Иран са по улиците. Според тях много неща не са както трябва в Ислямската система и дори президентът реформатор Хасан Рохани се съгласи открито с това.\r\n\t \r\n\tДуховникът показа разбиране към протестите, които критикуват режима и разтърсват страната от миналия четвъртък. Демонстрациите вече не са в подкрепа на реформите, а за смяна на режима, която може да засегне и Рохани. Лозунги като \"Молли, засрамете се, идете си с мир\" и \"смърт на диктаторите\" едва ли подлежат на тълкуване.\r\n\t \r\n\tСпоред иранския върховен духовен лидер аятолах Али Хаменей, това вече не са протести, а по-скоро въстание, подбуждано отвън. Той нарича демонстрантите \"наемници\", на които е платено да вредят на Ислямската република.\n\n\r\n\t \r\n\tМакар много критици да са по улиците обаче, много други си стоят у дома. Мнозина от групата на онези, които не протестират публично, все още вярват в пътя на реформите и се съмняват, че базираният на религията политически апарат може така лесно да бъде свален с демонстрации.\r\n\t \r\n\tСред скептиците са такива бивши политически затворници като Фейзола Арабсорхи. Той смята, че смяна на режима ще влоши още повече нещата. Арабсорхи и много други се бориха ожесточено за реформи в системата и не искат да станат свидетели на необмислени протести, проправящи път за завръщане на власт на иранските хардлайнери.\r\n\t \r\n\tДилемата на Иран е в това, че на практика реформаторите в правителството са и сред критиците на режима. Един от тях е първият вицепрезидент Есхак Джахангири. \"Реформите изискват време, а пътят към демокрация е дълъг и неравен\", казва той.\r\n\t \r\n\tПопулярният реформатор се опасява също, че сегашните протести може да се окажат в полза на твърдолинейните. Шефът му, президентът Рохани, обаче наистина смята протестите за законно право на хората. Според него обаче те трябва да са мирни и да минават по \"законни\" канали.\r\n\t \r\n\tПодобна умереност предизвиква гняв у независимите анализатори. \"Това е абсолютна безсмислица\", каза за призива на Рохани един политолог, пожелал да запази анонимност. \"Той говори така, сякаш е президент на скандинавска страна\", отбеляза политологът.\r\n\t \r\n\tНито министерството на правосъдието, нито това на вътрешните работи ще разреши някога протести, в които има и най-малък намек за критика към режима, обясни той.\r\n\t \r\n\tВ страна, където дори на умерения бивш президент Мохамед Хатами (управлявал от 1997 до 2005 г.) беше поставен етикет \"дисидент\", не може да има законни канали, чрез които редовите граждани да изразят протеста си, допълва политологът.\r\n\t \r\n\tПотвърждение за това негово виждане са двамата лидери на Зеленото движение - бившият премиер Мир-Хосейн Мусави и бившият председател на парламента Мехди Каруби. От близо седем години двамата са под домашен арест, а престъплението им е, че критикуваха манипулираното преизбиране на хардлайнера Махмуд Ахмадинеджад на президентските избори през 2009 г.\r\n\t \r\n\t\"Никой досега не е протестирал по-мирно и законно от тези двама души\", коментира техен поддръжник, поискал да остане неназован.\r\n\t \r\n\tУсилията на Рохани да им върне свободата след победата си на президентските избори през 2013 г. досега са безрезултатни.\r\n\t \r\n\t\"Един толкова безсилен президент не би трябвало да говори за законни канали за протести\", каза активистът, отправяйки критика, която според наблюдатели се споделя от много привърженици на Рохани.\r\n\t \r\n\tИма обаче и други мнения по въпроса. \"Никой не е платил по-скъпо за правото на свобода на хората от Мусави\", казва Мохамед Алтаха, който се занимава с изследване на медиите.\r\n\t \r\n\tВъпреки че е под домашен арест, през май миналата година Мусави гласува за Рохани и политиката му за реформи. Водачът на Зелените знае по-добре от всички демонстранти, че демокрация се постига чрез избори, а не с лозунги по улиците, допълва Алтаха.\r\n\t \r\n\tДвайсет и три годишният жител на Техеран Маджид е безработен и не мисли много за подобни дебати. Вече повече от четири години той възлага напразни надежди на Рохани и реформаторите. Сега протестира, защото не вижда перспектива при управлението на Ислямския режим.\r\n\t \r\n\tМаджид още живее с родителите си, но след като завършил училище, не успял да влезе да следва в университет и продължава да е без работа. Не може и да излиза, тъй като няма пари.\r\n\t \r\n\t\"Едва ли може да стане по-лошо за мен. Това е животът ми, така че нямам какво да губя\", казва младият мъж.", "date": "2018.01.04", "title": "Иранска дилема: Дали протестите  няма само да укрепят позициите  на твърдолинейните?"}
{"url": "http://www.mediapool.bg/advokati-na-tramp-iskat-da-sprat-kniga-s-eksplozivni-razkritiya-za-beliya-dom-news273807.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдвокати на президента Доналд Тръмп настояват да се спре разпространението на книга, съдържаща експлозивни разкрития за кампанията на Тръмп, както и за ситуацията в Белия дом, съобщават американски медии. В писмото се настоява авторът на книгата Майкъл Улф и издателят му \"незабавно да преустановят и да се въздържат от по-нататъшно публикуване, издаване или разпространение на книгата\", предаде БиБиСи. \r\n\t \r\n\tПреди това Доналд Тръмп се нахвърли срещу бившия си близък съветник и главен стратег на Белия дом Стив Банън, който осъжда като \"изменническа\" проведената по време на предизборната кампания среща между сина и зетя на Тръмп с група руснаци.\r\n\t \r\n\tВъпросната среща попада в разследването на специалния прокурор Робрът Мълър за евентуална намеса на Русия в американските избори. \n\n\r\n\t \r\n\tТръмп реагира гневно на твърденията на Банън, заявявайки, че е \"загубил разсъдъка си\". \r\n\t \r\n\tАдвокати на президента са заплашили Банън със съд, той като според тях е нарушил споразумението за неразгасяване на конфиденциална информация и е опозорил президента с изявленията си пред бившия коментатор от \"Гардиън\" Майкъл Улф. \r\n\t \r\n\tСкандалът избухна след като медии публикуваха от новата книга на Улф \"Огън и ярост:  (Fire and Fury: Inside the Trump White House), разкриваща експлозивни сведения за междуособици и организационен хаос в сърцето на американската президентска институция.\r\n\t \r\n\tВ книгата се разказва, че Тръмп нито е бил подготвен да стане президент, нито е искал това. \r\n\t \r\n\t\r\n\t \r\n\tАдвокатите на президента заявиха, че Банън е нарушил договора, с който е бил назначен в Белия дом, като е говорил пред Улф за Тръмп и семейството му, \"разкривайки поверителна информация\" и правил \"презрителни\", а в някои случаи \"напълно клеветнически изявления пред Улф за Тръмп, членове на семейството му и за предизборната кампания\", предаде БиБиСи. \r\n\t \r\n\tБанън отвърна на критиките в своето радиопредаване, казвайки, че Тръмп е \"велик човек\". \"Вие знаете, аз го подкрепям ден и нощ\", заяви той по радиото, което е част от оглавяваната от него крайнодясна медия \"Брейтбарт нюз\". \r\n\t \r\n\tУлф твърди, че книгата му, която излиза другата седмица, е базирана на над 200 интервюта със самия Тръмп, с хора най-близкото му обкръжение, с висши служители от Белия дом и политици. По думите му \"всички те – 100 процента – са стигнали до извода, че той (Тръмп -бел.ред.) е неспособен да върши тази работа (на президент -бел.ред.).\r\n\t \r\n\t\r\n\t \r\n\tВ книгата са цитирани изявления на Стив Банън, който нарича \"непатриотична\" и \"изменническа\" срещата от юни 2016 г. на група руснаци със сина на Доналд Тръмп и с водещи представители на предизборната кампания на баща му.\r\n\t \r\n\tБанън изразява изумление от срещата, състояла се в Тръмп тауър в Ню Йорк. На нея е присъствала руската адвокатка Наталия Веселницкая, за която се твърди, че е предлагала  за кандидат-президента на Демократическата партия Хилари Клинтън. \r\n\t \r\n\tВ срещата, уредена от сина на Тръмп, Доналд Тръмп-младши, присъствали още зетят на Тръмп - Джаред Къшнър, и Пол Манафорт, оглавявал по онова време предизборния щаб на кандидата на републиканците, спечелил президентските избори през ноември. \r\n\t \r\n\tСрещата е обект на федералното разследване за потенциална руска намеса в предизборната кампания в САЩ и за връзки на хора от екипа на Тръмп с Русия. \r\n\t \r\n\t\"Три от най-важните момчета от кампанията на Тръмп решиха, че е добра идея да се срещнат с чуждо правителство в Тръмп тауър, в конферентната зала на 25-ия етаж, без присъствието на адвокати. Те нямаха никакви адвокати там\", казва Банън в цитирани от медиите откъси от книгата.\r\n\t \r\n\t\"Дори ако си мислите, че това не е предателство, че това не е антипатриотично или не е глупост, а аз мисля, че става дума точно за това, вие трябваше да повикате веднага ФБР\", коментира Банън.\r\n\t \r\n\t\r\n\t \r\n\tМалко след като тези откъси се появиха в медиите, Доналд Тръмп обвини Банън, че е загубил разсъдъка си.\r\n\t \r\n\t\"Стив Банън няма нищо общо с мен или с моето президентство. Когато той бе , той не само изгуби работата си, той изгуби разсъдъка си. Стив не представлява моята електорална база. Той мисли само за себе си и за своя интерес\", се казва в остро изявление на Тръмп, с което се бележи разрив в отношенията между него и Банън, който бе възприеман като стратег на изборната победа на Тръмп през 2016 г.\r\n\t \r\n\tСпоред Тръмп ролята на Банън в историческата му победа е била \"много ограничена\". Той обвини бившия си съветник, че е прекарал времето си в Белия дом в пускане на фалшиви информации до медиите, за да се прави на по-важен, отколкото е бил.\r\n\t \r\n\tВ изявлението Тръмп казва още, че рядко е имал срещи на четири очи с Банън и че Банън само е претендирал, че има влияние, за да заблуди малцината хора, които нямат достъп и са несведущи и на които той е помогнал да напишат една съмнителна книга, предаде ДПА, цитирана от БТА.\r\n\t \r\n\tСтив Банън бе ръководител на кампанията на Тръмп в месеците преди неговото избиране за президент. Той обаче зае този пост след срещата, която коментира в книгата. Когато Тръмп встъпи в длъжност, Банън стана главен стратег на Белия дом - пост, от който бе уволнен през август.\r\n\t \r\n\tВ книгата Банън казва още, че смята, че разследването за евентуален сговор между хора от кампанията на Тръмп и Русия ще се фокусира върху прането на пари.\r\n\t \r\n\tЧетирима души от екипа на президента на САЩ са разследвани по този случай. Сред тях е Пол Манафорт, на когото бяха повдигнати обвинения на 30 октомври миналата година. \r\n\t \r\n\tДоналд Тръмп-младши бе разпитан при закрити врата в Конгреса за срещата с руската адвокатка. \r\n\t \r\n\t\r\n\t \r\n\tКнигата на бившия коментатор на \"Гардиън\" Майкъл Улф, която излиза на пазара следващия вторник, съдържа редица експлозивни разкрития:\r\n\t \r\n\t- Стив Банън смята, че срещата на Тръмп-младши с група руснаци е \"изменническа\"\r\n\t \r\n\t- Екипът и близките на Тръмп са били шокирани и ужасени от изборната му победа\r\n\t \r\n\t- Съпругата му Мелания била обляна в сълзи в изборната нощ, при това не от щастие\r\n\t \r\n\t- Тръмп е бил вбесен, че най-прочутите американски звезди са отказали участие в церемонията по встъпването му в длъжност\r\n\t \r\n\t- Новият президент смятал, че Белият дом е неприятен и дори малко страшен\r\n\t \r\n\t- Дъщеря му Иванка и съпругът й Джаред Къшнър имали план тя стане \"първата жена президент на САЩ\"\r\n\t \r\n\t- Иванка Тръмп се шегувала с прическата са баща си и често разказвала на приятели как се прави.", "date": "2018.01.04", "title": "Адвокати на Тръмп искат да спрат книга с експлозивни разкрития за Белия дом"}
{"url": "http://www.mediapool.bg/grigor-dimitrov-zapochna-sezona-s-trudna-pobeda-sreshtu-128-iya-v-sveta-news273843.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТретият в света Григор Димитров започна защитата на титлата си от миналата година на турнира в Бризбейн, Австралия с трудна победа срещу 128-ия в световната ранглиста Джон Милман. Роденият в Бризбейн 28-годишен австралиец затрудни изключително много българина, като дори в края на втория сет го принуди да спасява два мачбола.\r\n\t \r\n\tДимитров очевидно не се намира в най-добрата си форма в самото начало на сезона, но пък демонстрира силна воля и психологическа устойчивост, за да успее да да стигне до драматичен обрат и да спечели мача с 2:1 (4:6, 7:6 (8), 6:3) след 2 часа и 36 минути игра.\r\n\t \r\n\tВ четвъртфиналите на турнира българинът ще се изправи срещу Кайл Едмънд от Великобритания.\n\n\r\n\t \r\n\tДимитров и Милман започнаха по сходен начин първите два сета с размяна на пробиви. В първия сет обаче австралиецът успя да пробие и втори път в самия край и на спечели с 6:4.\r\n\t \r\n\tВъв втория сет Димитров проби пръв сервиса на противника си, но не успя да затвърди пробива си. Последва размяна на геймове, за да се стигне до тайбрек.\r\n\t \r\n\tТайбрекът премина през много перипетии, като Димитров изоставаше през повечето време и трябваше да спаси два мачбола, преди в края на краищата да спечели с 10:8 и да изравни сетовете.\r\n\t \r\n\tТретият сет започна по сходен начин с тази разлика, че след като постигна пробив Димитров успя да го затвърди, да поведе с 4:1 и да задържи преднината си до края – 6:3.", "date": "2018.01.04", "title": "Григор Димитров започна сезона с трудна победа срещу 128-ия в света"}
{"url": "http://www.mediapool.bg/vleze-v-sada-deloto-za-kupuvane-na-glasove-sreshtu-manol-genov-ot-bsp-news273844.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрокуратурата вкара в съда делото срещу депутата от БСП Манол Генов и асеновградския бизнесмен Николай Христев, които са обвинени за купуване на гласове.\r\n\t \r\n\tМанол Генов е обвинен, че в разгара на предизборната кампания за парламентарните избори е предложил 100 лв на посредник, за да купи гласовете на четирима души в Асеновград. Въпросният посредник накрая реши да свидетелства в полза на прокуратурата. Той твърди, че е получил парите на Манол Генов от Николай Христев и още един човек.\r\n\t \r\n\tМанол Генов влезе в парламента именно през пловдивската листа на БСП.\n\n\r\n\t \r\n\tБизнесменът Николай Христев е обвинен за това, че е дал лично 900 лв на двама души, за да купуват гласове в Асеновград в полза отново на Манол Генов. Интересното в случая е, че прокуратурата не е успяла да установи кога точно Христев е давал парите.\r\n\t \r\n\tДелото за купуване на гласове срещу Манол Генов индиректно стана причина за оставката на Димитър Главчев (ГЕРБ) от председателския пост в Народното събрание.\r\n\t \r\n\tНа 12 ноември миналата година Бойко Борисов обяви, че \"в парламента продължават да стоят хора, които са замесени с наркотрафик, хора, които са купували гласове, и то от затворници\". Към онзи момент единственият обвиняем за купуване на гласове в парламента бе Манол Генов от БСП. Лидерът на БСП Корнелия Нинова отговори с декларация от парламентарната трибуна, но Главчев я изгони от заседанието.\r\n\t \r\n\tТози скандал стана повод за оставката на Главчев, след като опозицията заплаши да бойкотира заседанията на Народното събрание. И досега обаче не се знае кои са замесените в наркотрафик депутати. Прокуратурата привика Борисов да даде сведения, но все още не се знае какво е излязло от проверката.", "date": "2018.01.04", "title": "Влезе в съда делото за купуване на гласове срещу Манол Генов от БСП"}
{"url": "http://www.mediapool.bg/nad-30-000-vazrastni-i-hora-s-uvrezhdaniya-shte-poluchat-lichni-asistenti-news273845.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 30 000 възрастни хора и хора с увреждания ще се ползват от лични асистенти, стана ясно в четвъртък, когато Националният съвет за социално включване одобри Плана за изпълнение на Националната стратегия за дългосрочна грижа в периода 2018-2021 г.\r\n\tОсновната цел на документа е да се подобри качеството на живот и възможностите за социално включване на хората с увреждания и възрастните хора чрез осигуряване на мрежа от услуги и мерки за подкрепа в общността и домашна среда\r\n\tПриоритетните целеви групи включват хората с умствена изостаналост и с психични разстройства, лицата с различни форми на деменция, възрастните, които не могат да се обслужват сами, както и трайно настанените в държавните психиатрични болници.\r\n\tВ плана се предвижда на областно ниво да бъде развита патронажна грижа за лица с увреждания и възрастни хора, зависими от грижа. Предвидено е осигуряването на средства за транспортни разходи за предоставянето й. Ще продължи и предлагането на социални услуги в домашна среда – личен асистент, социален асистент и домашен помощник.\r\n\tВ документа е разписано, че до 2021 г. трябва да се закрият 10 специализирани институции за лица с психични разстройства и с умствена изостаналост, които са с най-лоши условия за живот. От тях ще бъдат изведени около 750 души, за които ще бъде осигурена качествена грижа и подкрепа в нови услуги в общността.\n\n\r\n\tВ следващите четири години се предвижда изграждането на 100 нови социални услуги за над 2100 потребители. Сред тях са 68 центрове за грижа за хора с увреждания и възрастни хора, дневни центрове и центрове за социална рехабилитация и интеграция за лица с психични разстройства и с умствена изостаналост.\r\n\tДо 31 януари 2018 г. Агенцията за социално подпомагане и Националното сдружение на общините в България ще изготвят карта на социалните услуги, които ще бъдат изградени в страната.\r\n\tПланът включва и мерки за повишаване на квалификацията на новите екипи от социални работници. \r\n\tТе ще правят подбора и оценката на потребителите, които ще бъдат изведени от специализираните институции и настанявани в новоизградените социални услуги. Планът ще се реализира с финансиране от държавния бюджет и от оперативните програми \"Развитие на човешките ресурси\" и \"Региони в растеж\". Предстои документът да бъде обсъден от Министерския съвет.", "date": "2018.01.04", "title": "Над 30 000 възрастни и хора с увреждания ще получат лични асистенти"}
{"url": "http://www.mediapool.bg/do-mesets-yulen-naema-proektanti-za-vtoriya-lift-news273846.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонцесионерът на ски съоръжението в курорта \"Банско\" е представил на екоминистъра Нено Димов идейния си проект за изграждане на втори кабинков лифт в буферната зона на парка \"Пирин\" като представителите му са обявили, че до месец ще наемат проектанти, които да определят по геодезичен начин точното трасе на бъдещото съоръжение. Също така те ще изготвят мотивирано предложение за изготвяне на Подробен устройствен план на лифта от страна на община Банско, който ще подлежи на екологична оценка.\r\n\tТова съобщиха от екоминистерството и \"Юлен\" след среща на Нено Димов с маркетинг директора на фирмата Иван Орайков, адвоката й Петър Петров и кмета на Банско Георги Икономов.\r\n\tРазговорът се състоя по инициатива на екоминистъра, който искаше да се запознае от първоизточника с разпространения чрез вестник \"Труд\" идеен проект за втория кабинков лифт, той като не можел да коментира една чертичка, нанесена от \"Юлен\" върху картата на парка.\r\n\tНе се знае колко време ще отнеме изработването на конкретния проект на лифта, на подробния устройствен план и процедурите по одобряване на оценката за въздействието му върху околната среда, а а след това и на самото инвестиционно намерение. Преди дни Нено Димов коментира, че като се прибавят и очакваните съдебни обжалвания от страна на природозащитни организации, надали по-рано от една година може да влезе да одобрение самия план за строежа на ски съоръжението.\r\n\tОт \"Юлен\" уверяват министър Димов и обществеността, че при строежа на лифта ще бъдат спазени всички процедури, предвидени в екологичното законодателство.\r\n\tВ отделно съобщение ски концесионерът посочва, че разпространеният идеен проект за втория лифт в Банско \"е плод на консенсусно решение на водещи световни специалисти в областта на проектиране на ски зони\" след като били преценени всички възможни варианти, в това число и увеличаване на капацитета на настоящия кабинков лифт.\r\n\tЗаключението на експертите било, че \"предложеният идеен проект е оптималният вариант, който да реши по най-екологосъобразния начин транспортния достъп до ски-зоната\".\r\n\t\"Наред с това ние ще огледаме и всички проблемни места и възможни варианти за по-доброто и комфортно практикуване на зимните спортове и да предложим комплексно решение, което ще бъде изготвено от водещи международни специалисти\", посочва Иван Обрейков, цитиран в корпоративното съобщение.\r\n\tТой отбелязва, че \"както и досега стриктно ще съблюдаваме българското законодателство и не по-малко от всички останали милеем за българската природа\".\r\n\tСпоред него \"всичко останало, което се разпространява, са спекулации и се надяваме, че българското общество не следва да се подава на спекулациите, че ще застроим планината или ще излезем от зоната\".\r\n\t\"Нито сме имали, нито имаме, нито ще имаме каквото и да било желание да изграждаме леглова база на територията на парка. Който го твърди, спекулира и заблуждава обществото, защото то е забранено и по закон. Единственото наше желание и намерение, какъвто е и предметът на концесията е доизграждане и оптимизиране на спортната и техническата  инфраструктура за по-добро функциониране на ски-зоната\", посочва още той.\r\n\tВ същото време обаче община Банско е внесла в екоинспекцията в Благоевград план за урбанизиране на осем селищни образувания, намиращи се на границата на парк \"Пирин\", и така да се разшири курортът и да се застроят тези местности. Намеренията са още от 2013 г. и в заявлението за преценка за необходимостта от екооценка на подробен устройствен план за вкарване на местностите в рамките на курорта урбанизацията е оправдана със строежа на втория кабинков лифт.\r\n\tМакар \"Юлен\" формално да отговаря само за ски съоръженията в зоната \"Банско\", собствениците на фирмата през офшорки са свързвани с изградени хотели в курорта и се счита ,че те имат интерес от строежа на нова леглова база и че строежът на новия лифт ще даде повод за нов строителен размах в курорта.", "date": "2018.01.04", "title": "До месец \"Юлен\" наема проектанти за втория лифт"}
{"url": "http://www.mediapool.bg/beliyat-dom-zabranyava-lichnite-telefoni-v-zapadnoto-krilo-news273847.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелият дом взема мерки срещу служителите, които ползват лични мобилни телефони на работа, съобщи Асошиейтед прес.\r\n\t \r\n\tГоворителката на Белия дом Сара Хъкаби Сандърс каза, че \"сигурността и целостта на технологичните системи в Белия дом е главен приоритет за правителството на Тръмп и затова от следващата седмица използването на всички лични устройства вече няма да бъде позволено в Западното крило както за гостите, така и за персонала\".\r\n\t \r\n\tТя заяви, че сътрудниците ще трябва да \"вършат работа с дадените им от правителството устройства\".\n\n\r\n\t \r\n\tПо думите й решението е свързано със сигурността, а \"не с изтичанията\" на информация. \r\n\t \r\n\tСандърс каза, че на входа на Западното крило ще има място, където хората да оставят телефоните си.", "date": "2018.01.04", "title": "Белият дом забранява личните телефони в Западното крило"}
{"url": "http://www.mediapool.bg/kabelni-operatori-se-oplakaha-ot-tsenovi-diktat-na-nova-tv-news273848.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки хиляди клиенти на малки кабелни оператори в цялата страна вече не гледат програмите на \"Нова Броудкастинг Груп\", тъй като медията е поискала драстично увеличение на цената на предлаганите телевизионни продукти, съобщиха от Националното сдружение на кабелните оператори \"Клуб 2000\".\r\n\tПотърпевши от \"ценовия диктат\" са кабелни оператори от София, Пловдив, Варна, Бургас, Русе, Благоевград, Плевен, В. Търново, Враца, Ямбол, Ботевград, Монтана, Видин, Свищов и много други по-малки населени места, които не могат да си позволят да плащат поисканите с до 60 процента по-високи цени за програмите на \"Нова Броудкастинг Груп\".\r\n\tВ продължение на два месеца те не са успели да постигнат съгласие за продължаване на договорните си отношения с медията и затова от началото на 2018 г. са прекратили излъчването на програмите й.\r\n\tПроблемът изниква при необходимостта от преподписване на изтичащите в края  на 2017 г. тригодишни договори за пакета програми на \"Нова\", който не включва спортните канали, а ефирната програма на \"Нова телевизия\" е предоставяна безплатно. За следващите три години обаче телевизията без никакви финансови и икономически обосновки решава да пакетира програмите си, извън спортните, и да вдигне цената на пакета, обясни пред Mediapool изпълнителният директор на \"Клуб 2000\" Валентин Георгиев.\r\n\t\"Нищо от това, което предлага телевизията като съдържание на програмите, не дава основание да се приеме нуждата от повишаване на цената. Няма нови филми, което би било оправдание, спортът, който предишния път бе оправдание за вдигането на тарифата, отдавна е в канали, които са обект на отделен договор\", коментира Георгиев.\r\n\tОт сдружението посочват още, че \"Нова Броудкастинг груп\" не е реагирала на тяхното искане да обяви отделни цени за всяка от своите програми и всеки оператор да си избере коя иска да излъчва, а вместо това им предлага пакет, в който не било ясно какво влиза. Разпространител, който откажел пакета, вече не може да излъчва и безплатната по принцип \"Нова телевизия\", като мотивът на медийната група бил, че тази програма се излъчва ефирно от мултиплексите и зрителите могат да я гледат дори и да не са абонати на кабелен оператор.\r\n\tДруг посочен проблем от сдружението е, че медията подхождала по различен начин спрямо различните оператори и им предлагала различни цени за едни и същи продукти. Особено агресивно било поведението спрямо малките фирми с малко на брой абонати.\r\n\tПри силен отлив на традиционните телевизионни зрители към интернет телевизията и гледането на тв програми през смарфони и таблети, повишение на цената на тв съдържанието с исканите от \"Нова\" до 60 процента означава и драстично вдигане на таксите за абонатите на кабелните оператори, обяснява сдружението. Фирмите не могат да си позволят това и предпочитат да не излъчват поскъпналите програми.\r\n\tВсе пак от сдружението ще търсят начини за решаване на проблема. От \"Клуб 2000\" припомнят, че в момента в Комисията за защита на конкуренцията се разглежда тяхна жалба срещу \"Нова Броудкастинг Груп\" за злоупотреба с по-силна позиция при договаряне.\r\n\tПотърсени за коментар по казуса, от \"Нова Броудкастинг Груп\" обявиха, че в търговската си практика стриктно спазват действащото законодателство, както и правилата на лоялната конкуренция.\r\n\t\"Преговорите ни с платформените оператори са индивидуални и строго конфиденциални, затова можем само да потвърдим, че изнесената в публичното пространство информация за драстично увеличение на цените е чисто спекулативна и не отговоря на истината\", заявиха от медийната група.\r\n\tТя допълва, че има търговски договорки с над 90% от операторите на пазара и държи твърдо на политика да работим с партньорите си само след подписан договор. Това е една от мерките срещу пиратството на съдържание в България, чието ограничаване е изцяло в интерес и на създателите, и на потребителите на платени телевизионни услуги, посочва се в становището на медията.", "date": "2018.01.04", "title": "Кабелни оператори се оплакаха от ценови диктат на Нова ТВ"}
{"url": "http://www.mediapool.bg/40-ot-balgarite-ne-mogat-da-poddarzhat-domovete-si-topli-news273849.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t39.2% от българите не са могли да поддържат домовете си топли, сочи проучване на Евростат за 2016 г.\r\n\tПо този показател страната е в най-неблагоприятно положение в ЕС, защото най-голям дял от населението й не успява да осигури отоплението си през студените месеци на годината.\r\n\tЗа сравнение средно в ЕС 8.7% от гражданите не могат да си позволят нормално отопление. След пик от 11% през 2012 г. делът на тези хора непрекъснато намалява през последните години, отчита европейската статистическа служба.\r\n\tОт  обаче се вижда, че България има значителен напредък по този показател за последните 10 години. Ако през 2016 г. 39% от българите не са могли да поддържат домовете си топли, през 2006 г. делът им е бил 69.5%. Това означава, че за едно десетилетие хората у нас с подобен проблем са намалели с близо 50%.\r\n\tСред държавите, в които голям процент от хората не могат да си позволят необходимото отопление, се нареждат също Литва (29%), Гърция (29%), Кипър (24%) и Португалия (22%).\r\n\tВ същото време под 2% от живеещите във Финландия и Люксембург не могат да поддържат домовете си топли.", "date": "2018.01.04", "title": "40% от българите не могат да поддържат домовете си топли"}
{"url": "http://www.mediapool.bg/vanko-1-shte-lezhi-za-vtori-pat-v-zatvora-news273850.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзвестният бивш рапър Иван Главчев – Ванко 1 отново ще влезе в затвора, този път за шофиране в нетрезво състояние. На 14 ноември миналата година Главчев бе заловен от полицаи в София да шофира пиян лекия си автомобил \"Мерцедес Е250\". Кръвната проба показа 1.3 промила. По закон за шофиране с над 1.2 промила се полага наказание затвор.\r\n\tТой успя да се споразумее с прокуратурата да изтърпи три месеца затвор ефективно. Присъдата бе одобрена от Софийския районен съд.\r\n\tПрез 2003 г. Ванко 1 бе арестуван и обвинен за сводничество, трафик на жени и незаконно притежание на оръжие. Той бе осъден на 12 години затвор, но заради прословутата поправка в Наказателния кодекс, с която драстично бяха намалени наказанията за сводничество, Ванко 1 излежа едва половината от присъдата си.\r\n\tПосле Комисията за конфискация все пак успя да отнеме в полза на държавата хотела на Главчев в Пловдив, след като той не успя да докаже законни доходи за построяването му. Седеметажната сграда в Пловдив бе оценена на 810 502 лева. Сега там се помещава НАП-Пловдив.", "date": "2018.01.04", "title": "Ванко 1 ще лежи за втори път в затвора"}
{"url": "http://www.mediapool.bg/chast-ot-stolichniya-bulbryuksel-shte-e-zatvorena-za-kratko-news273851.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 400 метра от столичния бул. \"Брюксел\", който е основната пътна артерия към летището на София, ще бъдат затворени за движение от 00.00 часа на 5 януари до 24.00 часа на 7 януари, съобщиха от Столичната община.\r\n\tЗа този период колите ще минават по новоизградената пътна връзка от източната страна на бул. \"Брюксел\" в същия участък.\r\n\tОт общината не уточниха какво налага спирането на движението. В момента в района се строи нова пътна връзка на бул. \"Брюксел\" с Терминал 2 на летище София.", "date": "2018.01.04", "title": "Част от столичния бул.\"Брюксел\" ще е затворена за кратко"}
{"url": "http://www.mediapool.bg/tereza-mei-se-izvini-na-patsientite-zaradi-prenatovarvaneto-na-bolnitsite-news273854.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската министър-председателка Тереза Мей се извини на десетките хиляди пациенти, чиито операции бяха отменени, за да се освободят легла и персонал за справяне със спешните случаи, предаде Ройтерс.\r\n\t\r\n\tПо-рано тази седмица Националната здравна служба (НЗС) в Англия препоръча болниците да отменят всички планирани часове и операции до следващия месец. Според служители това означава, че може да бъдат отложени около 50 000 операции.\r\n\t \r\n\t\"Знам, че е трудно, знам, че е разстройващо, знам, че е разочароващо за хората и се извинявам\", каза Мей по телевизия \"Скай нюз\", след като посети болница край Лондон.\r\n\t \r\n\tБолниците в Англия са пренатоварени заради грипна епидемия, студеното време и нарасналия брой дихателни заболявания. Много от тях работят на пълен или почти на пълен капацитет, а за лечение в спешните отделения се чака дълго време.\r\n\t \r\n\tПроблемът може да навреди на Мей, чиито позиции бяха отслабени, след като тя загуби парламентарно мнозинство на изборите миналата година.\r\n\t \n\n\r\n\tНЗС обикновено е един от най-важните въпроси за гласоподавателите по време на избори и често се смята за слабост на консерваторите.", "date": "2018.01.04", "title": "Тереза Мей се извини на пациентите заради пренатоварването на болниците"}
{"url": "http://www.mediapool.bg/hss-predupredi-sotsialdemokratite-da-ne-predyavyavat-prekaleno-golemi-iskaniya-news273855.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерите на баварската консервативна партия Християнсоциален съюз (ХСС) са оптимисти за предстоящите преговори за формиране на управляваща коалиция в Германия, но искат от потенциалните си партньори от Германската социалдемократическа партия (ГСДП) да не предявяват прекалено високи изисквания. Подобни изявления направиха в градчето Зеон лидерът на ХСС Хорст Зеехофер и председателят на парламентарната група на баварските консерватори Александър Добринт.\r\n\t\r\n\t\"От името на ХСС искам да подчертая, че искаме създаване на подобна коалиция. Лично аз изпитвам увереност в този план и ще направя всичко, което зависи от мен\", подчерта Зеехофер. \"Това може да бъде постигнато, ако нашите потенциални партньори от ГСДП не стигнат прекалено далеч\", добави той.\r\n\t \r\n\t\"Силна страна като Германия се нуждае от стабилно правителство и всички алтернативи, като правителство на малцинството или повторни избори, не ме привличат\", отбеляза партийният лидер.\r\n\t \r\n\t\"Ние искаме да бъде създадена коалиция с ГСДП, но само ако партията подкрепя модернизацията на страната, сигурността и растежа, а не се кани само да маркира теми от стария социалистически багаж\", заяви Добринт. \"Интеграцията, бежанците и миграцията са теми, които ще играят първостепенна роля\", добави той.\r\n\t \n\n\r\n\tВ Зеон протича годишната среща на ръководството на ХСС. Позициите на партиите по въпроси като миграционната политика и въвеждането на единна система за медицинско застраховане се различават значително. През последните дни баварските консерватори втвърдиха позициите си и се обявиха за съкращаване на социалните плащания на бежанците и за ограничаване на свободното движение на определена група мигранти. ГСДП не подкрепя подобни инициативи.\r\n\t\r\n\tОглавяваният от Ангела Меркел консервативен блок Християндемократическия съюз (ХДС) и Християнсоциалния съюз (ХСС) се е споразумял с Германската социалдемократическа партия (ГСДП) да не изнасят пред медиите информация за преговорите за коалиция, които ще се състоят следващата седмица, съобщи сп. \"Шпигел\", цитирано от Ройтерс.\r\n\t \r\n\tМеркел, Зеехофер и лидерът на ГСДП Мартин Шулц са се споразумели, че преговарящите не трябва да дават интервюта или да участват в телевизионни токшоута. И двете страни са приели, че с цел укрепване на доверието, по време на преговорите не трябва да се изнася информация за възможния резултат от тях.", "date": "2018.01.04", "title": "ХСС предупреди социалдемократите да не предявяват прекалено големи искания"}
{"url": "http://www.mediapool.bg/bezdomnik-otkradnal-po-sluchainost-pari-ot-letishte-sharl-de-gol-e-neotkrivaem-news273856.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБездомникът, който открадна по чиста случайност стотици хиляди евро през декември от летището \"Шарл де Гол\" в Роаси край Париж, остава неоткриваем. Досега се смяташе, че плячката му възлиза на 300 000 евро. Сега, според източник близък до разследването, откраднатата сума възлиза на 490 000 евро, предаде Франс прес.\r\n\t \r\n\tКражбата бе извършена на 8 декември благодарение на невероятно стечение на обстоятелствата на терминал 2-Ф на летището. Бездомникът ровел из кофи за боклук недалеч от офис на инкасаторската компания Лумис /Loomis/, специализирана в събиране на оборота от магазините и заведенията на летището и в обслужване на банкоматите на летищните терминали.\r\n\t \r\n\tИзведнъж без очевидна причина вратата на офиса на компанията се отворила и бездомникът съзрял вътре огромни суми пари. Не се задействала никаква аларма и никой не се появил в помещението, затова бездомникът влязъл вътре и след няколко минути излязъл с две торби, пълни с банкноти. Това се видяло ясно от кадри от охранителни камери. Виждало се също, че бездомникът поел бързо към район без охранителни камери и изчезнал.\r\n\t \r\n\tКрадецът е идентифициран от граничната полиция, но въпреки това и до днес не може да бъде намерен. Полицията каза, че преди датата на кражбата бездомникът е бил известно време на летището и хората били свикнали да го виждат там.\r\n\t \n\n\r\n\t\"Първоначално мислехме, че става дума за нагласена работа, със съучастието на хора отвътре, но очевидно е чиста случайност. Направо е невероятно\", казва полицай, участвал в разкриването на кражбата.", "date": "2018.01.04", "title": "Бездомник, откраднал по случайност пари от летище \"Шарл де Гол\", е неоткриваем"}
{"url": "http://www.mediapool.bg/sadat-otne-imushtestvo-za-43-mln-lv-ot-bivshiya-glaven-arhitekt-na-kavarna-news273852.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОкръжният съд в Добрич одобри изцяло иска на Комисията за конфискация за отнемане на имущество за 4.3 млн.лв от бившия главен архитект на Каварна Юлиян Илиев и семейството му, съобщиха от комисията.\r\n\t \r\n\tЮлиан Илиев е осъден за длъжностни престъпления в периода 2005 – 2008 г., които са извършени, за да обогати съпругата си.\r\n\t \r\n\tС решението на първоинстанционния съд се отнемат шест апартамента, три парцела и дворни места, гараж, 46 поземлени имота, сред които терени в курортни зони на общ. Каварна, два автомобила и парични суми.\r\n\t \n\n\r\n\tВ хода на съдебното дело са направени оценки от вещи лица, които потвърждават, че е налице значително несъответствие между нетния доход и разходите на семейството. Доказано е, че разводът на Илиев и съпругата му е фиктивен и двамата са във фактическо съжителство.\r\n\t \r\n\tРешението не е окончателно и подлежи на обжалване пред Варненския апелативен съд.", "date": "2018.01.04", "title": "Съдът отне имущество за 4.3 млн. лв от бившия главен архитект на Каварна"}
{"url": "http://www.mediapool.bg/ima-priznatsi-che-protestite-v-iran-prodalzhavat-news273857.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСоциалните медии в Иран бяха пълни с видеозаписи и блогови публикации, описващи още протести в страната през изминалата нощ, въпреки че висш военен служител заяви по-рано, че избухналите преди седмица антиправителствени демонстрации са приключили, предаде ДПА.\r\n\t \r\n\tЕдин от записите показваше хора, скандиращи лозунги против върховния лидер аятолах Али Хаменей.\r\n\t \r\n\tАгенция Тасним съобщи, че в Бирджанд са арестувани 28 човека за незаконно събиране.\r\n\t \r\n\tИнформациите не могат да бъдат проверени по независим път.\r\n\t \r\n\tВ социалните медии има съобщения за протести в градовете Ноушахр, Бандар Абас, Ахваз и Дезфул. Демонстрациите засега са съсредоточени в провинциалните райони и почти не са разпространени в по-големите градове.\r\n\t \n\n\r\n\tТрудно е да се получи точна информация за протестите. Държавните медии не съобщават почти нищо за тях, а властите спират или забавят интернета, когато демонстрациите достигат върхово ниво, за да попречат на разпространението на информация, отбелязва ДПА.\r\n\t \r\n\tНачалникът на генералния щаб на въоръжените сили генерал-майор Абдолрахим Мусави каза днес, че полицията вече е потушила размириците, при които загинаха 21 души, но че армията е готова да се намеси, ако е необходимо, посочва Ройтерс.\r\n\t \r\n\tАнтиправителствените демонстрации, които изглеждат спонтанни и без ясен лидер, избухнаха преди седмица във втория по големина ирански град Машхад заради икономическите трудности - главно младежката безработица и предполагаемата корупция.\r\n\t \r\n\t\"Въпреки че този сляп бунт беше толкова малък, че част от полицейските сили можеше да го спре в зародиш . . . можете да бъдете сигурни, че вашите другари от армията на Ислямската република са готови да се изправят срещу марионетките на Големия сатана (Съединените щати)\", каза Мусави.\r\n\t \r\n\tПротестиращите заявяват, че им е омръзнало от антизападни лозунги и че е време духовническото ръководство и правителството на президента Хасан Рохани да се оттеглят.\r\n\t \r\n\tСред демонстрантите има представители на работническата класа и образовани хора от средната класа, която изграждаше гръбнака на протестите с искане за реформи през 2009 г.\r\n\t \r\n\tСлед шест дни протести Корпусът на гвардейците на ислямската революция заяви вчера, че е изпратил сили, които да потушат размириците в три провинции, където бяха повечето демонстрации. Това беше най-ясният знак досега, че властите се отнасят сериозно към протестите.\r\n\t \r\n\tСъщевременно иранската нобелова лауреатка за мир Ширин Ебади призова хората на страната да започнат гражданско неподчинение и да продължат масовите протести, предаде Ройтерс.\r\n\t \r\n\tИздаваният в Лондон панарабски всекидневник \"Ашарк ал Аусат\", който е саудитска собственост, цитира думите на най-известната иранска правозащитна юристка, която казва, че иранците трябва да останат на улиците и че имат право по конституция да провеждат демонстрации.\r\n\t \r\n\tЖивеещата в Лондон Ебади, която получи Нобеловата награда за мир през 2003 г. и е сред редицата критици в изгнание на иранското ръководство, призова своите сънародници да престанат да плащат данъци и сметките си за вода, газ и ток. Тя ги призова също да изтеглят парите си от държавните банки, за да упражнят натиск върху правителството, за да го принудят да прекрати насилието и да удовлетвори техните искания.\r\n\t \r\n\t\"Ако правителството не ви чува цели 38 години (след ислямската революция от 1979 г. - б.р., ) дойде вашето време да игнорирате онова, което то ви казва сега\", изтъква Ебади в интервюто си за вестника.", "date": "2018.01.04", "title": "Има признаци, че протестите в Иран продължават"}
{"url": "http://www.mediapool.bg/izdirva-se-zapodozryan-za-ubiystvata-v-novi-iskar-news273825.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследващите бруталното шесторно убийство в Нови Искър вече разполагат с основен заподозрян. Това е 56-годишният Росен Желев Ангелов, съобщиха от МВР в четвъртък.\r\n\tТой е обявен за общонационално издирване. Неофициално се твърди, че Ангелов навремето е имал интимна връзка с Кети Кюхова, чийто труп бе открит в кладенец в гората край Нови Искър отделно от останалите застреляни навръх Нова година - вторият й съпруг, неговият син, дъщеря й и приятелят на момичета, както и тъщата.\r\n\t56-годишният мъж е с криминално досие и е осъждан. Разследващите предполагат, че е въоръжен и опасен. Заподозреният е живял в Нови Искър преди 9-10 години. Той е осъждан за педофилия и блудство с малолетни, по данни на БНР.\r\n\tМедии информират, че Ангелов наскоро се бил върнал от чужбина, но през годините е поддържал връзка с Кюхова. Твърди се, че той е добър планинар и тактик и се допуска, че се укрива в планината.\r\n\tПо-рано в четвъртък стана ясно, че полицаи с металотърсачи претърсват гората над Нови Искър в опит да открият оръжието или оръжията, с които са избити хората. Междувременно бе съобщено, че операция се провежда в село Луково край Искърското дефиле. Според бТВ там е живял заподозреният Ангелов, но МВР така и не даде официална информация за тази акция.\r\n\tСутринта майката и бабата на един от шестимата убити – Боби Иванов, разказаха, че все още не са виждали тялото му, а от полицията не им давали и почти никаква информация. Младежът бе приятел на Нанси, дъщерята на Кети Кюхова, която също бе убита. Роднините на момчето обясниха пред бТВ и Нова телевизия, че го чули за последно към 18.00 часа на 31 декември. Опитали да се свържат с него след полунощ, но телефонът бил изключен, след като първоначално давал свободно.\r\n\t\"Предполагам, че убиецът го е затварял\", каза майката на убитото момче Стефана Елисаветова. Неговата баба – Корнелия Цвеева, разказа, че Боби щял да празнува със свои съученици, но в последния момент решил да остане с приятелката си Нанси, защото не я пускали да празнува с приятели.\r\n\t\"Нашият решил да празнува с Нанси и това го е погубило\", каза бабата на момчето. Според роднините причината за жестокото убийство е фактът, че Кети Кюхова и мъжът до нея – Неделчо Юнаков, са се забъркали в нещо, а убитите младежи са невинна жертва на обстоятелствата. Сред жертвите е можело да има още едно момче – Тони, но в последния момент баща му отишъл на работа и той останал при баба си.\n\n\r\n\tЗасега разследващите отхвърлят единствено версията, че член на избитото семейство в Нови Искър може да е извършител на тежкото престъпление, а след това да се е самоубил. Като работна версия бе посочен бизнесът на бащата Неделчо Юнаков, който в момента се изследвал.\r\n\tПо думите на главния секретар на МВР Младен Маринов \"има информация, че се е занимавал с търговска дейност, включително и с т.нар. кухи фирми, които чистят ДДС\".\r\n\tПрестъплението бе извършено с особена ярост - някои от жертвите са разстреляни с множество куршуми, което първоначално по неизвестни причини бе скрито от ръководствата прокуратурата и МВР. Засега няма яснота дали убиецът е един или са няколко, нито дали при убийствата е ползвано едно оръжие или повече. Съобщава се единствено, че престъплението е извършено в новогодишната нощ на 31 декември срещу 1 януари.\r\n\tОсвен Неделчо Юнаков, останалите жертви са синът му Георги Юнаков, тъщата му Еленка Бурджиева, доведената му дъщеря Нанси Иванова, нейният приятел Боби Иванов и втората му съпруга Кети Кюхова.", "date": "2018.01.04", "title": "Издирва се заподозрян за убийствата в Нови Искър"}
