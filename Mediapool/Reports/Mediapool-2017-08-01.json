{"url": "http://www.mediapool.bg/kitai-otkri-parvata-si-voenna-baza-v-chuzhbina-news267387.html", "text": "Китай официално откри в Джибути, в Африканския рог, първата си военна база в чужбина, съобщи Ройтерс. Агенцията цитира китайски държавни медии, които отбелязват, че откриването на базата съвпада с честването на 90-годишнината от създаването на Китайската народноосвободителна армия.\r\n\tДжибути е държава, разположена в северозападния край на Индийския океан. В Индия това подхрани опасенията, че базата ще се превърне в поредната брънка от т.нар перлен наниз от китайския военни съюзи и обекти, които опасват Индия и включващи Бангладеш, Мианма и Шри Ланка, отбелязва Ройтерс.\r\n\tКитай започна да строи базата си в Джибути миналата година и Пекин подчертава, че това е логистичен обект, който ще се използва по-специално за презареждане на военните му кораби, участващи в миротворчески и хуманитарни мисии край бреговете на Йемен и Сомалия.\r\n\tКитайското държавно радио съобщи, че повече от 300 души са присъствали на официалната церемония за вдигане на знамето на базата, включително заместник-командващият китайските ВМС Тян Чжун и министърът на отбраната на Джибути.\r\n\tКитайският президент Си Цзинпин лично наблюдава изпълнението на амбициозна програма за модернизиране на армията, включително създаването на възможности китайските въоръжени сили да действат далеч от родината си.\n\n\r\n\tМалката държавата Джибути се намира на южния вход на Червено море на маршрута на корабите към Суецкия канал, вклинена между Еритрея, Етиопия и Сомалия. Бази в нея имат също така САЩ, Япония и Франция.\r\n\tВ дипломатическите среди упорито се говори, че Китай ще построи още такива бази, например в Пакистан, Пекин обаче отхвърля тези спекулации, отбелязва Ройтерс.", "date": "2017.08.01", "title": "Китай откри първата си военна база в чужбина"}
{"url": "http://www.mediapool.bg/tramp-e-kazal-na-sina-si-kakvo-da-kazhe-za-sreshtata-si-s-ruskata-advokatka-news267385.html", "text": "Американският президент Доналд Тръмп лично е продиктувал на големия си син какво да напише в изявлението за срещата си с руска адвокатка в разгара на предизборната кампания през 2016 г., пише в. \"Вашингтон пост\", цитиран от Франс прес.\r\n\tВ средата на юли Доналд Тръмп-младши призна, че се е срещнал миналата година с адвокат Наталия Веселницкая, представена му като пратеничка на руското правителство, притежаваща потенциално компрометираща информация за съперничката на баща му на изборите Хилари Клинтън.\r\n\t\"Бързо стана ясно, че тя няма никаква интересна информация\" и че истинската й цел е да повдигне въпроса за забраната за осиновяване на руски деца от американски двойки, каза Тръмп-младши.\r\n\t\"Вашингтон пост\" твърди, че президентът продиктувал това изявление на сина си, докато бил на борда на \"Еър форс 1\", на връщане от срещата на върха на Г-20 (7-8 юли) в Хамбург.\r\n\tЦитирайки хора, свързани с тази афера, американският вестник твърди, че юристите на президента са искали да представят срещата с адвокатката като капан, заложен от демократите, в който да се хванат Тръмп-младши и тогавашният кандидат на Републиканската партия за президент на САЩ.\n\n\r\n\tПо данни на \"Вашингтон пост\" съветници на президента се опасяват, че пряката намеса на Доналд Тръмп в написването на изявлението на сина му може да го постави в опасно положение от юридическа гледна точка.", "date": "2017.08.01", "title": "Тръмп е казал на сина си какво да каже за срещата си с руската адвокатка"}
{"url": "http://www.mediapool.bg/kamioni-izvozvat-imushtestvo-ot-moskovska-vila-izpolzvana-ot-amerikanskoto-posolstvo-v-rusiya-news267388.html", "text": "Автоколона от няколко камиона напусна територията около вилата на американското посолство в московския лесопарк Серебряний бор, съобщи от мястото на събитията кореспондент на ТАСС.\r\n\tПридружени от микробус, камионите откараха от имота мебели и различни товари в кашони. Колите бяха товарени няколко часа, от ранна утрин, посочва кореспондентът.\r\n\tДостъпът на дипломати и технически персонал от американската дипломатическа мисия до територията около тази вила и до използваните досега от посолството складове на ул. \"Дорожная\" в Москва спира днес по пладне местно (и българско) време.\r\n\tРуската федерация заяви, че взема ответни мерки, след като Конгресът на САЩ гласува миналата седмица нови санкции срещу нея. Освен забраната за използване на складовете и дипломатическата вила Москва разпореди персоналът на американските мисии в Русия да бъде съкратен до 455 души - колкото според федерацията са общо оставащите руски дипломати в САЩ.\r\n\tПрез декември администрацията на Обама обяви за персони нон грата 35 служители от руските мисии във Вашингтон и Сан Франциско, и затвори две руски дипломатически вили в щатите Ню Йорк и Мериленд.", "date": "2017.08.01", "title": "Камиони извозват имущество от московска вила, използвана от американското посолство в Русия"}
{"url": "http://www.mediapool.bg/arestuvani-sa-dvama-ot-nai-vidnite-opozitsioneri-vav-venetsuela-news267386.html", "text": "Агенти на службата за разузнаване на Венецуела арестуваха рано тази сутрин двама от най-видните опозиционери, Леополдо Лопес и Антонио Ледесма, които досега бяха под домашен арест, съобщиха семействата им, цитирани от Франс прес.\r\n\t\"Току-що отведоха Леополдо от дома му. Не знаем къде се намира, нито къде са го отвели\", написа в \"Туитър\" съпругата му Лилиан Тинтори.\r\n\tДецата на Ледесма, Виктор и Ванеса, също казаха, че службите са отвели баща им.\r\n\tПрез последните дни и двамата опозиционери призоваваха съгражданите си да се включат в протестите срещу президента Николас Мадуро, който свика избори за Учредително събрание, което да промени конституцията и да укрепи властта му.\r\n\tЛопес бе поставен под домашен арест през юли, след като прекара три години в затвора заради ролята си в антиправителствените улични протести през 2014 година. Ледесма, който от 2015 г. е под домашен арест, също лежа в затвора по обвинения, че е бил начело на заговор за сваляне на президента.", "date": "2017.08.01", "title": "Арестувани са двама от най-видните опозиционери във Венецуела"}
{"url": "http://www.mediapool.bg/sas-zlato-srebro-i-bronz-se-zavarna-otborat-ni-po-biologiya-ot-olimpiada-v-kovantri-news267391.html", "text": "С комплект златен, сребърен и бронзов медал се завърнаха състезателите ни от отбора по биология от Международната олимпиада в Ковънтри, Великобритания. Това е и най-големият успех в историята за български отбор на олимпиада по биология, съобщиха от Сдружението на олимпийските отбори по природни науки, цитирано от БТА.\r\n\t28-ата Международна олимпиада по биология се състоя между 23 и 30 юли и приветства 241 състезатели от 68 държави. Тази година България беше представлявана от Димитър Каразапрянов от 12 клас в НПМГ, който донесе златен медал, Габриела Христова от 12 клас в СМГ със сребърен, Мария Карабоева от 12 клас в НПМГ с бронзов медал, и Ваня Миланова от 11 клас в НПМГ.\r\n\tРезултатите на учениците са налице след целогодишната им работа и няколкоседмичната подготовка с техните ръководители - Албена Йорданова (доцент в Медицинския факултет на СУ), Снежанка Томова (доцент в Биологическия факултет на СУ \"Св. Кл. Охридски\") и Радослав Александров (докторант в Института по молекулярна биология при БАН).\r\n\tМеждународната олимпиада по биология е най-престижното състезание по биология за ученици от цял свят. България е една от шестте страни основателки на олимпиадата през 1989 г. и участва още на първата Международна олимпиада по биология в Чехословакия през 1990 г.\r\n\tОрганизатори на олимпиадата в Ковънтри бяха Royal Society of Biology и Университетът на Уоруик. Следващите, на които ще се падне честта да приемат най-добрите биолози в света, са Иран – 2018.", "date": "2017.08.01", "title": "Със злато, сребро и бронз се завърна отборът ни по биология от олимпиада в Ковънтри"}
{"url": "http://www.mediapool.bg/chetirinaiset-postradali-pri-migrantski-shturm-na-ispanskiya-anklav-seuta-news267392.html", "text": "Испанският Червен кръст съобщи, че 14 мигранти са получили наранявания, когато заедно с още 50 души са щурмували огражденията, разделящи испанския северноафрикански анклав Сеута от Мароко, предаде Асошиейтед прес.\r\n\tОрганизацията съобщи в \"Туитър\", че мигрантите са откарани в болница с порязвания и фрактури, след като са прескочили рано тази сутрин оградата.\r\n\tИспанската информационна агенция Еуропа прес съобщи, че около 200 мигранти са опитали да прескочат 6-метровата ограда с бодлива тел.\r\n\tХиляди африканци, живеещи незаконно в Мароко, опитват да се доберат до Европа по този начин. Тези, които успеят да влязат на територията на Сеута или на другия испански анклав в Мароко, Мелиля, биват временно настанени в мигрантски центрове, след което властите или ги репатрират, или пускат на свобода.", "date": "2017.08.01", "title": "Четиринайсет пострадали при мигрантски щурм на испанския анклав Сеута"}
{"url": "http://www.mediapool.bg/germaniya-otchete-rekordno-imigrantsko-naselenie-prez-2016-godina-news267393.html", "text": "Броят на хората с имигрантски произход в Германия се е повишил с 8,5 процента през 2016 година до рекордния максимум от 18,6 милиона души, главно заради увеличаването на бежанците. Това съобщи във вторник Федералната статистическа служба (Дестатис), цитирана от Ройтерс.\r\n\tМалко над една пета от населението (22,5 процента) е първо или второ поколение имигранти, поне с един родител чужденец.\r\n\tНай-голям е делът на турците, сочи статистиката. Най-бързо нарастващите групи обаче са от Близкия изток (2,3 милиона души) и Африка (740 000 души).\r\n\tКато цяло по-голямата част от имигрантите са свързани с европейски страни.\r\n\tОбщото население на Германия е близо 82,5 милиона души.", "date": "2017.08.01", "title": "Германия отчете рекордно имигрантско население през 2016 година"}
{"url": "http://www.mediapool.bg/ideyata-za-kodeks-za-povedenie-pri-spasitelni-operatsii-v-sredizemno-more-se-provali-news267394.html", "text": "Повечето хуманитарни организации, които извършват частни спасителни операции в Средиземно море, отказаха да подпишат кодекс за поведение, след като се срещнаха с представители на италианското правителство в Рим, предаде ДПА.\r\n\tОрганизацията \"Лекари без граници\" каза, че не е подписала документа. Германската организация \"Югенд ретет\" също отказа да приеме условията, представени на срещата в италианското вътрешно министерство.\r\n\tИталианското правителство се надяваше с кодекса за поведение да затегне регулацията на операциите за спасяване на бедстващи мигранти в морето, но организациите заявиха, че процесът ги е накарал да се чувстват като престъпници.\r\n\tПовечето операции за спасяване на мигранти в Средиземно море в момента се провеждат от неправителствени организации. От началото на годината около 2400 мигранти са загинали при опит да прекосят морето и да стигнат до Европа.\r\n\tНеправителствените организации водеха преговори от миналата седмица с италианското правителство за спорния кодекс за поведение. Крайният срок за подписването му изтече вчера.", "date": "2017.08.01", "title": "Идеята за кодекс за поведение при спасителни операции в Средиземно море се провали"}
{"url": "http://www.mediapool.bg/retsiklirashti-firmi-se-oplakvat-ot-trudni-za-prerabotka-opakovki-news267396.html", "text": "Производителите да преосмислят дизайна и материалите на опаковките на продуктите си, тъй като в момента някои от бутилките и цилиндрични кутии са сред най-трудните за пеработване. Това е призовала наскоро Британската асоциация за рециклиране, цитирана от Българската асоциация по рециклиране.\r\n\tПреработващите организации се оплакват от смесването на различни видове пластмаси, метали и фолио при изработката на опаковки, които затрудняват рециклирането и повторното използване на материалите.\r\n\tНапример някои бутилки имат етикети от специфичен вид пластмаса. Други труди на преработка опаковки са бутилките за почистващи спрейове, в чиято изработка са включени различни по вид пластмаси, както и тарелките за храна за подгряване в микровълнова печка, които са проблематични, защото черната пластмаса не е подходяща за рециклиране. Цилиндричните кутии от чипс са истинско предизвикателство за преработка, тъй като съдържат метални елементи, пластмасови компоненти и фолио.\r\n\tНа другия край на скалата са опаковките, които се изработват от един и същ вид пластмаса и са лесни за рециклиране като някои видове бутилки за безалкохолни напитки, посочват от Британската асоциация по рециклиране и препоръчват на производителите при разработването на опаковките си да мислят повече за бъдещата им преработка.\r\n\tРедица компании обаче вече обявиха, че използването на разнообразните материали в опаковките са необходими за предпазването на храните от замърсявания от околната среда и запазването на свежия им вид.", "date": "2017.08.01", "title": "Рециклиращи фирми се оплакват от трудни за преработка опаковки"}
{"url": "http://www.mediapool.bg/bulgaria-i-makedoniya-shte-stroyat-gazova-i-zhp-vrazka-news267413.html", "text": "Газови и железопътни планове с размах за далечното бъдеще договориха във вторник България и Македония след подписването на договора за добросъседство в Скопие във вторник от премиерите на двете страни Бойко Борисов и Зоран Заев.\r\n\tДелегациите на двамата министър-председатели проведоха съвместно междуправителствено заседание, в което от българска страна участваха министрите на външните работи Екатерина Захарева, на енергетиката Теменужка Петкова, на транспорта Ивайло Московски и на отбраната Красимир Каракачанов.\r\n\tДвете правителства подписаха меморандуми за изграждането на железопътни връзки между София и Скопие и за сътрудничество в областта на природния газ, чиято реализация обаче все още е твърде неопределена.\r\n\tПарафираният от енергийния министър Теменужка Петкова и министъра на икономиката на Македония Крешник Бектеши документ предвижда създаването на съвместна работна група, която ще проучва възможността за построяване на нова директна газова връзка между двете страни. До шест месеца след влизането в сила на меморандума групата, в която ще влизат и представители на газовите мрежови оператори на двете държави, трябва да се изработи технико-икономически анализ. Това проучване трябва да отговори какъв ще е капацитетът на връзката, откъде ще може да се захранва, каква ще е цената й и какви регулации трябва да се спазват.\r\n\t\n\n\r\n\t\r\n\t\r\n\tКрайното решение за новата газова връзка ще се вземе на база на съществуващата газопреносна инфраструктура, както и реализацията на проектите за интерконекторите Гърция-България, Турция-България и концепцията за планирания край Варна газов хъб \"Балкан“, става ясно от съобщение на Министерството на енергетиката.\r\n\tВ момента България транзитира до Македония руски природен газ, като за миналата година по данни на \"Газпром\" са транспортирани 210 млн. куб. м., което е с 56 процента повече спрямо 2015 г. и очевидно икономиката на съседката ни увеличава потреблението на газ. Плановете на София са, предвид планираното от 2020 г. прехвърляне на руските газови доставки за Балканския регион през \"Турски поток\", вместо през Украйна, Румъния и България, да привлече Македония като купувач от бъдещия газов хъб край Варна.\r\n\tТова става ясно от цитираните коментари на Петкова и Бектеши, които изразили съгласие, че подписването на меморандума в сферата на природния газ ще даде възможност на Македония да получава енергийни ресурси от хъба \"Балкан\". Македонската страна оценила също така високо напредъка на България по изграждане на интерконекторите с Гърция, Сърбия и Турция.\r\n\tРаботната група за бъдещата газова връзка ще се заседава за първи път в София между 10 и 15 октомври, са се разбрали още двамата министри.\r\n\tТе са обсъдили и като цяло потенциала на двустранното сътрудничество в енергийния отрасъл. По думите на Теменужка Петкова значителна част от износа на електроенергия от страната ни е насочен към Македония. Успешна е съвместната ни дейност и в областта на минерално-суровинния отрасъл, допълни тя. Според нея енергийното сътрудничество между двете държави ще гарантира диверсификация на източниците и маршрутите за доставка на природен газ и либерализацията на пазара в региона на Югоизточна Европа.\r\n\t\r\n\tМеморандумът за жп връзката София-Крива паланка съдържа конкретни, но доста далечни срокове за изграждането й. Тя е част от транспортния коридор №8, който тръгва от Бургас през Бургас, София и Кюстендил до Гюешево и после през Скопие и Тирана до Вльора.\r\n\tСега Борисов коментира, че \"Коридор №8 е връзката, която присъединява целите Балкани\". \"Той дава излаз не само по оста север-юг, дава възможност за присъединяване на всяка една страна от Балканите да търгува, да прави бизнес и да развива туризма с другите, това ще бъде изключително важно и за двете стари“, заяви българският премиер.\r\n\t\r\n\tИсторията на железопътния Коридор № 8, който трябва да свърже Черно с Адриатическо море е на три века и датира още от времето на Османската империя. http://www.mediapool.bg/evrokoridor-8-zatava-v-gluha-liniya-news185013.html Основен двигател за реализацията му винаги е била България, докато властите в Белград, а след това и в Скопие, след създаването на новата държава Македония, дават предимство на връзката Атина - Скопие – Белград към Западна Европа.\r\n\tНа българска територия жп линията до границата с Македония е построена още през средата на миналия век.\r\n\tПрез първия програмен период 2007 – 2013 г. започна модернизацията на отсечката от Бургас до София, която продължава и през настоящия до 2023 г. Беше направен и идеен проект за модернизацията на жп линията Радомир – Гюешево с прогнозна стойност 888 млн. лв.\r\n\tСега в Скопие транспортният министър Ивайло Московски съобщи, че през този програмен период е предвидено цялостното проектиране на отсечката София – Перник – Радомир – македонска граница.\r\n\tЗа жп линията от София до Радомир са изготвени технически проекти и подробни устройствени планове, които са на етап съгласуване, а за останалата част – до Гюешево в момента се подготвя документация за проектиране, каза Московски.\r\n\tПо думите му анализите показват, че ще бъдат необходими около 800 млн. евро за модернизация на цялата линия от София до Гюешево.\r\n\tС подписването на Меморандум за разбирателство за развитието на железопътните връзки между София и Скопие България пое ангажимент до 2027 г. да изгради жп линията София – Перник – Радомир – македонска граница, каза Московски.\r\n\tМакедония, от своя страна, се ангажира да построи жп участъка Крива паланка – Деве баир – българска граница до края на 2025 г.\r\n\tПреди три години беше съобщено, че  участъка изграждането от Куманово до Беляковце (31 км) и се търси финансиране за този до границата (58 км). По информация от българска страна нужните средства са в размер на 330 млн. евро. Македонските медии посочват, че необходимите средства са 390 млн. евро.\r\n\tМакедония ще може да разчита за отпускането на тези средства от предприсъединителните фондове на ЕС. Европейската комисия категорично показа, че Коридор №8 е в основата на интеграцията на Западните Балкани, каза Московски по време на двустранната среща с македонския си колега.\r\n\tТой заяви, че предстоят срещи с еврокомисарите но разширяването на ЕС Йоханес Хан и на транспорта Виолета Булц за обсъждане на по-нататъшните действия на страните, участващи в проекта.\r\n\t\"Проектът ще гарантира транспортната свързаност между нашите държави и ще доведе до по-голяма сигурност, устойчивост и икономически растеж за целия регион\", посочи Московски.", "date": "2017.08.01", "title": "България и Македония ще строят газова и жп връзка"}
{"url": "http://www.mediapool.bg/konstitutsionen-sad-sprya-opit-za-uskoryavane-na-referendum-za-nezavisimost-na-kataluniya-news267395.html", "text": "Конституционният съд на Испания прие подадено от правителството правно възражение срещу опит на каталунския парламент да ускори подготовката за референдум за независимост, предаде Ройтерс.\r\n\tПарламентът на Каталуния, в който мнозинство имат партии, подкрепящи идеята за отцепване на автономната област от Испания, прие миналата седмица мерки, които да му дадат правомощия да ускори някои закони и приготовления за планирания за 1 октомври референдум.\r\n\tКонституционният съд прие възражението на испанското правителство срещу реформата на каталунския парламент, което означава, че тя е спряна, докато съдът не вземе окончателно решение. Това обикновено отнема няколко месеца.\r\n\tКаталунски политици се заричат да продължат напред към произвеждане на референдума, въпреки че не е ясно как ще стане това, ако Конституционният съд продължава да парира опитите за организирането му.", "date": "2017.08.01", "title": "Конституционен съд спря опит за ускоряване на референдум за независимост на Каталуния"}
{"url": "http://www.mediapool.bg/sayuzat-na-sadiite-nastoyava-za-prezidentsko-veto-varhu-novite-sadebni-zakoni-news267397.html", "text": "Президентът Румен Радев да наложи вето върху промените в два закона, приети в последния момент на първата парламентарна сесия на 44-то Народно събрание. Това поиска с две  до държавния глава Съюзът на съдиите в България (ССБ). Призивът на съсловната организация се отнася за Наказателно-процесуалния кодекс и Закона за съдебната власт.\r\n\tСрещу измененията имаше голямо обществено недоволство от страна на професионалната общност и неправителствения сектор поради очевидно конюнктурните цели, които те си поставяха, но мнозинството тотално игнорира техните аргументи.\r\n\tСред мотивите си ССБ посочва, че и в двата закона има и противоконституционни разпоредби. Както и текстове, които накърняват права на страните в наказателния процес, без да го ускоряват, каквато е официално обявената цел.\r\n\tПосочен е текстът в ЗСВ за кариерния бонус, предвиден за членовете на Висшия съдебен съвет, поставящ в неравностойно положение спрямо тях всички останали магистрати, които се явяват на конкурси.\r\n\t\n\n\r\n\tОт ССБ посочват в мотивите си до държавния глава и новосъздадената възможност за отстраняване на магистрат от длъжност във всички случаи на привличането му като обвиняем за умишлено престъпление от общ характер, както и забраната за магистрати да участват в управителните и контролните органи на организации, различни\r\n\tот съсловните им, което нарушава правото им на сдружаване.\r\n\tМагистратите възразяват и срещу задължението за всички магистрати да декларират пред ВСС членството си в професионални организации.\r\n\t\"Отстраняването от длъжност на магистрат при всякакво обвинение не дава възможност на ВСС за преценка дали има връзка между вмененото престъпление и изпълняваните функции в съдебната власт, каквато преценка се прави при искане за отстраняване за всички други граждани. Привличането на обвиняем от органите на досъдебното производство не подлежи на съдебен контрол, което им дава изключителна и неограничена възможност да инициират отстраняване от длъжност на всеки привлечен като обвиняем съдия, прокурор или следовател, а с това – неоправдано ограничаване на права за много дълго време\", се казва в позицията.\r\n\tСпоред ССБ изменението дава възможност за прекомерно дълго отстраняване на магистрати, без те да могат да се защитят.\r\n\tВъвеждането на кариерни бонуси на ВСС противоречи на конституцията, доколкото назначенията на магистрати се преценяват от ВСС, а не по желание на самия магистрат. Кариерното израстване на магистратите става чрез конкурс, което в случая се заобикаля, пише съсловната организация.\r\n\t\r\n\tВ становището за приетите в последния момент от парламента промени в НПК пък съдийският съюз обяснява, че промяната в подсъдността на корупционни престъпления само когато те са извършени от висши представители на държавната власт, е противоконституционна. С промените тези дела бяха иззети от компетентността на Софийския градски съд (СГС) и бяха прехвърлени в Специализирания наказателен съд, потвърждавайки за пореден път опасенията, че управляващите под менторството на главния прокурор Сотир Цацаров създават политически целесъобразно правораздаване.\r\n\t\"Самата идея висшите представители на държавните власти да бъдат съдени от специализирания по организирана престъпност съд наред с организаторите и участниците на организирани престъпни групи, представлява девалвация на идеята за държавност и допуска внушения за възможен политически произвол\", се казва в позицията на ССБ .\r\n\tВ нея се оспорва тезата на вносителите, че така се постига специализация на правораздаването, и се изтъква, че, всъщност, специализираните съдилища се превръщат в извънредни, които са забранени от конституцията.\r\n\t„Промените не водят до превръщането на спецсъдилищата в особен съд за всички престъпления, извършени от висшите представители на държавната власт, те ще разглеждат само част от обвиненията срещу тях – т.нар. корупционни престъпления. Останалите престъпления, извършени от лица във властта, ще продължават да се разглеждат от СГС. Всичко това е белег, че се създава извънреден съд, \"доколкото всяка избирателност и отклонение от въвеждането на общ принцип за всички дела, за всички субекти или за цяла категория субекти се схваща като политическо накърняване на институционалната независимост на съда\", се казва в позицията.\r\n\tСъщевременно в нея се изразява съгласие с изразените вече в публичното пространство опасения за конюнктурност на промените: преуреждането на вече съществуващата особена компетентност на СГС изисква сериозни мотиви, \"за да разсее съмнението, че целта се свежда до фактическото елиминиране на съд, от който останалите власти и прокуратурата не са били удовлетворени. Такива факти не са изложени нито при внасянето на законопроекта, нито при неговото приемане.\"\r\n\tДосегашната особена компетентност на СГС не е извънредна за разлика от новопредвидената за спецсъдилищата, защото СГС разглежда същия вид престъпления и когато са извършени от всички останали лица на съответната територия. Възлагането на СГС да разглежда тези престъпления от лицата във властта независимо от тероториалната компетентност има единствената цел постигане на унификация и преодоляване на опасността от местни политически въздействия при осъществяване на правосъдието, но не изисква създаване на нова предметна компетентност.\r\n\t\"Всичко това сочи, че при липсата на други аргументи тази законодателна промяна не цели укрепване на правосъдието, а тъкмо напротив – подчиняването му на политическата целесъобразност\", смятат съдиите.\r\n\tТова изменение предопределя и решението по дискусионния въпрос дали на независим орган да се възложи разследването на дела за корупция по висшите етажи – по румънски или по друг модел. \"Законът предвижда разследването по такива дела да се извършва от Специализираната прокуратура, следователите от следствения отдел към нея и определените със заповед на министъра на вътрешните работи разследващи полицаи, което значи, че разследващите такива престъпления няма да са независими нито в структурата на прокуратурата, нито в тази на изпълнителната власт\", се посочва в позицията на ССБ.", "date": "2017.08.01", "title": "Съюзът на съдиите настоява за президентско вето върху новите съдебни закони"}
{"url": "http://www.mediapool.bg/oshte-18-darzhavi-osven-bulgaria-se-konkurirat-za-sedalishte-na-ema-news267380.html", "text": "Общо 19 държави са представили свои кандидатури за седалище на Европейската агенция по лекарствата (ЕМА), която отговаря за научната оценка, надзор и мониторинг на безопасността на лекарствата. Преди ден, в последния възможен момент, българското правителство обяви кандидатурата на София.\r\n\tСъветът на ЕС съобщи, че са получени 27 предложения от държавите-членки за 23 града, които кандидатстват за домакини на две агенции, които в момента се намират във Великобритария – ЕМА и Европейския банков орган. Кандидатите за домакини на банковия орган са наполовина по-малко.\r\n\tЗа седалище на ЕМА кандидатстват:\r\n\tАмстердам (Холандия)\r\n\tАтина, (Гърция)\r\n\tБарселона (Испания)\r\n\tБон (Германия)\r\n\tБратислава (Словакия)\r\n\tБрюксел (Белгия)\r\n\tБукурещ (Румъния)\r\n\tКопенхаген (Дания)\r\n\tДъблин (Ирландия)\r\n\tХелзинки (Финландия)\r\n\tЛил (Франция)\r\n\tМилано (Италия)\r\n\tПорто (Португалия)\r\n\tСофия (България)\r\n\tСтокхолм (Швеция)\r\n\tМалта (Малта)\r\n\tВиена (Австрия)\r\n\tВаршава (Полша)\r\n\tЗагреб (Хърватия)\r\n\tГрадовете, предложени за домакин на Европейския банков орган са:\n\n\r\n\tБрюксел (Белгия)\r\n\tДъблин (Ирландия)\r\n\tФранкфурт (Германия)\r\n\tПариж, (Франция)\r\n\tПрага (Чешка република)\r\n\tГрад Люксембург\r\n\tВиена (Австрия)\r\n\tВаршава (Полша)\r\n\tЕвропейският банков орган (ЕБО) отговаря за регулацията и надзор на целия европейски банков сектор, оценява рисковете пред него и прави редовни доклади за оценка на риска и стрес-тестове в целия ЕС.\r\n\tЗаявленията ще бъдат оценени въз основа на шест критерия, договорени от 27-те държави-членки:\r\n\tГаранции, че няма да има прекъсване във функционирането на агенцията при напускането на Обединеното кралство; Достъпност на мястото; Наличието на училища за децата на служителите на агенцията; Достъп до пазара на труда и медицински грижи за съпрузите и децата на служителите; Непрекъснатост на дейността; географско разпределение на седалищата на агенциите.\r\n\tДо 30 септември Европейската комисия ще извърши преглед на внесените кандидатури. Решението за новия дом на ЕМА трябва да бъде взето през ноември в рамките на Съвета по общи въпроси с гласуване на 27-те министри.\r\n\tВсички оферти ще бъдат подложени на гласуване, освен ако те не бъдат оттеглени от съответните държави.", "date": "2017.08.01", "title": "Още 18 държави освен България се конкурират за седалище на ЕМА"}
{"url": "http://www.mediapool.bg/fondatsiyata-na-dzhordzh-kluni-dava-nad-2-mln-dolara-za-uchilishte-za-bezhantsi-news267369.html", "text": "Фондацията на американския актьор Джордж Клуни планира да даде 2.25 млн. долара за откриване на седем училища за 3000 сирийски деца бежанци в Ливан, съобщава БТА. Клуни и съпругата му Амал заявиха, че фондацията иска да не позволи хиляди млади хора да станат част от едно бъдещо \"изгубено поколение\".\r\n\t\"Те са жертви на географията и обстоятелствата, но това не значи, че няма надежда. С тази инициатива ние целим да помогнем за осигуряване на образование за сирийските деца бежанци и за това да могат да станат бъдещите лидери, от които отчаяно се нуждае тяхното поколение\", заявиха в своя декларация Джордж и Амал Клуни.\r\n\tОсвен фондацията на актьора в проекта участват компаниите \"Гугъл\" и \"Хюлет-Пакард\". Детският фонд на ООН (УНИЦЕФ), който ръководи проекта, каза, че подкрепата на звездната двойка е \"инвестиране в бъдещето на целия регион\".", "date": "2017.08.01", "title": "Фондацията на Джордж Клуни дава над 2 млн долара за училище за бежанци"}
{"url": "http://www.mediapool.bg/naselenieto-na-es-se-e-uvelichilo-s-15-mln-dushi-zaradi-migrantite-news267366.html", "text": "През миналата година населението на Европейския съюз се е увеличило с 1.5 млн. души и вече достига 511.8 милиона. Това се дължи основно на имигрантите, които идват да живеят на континента. Данните са на статистическия институт на ЕС - Евростат, цитирани от БТА.\r\n\tПрез 2016 г. броят на родените и на починалите в Европа е бил на практика равен, така че естественият прираст на населението е равен на нула, което означава, че увеличението се дължи на пристигналите от чужбина 1.5 милиона нови европейски граждани.\r\n\tВодещи в статистиката са трите най-големи страни в съюза - Германия с население от 82.8 милиона души (увеличение от 625 000 души), Франция с население от 67 милиона (увеличение от 270 000 души) и Великобритания с население от 65.8 милиона (прираст от 425 000 души).\r\n\tСъщевременно известен спад е отчетен в Латвия, Литва, Естония, Румъния, Хърватия, Португалия и Италия. Много вероятно е спадът в тези държави да има отношение към вътрешната миграцията в ЕС и да се явява фактор за увеличените показатели в най-развитите в икономическо отношение страни в съюза, уточнява се в изследването.", "date": "2017.08.01", "title": "Населението на ЕС се е увеличило с 1.5 млн души, заради мигрантите"}
{"url": "http://www.mediapool.bg/zemetresenie-ot-53-razlyulya-ostrov-krit-news267368.html", "text": "Земетресение е разлюляло във вторник сутрин района на остров Крис.\r\n\tТрусът е бил с магнитуд 5,3 по Рихтер, но засега няма данни за пострадали и материални щети.\r\n\tНяма издадено и предупреждение за опасност от цунами.", "date": "2017.08.01", "title": "Земетресение от 5.3 разлюля остров Крит"}
{"url": "http://www.mediapool.bg/advokatite-na-zhivko-martinov-obvineniyata-za-sudzhuka-go-srinaha-psihicheski-news267370.html", "text": "Бившият депутат от ГЕРБ Живко Мартинов е сринат психически след скандала “Суджукгейт”. Това обявиха пред бТВ адвокатите му – Виктор Михайлов и Христо Ботев.\r\n\tТе все още не са се запознали с доказателствата срещу клиента си и смятат, че е недопустимо той да бъде третиран като виновен, преди да е имало съдебен процес срещу него.\r\n\tНа Живко Мартинов вчера бяха повдигнати шест обвинения. Определена е мярка за неотклонение “парична гаранция“ в размер на 45 000 лева. Оспорвали сме размера на гаранцията, уточни Христо Ботев.\r\n\tОтносно свидетелите срещу бившия депутат, които обвиняват Мартинов в натиск и рекет, Виктор Михайлов обяви, че това са просто интервюта и становища, които не са проверени по Наказателния кодекс.\r\n\tОбвинение беше повдигнато вчера и на директора на Областната дирекция по безопасност на храните в Добрич Розалина Брайкова.\r\n\tЗа нейното обвинение двамата адвокати на Живко Мартинов са разбрали от медиите.", "date": "2017.08.01", "title": "Адвокатите на Живко Мартинов: Обвиненията за суджука го сринаха психически"}
{"url": "http://www.mediapool.bg/sasht-nalozhiha-sanktsii-na-nikolas-maduro-news267367.html", "text": "Съединените щати наложиха финансови санкции на венецуелския президент Николас Мадуро, след спорните избори за Учредително събрание, които му дават повече власт и бяха разкритикувани от Вашингтон.\r\n\tАмериканското финансово министерство включи държавния глава в списък с лица, подложени на санкции за подкопаване на демокрацията във Венецуела. Според американските власти Мадуро се е превърнал в диктатор, който не зачита волята на народа.\r\n\tСанкциите включват замразяване на всякакви авоари на венецуелския президент под американска юрисдикция и забрана американски физически и юридически лица да влизат в делови отношения с него.\r\n\tОт своя страна Мадуро се присмя на наложените му санкции и обяви, че няма намерение да се отказва от плановете си.", "date": "2017.08.01", "title": "САЩ наложиха санкции на Николас Мадуро"}
{"url": "http://www.mediapool.bg/tramp-uvolni-shefa-na-komunikatsiite-v-beliya-dom-samo-deset-dni-sled-kato-go-naznachi-news267372.html", "text": "Президентът на САЩ Доналд Тръмп уволни директора на комуникациите на Белия дом Антъни Скарамучи заради неприлични коментари само 10 дни след като го назначи на поста, съобщи Ройтерс.\r\n\t \r\n\t\"Антъни Скарамучи напуска поста директор на комуникациите на Белия дом. Г-н Скарамучи усети, че е най-добре да даде възможност на началника на канцеларията Джон Кели да започне на чисто и да изгради своя екип. Пожелаваме му всичко най-добро\", заяви Белият дом.\r\n\t \r\n\tМиналата седмица Скарамучи направи нецензурни изказвания пред сп. \"Ню Йоркър\", в които атакува тогавашния началник на канцеларията на Белия дом Райнс Прибъс и главния президентски стратег Стивън Банън.\n\n\r\n\t \r\n\t\"Президентът определено усети, че коментарите на Антъни бяха неподходящи за човек на такъв пост, и не искаше да обременява генерал Кели\", каза говорителката на Белия дом Сара Сандърс.\r\n\t \r\n\tПенсионираният генерал Джон Кели зае вчера поста началник на президентската канцелария.\r\n\t \r\n\tСлужител от администрацията заяви, че Кели, от когото се очаква да внесе ред в Западното крило на Белия дом, е поискал отстраняването на Скарамучи.\r\n\t \r\n\tСандърс каза, че целият персонал сега ще се отчита пред Кели, включително дъщерята на Тръмп - Иванка, и президентският зет Джаред Къшнър, което е промяна в сравнение с досегашната процедура в Белия дом при управлението на Тръмп.\r\n\t \r\n\tОсвобождаването на Скарамучи е поредната кадрова промяна в президентската администрация. Тя става в момент, когато вътрешните борби в Белия дом излизат наяве. \r\n\t \r\n\tНапрежението в близкото обкръжение на Тръмп изригна миналата седмица, когато Скарамучи отправи нападки срещу Прибъс и Банън. Скарамучи обвини Прибъс за изтичане на информация в медиите. \r\n\t \r\n\tПо информация на Си Ен Ен решението за уволнението на Скарамучи е било подкрепено от Иванка Тръмп и Джаред Къшнър. \r\n\t \r\n\tПрезидентската дъщеря е присъствала преди две седмици на среща на Тръмп със Скарамучи, когато се е решавал въпросът за назначаването му за директор на комуникациите на Белия дом. \r\n\t \r\n\tСега сред близкото обкръжение на президента се е стигнало до извода, че Скарамучи си е нанесъл тежки и непоправими вреди с неприличните коментари по адрес на служители от администрацията на Тръмп. \r\n\t \r\n\tБелият дом заяви, че президентът има \"100 процента\" доверие в своето правителство, отбелязва Асошиейтед прес.\r\n\t \r\n\tТова се отнася включително за министъра на правосъдието и главен прокурор Джеф Сешънс, когото президентът наскоро нарече \"слаб\" и изрази разочарование от решението му да се оттегли от разследването за връзки между предизборната кампания на Тръмп и руски правителствени служители.\r\n\t \r\n\tПопитана за информациите, че Тръмп обмисля да премести Сешънс в министерството на вътрешната сигурност, Сандърс каза, че \"няма разговори за преместване на който и да е от членовете на правителството в каквото и да било качество\". \r\n\t \r\n\tПо думите й Тръмп \"има 100 процента доверие във всички членове на своето правителство\".\r\n\t \r\n\tМинистерството на вътрешната сигурност се оглавяваше от Кели, преди той да бъде назначен за началник на канцеларията на Белия дом.\r\n\t \r\n\tВ. \"Ню Йорк таймс\" коментира, че новият началник на канцеларията на Белия дом Джон Кели е наложил твърдо своя авторитет още в първия си работен ден, като каза, че ще въведе военна дисциплина в Западното крило и илюстрира намерението си с уволняването на бомбастичния директор за връзките с обществеността.\r\n\t \r\n\tТръмп нае Скарамучи, виждайки в него другото си аз, което ще се бори за него така свирепо, както други не са правили. Само че \"Муч\" бързо стигна прекалено далеч, дори според представите на президент, който обича да тества границите на политическото и социално благоприличие.\r\n\t \r\n\tСкоро след като бе назначен, стана ясно, че Скарамучи няма да е незаменим играч в администрацията, а по-скоро преходна фигура, създала възможност за Тръмп, дъщеря му Иванка и зет му Джаред Къшнър да разчистят Белия дом от кадрите, от които изтича информация и които не са смятани за достатъчно предани на каузата, пише \"Ню Йорк таймс\". \r\n\t \r\n\tГоворителят Шон Спайсър напусна още в деня, в който Скарамучи бе назначен, а Прибъс подаде оставка малко след като Скарамучи го обвини, че издава информации на пресата.\r\n\tОще не е ясно дали новият шеф на канцеларията Кели ще успее да обуздае склонността на президента към разрушаване на йерархични структури и подклаждане на вражди сред служителите си, упоритото му желание сам да отправя послания през социалните мрежи по начини, които често подкопават стратегическото планиране на неговите помощници, пише в. \"Вашингтон пост\".\r\n\t \r\n\tВлизането на Кели в Белия дом е сигнал, че Тръмп е решил се довери на човек, който според него има авторитета и опита да бъде твърд лидер в Белия дом, където има конкуриращи се властови центрове, допълва \"Вашингтон пост\".", "date": "2017.08.01", "title": "Тръмп уволни шефа на комуникациите в Белия дом само десет дни след като го назначи"}
{"url": "http://www.mediapool.bg/povdignato-e-obvinenie-na-maikata-na-izostavenoto-v-mladost-bebe-news267375.html", "text": "Майката, която изостави детето си в столичния квартал \"Младост\", е с повдигнато обвинение за това, че не е полагала достатъчно грижи за него. Това стана ясно след като жената беше разпитана в 7-мо РПУ - София. Прокуратурата започва производство по чл.182 ал.1 от Наказателния кодекс: \"Родител или настойник, който остави лице, намиращо се под родителски грижи или настойничество, без надзор и достатъчна грижа и с това създаде опасност за неговото физическо, душевно или морално развитие, се наказва с лишаване от свобода до три години, както и с обществено порицание”.\r\n\tНай-вероятно обаче на 38-годишната Мария Иванова няма да й бъде наложено наказание, защото е нямала предишни провинения, съобщи БНР.\r\n\tПреди ден жената обяви, че съжалява за постъпката си и иска да си върне детето, но има нужда от помощ. Предстои социалните служби да направят оценка на способността й да се грижи за детето и условията на живот.\r\n\tСпоред Мария Чомарова, психотерапевт в асоциация \"Анимус”, в момента за детето е много важно да е с майка си и то е травмирано от раздялата с нея. \"Анимус” може да окаже пълна подкрепа на Мария – да не е сама в отглеждането на Александър, да й съдейства да си намери работа, уточни Чомарова пред бТВ.", "date": "2017.08.01", "title": "Повдигнато е обвинение на майката на изоставеното в \"Младост\" бебе"}
{"url": "http://www.mediapool.bg/sofiyskiyat-hotel-hiltan-s-nov-direktor-news267376.html", "text": "Столичният хотел \"Хилтън София\" има нов генерален директор, съобщиха от \"Галакси инвестмънт груп\", която през ноември 2015 г. придоби собствеността от компанията \"Расасо анщалт\" на бизнесмена Спас Русев.\r\n\tНовият шеф на хотела е Кристоф Глазер, който има над 20-годишен опит в областта на хотелиерството. Той и управлявал хотела на веригата в Бон и заменя на поста в София Щефан Райтер, който след 4 години и половина в България поема откриването на \"Хилтън Астана\" в Казахстан.\r\n\tКато шеф на \"Хилтън Бон\" Глазер постига откриването на два нови ресторанта и най-добрите резултати по отношение обслужването на гостите.\r\n\tРоден в Южна Германия, Кристоф Глазер започва своята кариера в хотелиерството в хотел в Мюнхен, след което започва кариерата си в \"Хилтън\" като работи за хотели на веригата в Мюнхен, Цюрих и Сан Франциско, преди да поеме мениджърската позиция в \"Хилтън Бон\".\r\n\tТой е любител на зимните спортове, както и на пътешествията.\r\n\t\"За мен е истинско удоволствие да се присъединя към екипа на \"Хилтън София\". Ще продължаваме да отстояваме репутацията на хотела като място, което предлага отлично качество и обслужване и като домакин на разнообразни събития и бизнес срещи\", коментира в съобщението Глазер.", "date": "2017.08.01", "title": "Софийският хотел \"Хилтън\" с нов директор"}
{"url": "http://www.mediapool.bg/priziv-kam-prezidenta-za-veto-varhu-ogranichenoto-obzhalvane-na-ekootsenki-news267374.html", "text": "Президентът Румен Радев да наложи вето на скоростно приетите поправки в Закона за опазване на околната среда, въвеждащи обжалване само на една инстанция на оценките за въздействие върху околната среда (ОВОС) за т. нар. обекти от национална значение. Това  27 неправителствени екологични и правозащитни организации, според които така се отслабва съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете, ядрената енергетика и др.\r\n\tОрганизациите обръщат внимание на държавния глава, че така се накърнява правото на защита, прогласено в Конституцията във връзка  с правото на здравословна околна среда и правото на гражданите и юридическите лица да обжалват административните актове, които ги засягат. В нито една държава - член на Европейския съюз такива дела не се разглеждат само от една съдебна инстанция, посочва се в искането, подписано от Програма \"Достъп до информация\", \"Грийнпийс\", Глобалния екофонд WWF, Български институт за правни инициативи, Българска туристическа камара и редица други правозащитни и екоорганизации..\r\n\t\"Тъкмо някои от обектите с национално значение станаха нарицателни през годините като пример за лошо управление, безотговорно разпиляване на публични средства и дори корупция“, се отбелязва в писмото до Радев и са дава пример с проектите АЕЦ \"Белене” и газопровода \"Южен поток“.\r\n\tСпоред организациите е нелепо обжалването на ОВОС пред две инстанции да важи за по-малки проекти, а да не е допустимо за т. нар. обекти от стратегическа важност. Освен това не е ясно по какви критерии Министерският съвет решава кои обекти да бъдат обявени за такива.\r\n\tВ искането но  президента се посочва още, че с новото законодателство страната ни нарушава ангажиментите си към Европейския съюз за гарантиране на правосъдие относно защитата на околната среда, както и по Орхуската конвенция. Организациите цитират  на тази конвенция, според който в нито една държава от Евросъюза жалбите срещу административните актове за одобряване на ОВОС не се разглеждат в по-малко от две съдебни инстанции.\r\n\tПрирозодащитните и екоорганизации припомнят, че законовите поправки бяха внесени за гласуване в парламента, без да е проведено задължителното обществено обсъждане в 30-дневен срок. Вместо това законопроектът бе приет окончателно само 16 дни след внасянето на текстовете му.\r\n\tЗаявената цел на законопроекта е да бъде ограничено неоснователното обжалване на решения по ОВОС, свързани с обекти от национално значение (случаи на злоупотреба с право), но липсват каквито и да е гаранции за случаите на основателно обжалване на такива решения, които са в нарушение на закона и чрез които се засягат животът и здравето на гражданите, както и правото им на здравословна околна среда, посочва се в искането до държавния глава. Според неправителствените организации е \"недопустимо да се презюмира, че защитата на основни права представлява по правило \"злоупотреба с право“. Те цитират също така данни от обжалване на решения за одобряване на ОВОС, екологична оценка (ЕО) и оценка за съвместимост, извършено от Асоциацията на парковете в България, според които в периода 2013  - 2015 г. са били обжалвани само 4 от всеки хиляда такива документи. За сравнение, процентът по обжалвания на актове по Закона за устройство на територията е значително по-голям (15 на сто).\r\n\tПриемайки ограниченията през обжалването на ОВОС, Народното събрание не е взело предвид, че вече съществуват редица правни способи за гарантирането срещу злоупотреба с право на обжалване, включително допускането на предварително изпълнение на административен акт. \"При това положение остава неясно защо е необходима новата уредба. Остава неясно защо не са предвидени други способи за гарантиране на интереса на инвеститора, като например въвеждането на бързо съдебно производство, без да се изключват съдебни инстанции. По този начин е допуснато непропорционално ограничение на основни права\", пише в искането.\r\n\tСпоред неговите автори е пренебрегнат фактът, че именно на втора инстанция често делата по ОВОС претърпяват обрат и постигат защита на интересите на гражданите и отнемането на това право ще има негативни последици.\r\n\t\"Приетият законопроект създава един правен абсурд. В случая излиза, че одобряването на ОВОС на локални проекти ще подлежи на съдебен контрол от две съдебни инстанции.  Излиза, че по-сериозните, рискови и засягащи живота, здравето и правото на здравословна околна среда инвестиционни намерения ще подлежат на по-ниско ниво на защита – пред една единствена съдебна инстанция, в сравнение с инвестиционни намерения от местно значение. Подобен законодателен подход е недопустим и по съществото си представлява абдикиране на държавата от основното й задължение да гарантира живота и правата на гражданите\", посочват от организациите.\r\n\tПоправките също така нарушават основния принцип на публичното право, според който оправомощеният не може да прехвърля правомощията си на друг орган на власт (delegatus delegare non potest). Следователно е нарушена конституционната забрана Народното събрание да прехвърля на Министерския съвет правомощието самостоятелно да решава в кои случаи да изключи втората съдебна инстанция при съдебен контрол върху актове на изпълнителната власт, пише в искането.\r\n\t\"Ние сме съгласни, че икономическото благосъстояние на нацията е важна ценност. Същевременно то не може да бъде поставено абстрактно над ценности като живота и здравето на гражданите и правото им на здравословна околната среда. Тук става въпрос за сложен баланс, който може да бъде адекватно, законосъобразно и справедливо осъществен единствено от съдилищата. Правилното и еднакво прилагане на законите от тях обаче може да се осигури само чрез надзора на Върховния административен съд, предвиден съгласно чл.125, ал.1 от Конституцията. Този надзор не бива да бъде отнеман точно в най-важните за обществото и правата на гражданите случаи\", завършва писмото, призоваващо президента на наложи вето върху спорната поправка.\r\n\tДържавният глава има 15 дни след приемането на закона да реши дали той да бъде обнародван или да му наложи вето. Поправките, засягащи ОВОС, бяха одобрени окончателно на 27 юли.", "date": "2017.08.01", "title": "Призив към президента за вето върху ограниченото обжалване на екооценки"}
{"url": "http://www.mediapool.bg/ninova-borisov-nanasya-sam-porazheniya-na-sobstvenata-si-partiya-news267371.html", "text": "Бойко Борисов търси оправдание за първата си голяма загуба – президентските избори. Не може да я приеме. Това каза във вторник лидерът на БСП Корнелия Нинова пред Нова телевизия.\r\n\tТя коментира думите на премиера от събота, че ГЕРБ нарочно са загубили изборите за президент през есента на 2016 г.\r\n\tНинова отбеляза, че ако приемем неговата теза обаче, с това изречение той си “нанася такова поражение, каквото никой не може да му нанесе.\"\r\n\tСпоред нея така Борисов съсипва партията и нейните симпатизанти. \"Първо, какво казваш на партията си, на активистите, на структурите, на Цветанов? Казваш им: Аз ви употребих, вие въртяхте кампания, обиколки, но аз бях решил да загубя”.\r\n\tДругият момент според нея е “какво казваш на хората, които истински харесват ГЕРБ? Вие гласувате, а ние задкулисно си направихме сметките\". \"Какво казваш на народа? Загубихме умишлено, за да се хвърлим в предсрочни избори, да си погъделичкам егото и да похарчим милиони”, разви мисълта си тя.\r\n\tНакрая Нинова коментира и посланието на Борисов към Цецка Цачева, която е “един от най-важните министри на кабинета”. “Издигна я с унижение, като каза, че Томислав Дончев ми трябва за това, Димитър Николов - за онова, ето ви Цецка. Сега тя е може би най-важният министър. Какво казваш? Не на Цецка Цачева, а на цялата система - съдии, прокурори? Начело на вас е човек, когото местя насам-натам, който е поръчков. Тази жена беше подложена на груби атаки от всички, но издържа. Ако съм на мястото на Цецка Цачева, ще му хвърля всичко\", каза лидерът на БСП.\r\n\tТя бе попитана какво за нея е \"управлението на суджука\", за което говори през уикенда на събора на БСП на Бузлуджа. \"Моделът \"Суджук\" е да рекетираш бизнеса, да използваш държавните служби сращу определени хора. Благодарих на симпатизантите ни, че не сме част от управлението на ГЕРБ. Това бе и послание до колегите, които искаха съвместно управление с ГЕРБ\", отговори Нинова.\r\n\tТя коментира и полуголите снимки на президента Румен Радев и на Борисов, които взривиха напоследък социалните мрежи. Радев се снима бос и по потник с две деца от село Вълчан дол, а Борисов - гол до кръста след игра на тенис. \"Лято е. Това е. Ваканция\", коментира лаконично тя. “Важното е да не е подправено и лицемерно, да не го правиш насила заради камери и пиар”, допълни лидерът на БСП.\r\n\tНакрая Нинова бе попитана защо БСП не се е отървала от обвинения за купуване на гласове депутат Манол Генов, докато в ГЕРБ отстраняват народните представители, разследвани от прокуратурата. \"Борисов да не ми се прави на принципен, след като в своята партия прилага двойни стандарти. Защо не отстрани Цветан Цветанов и Делян Добрев, които са с обвинения и свалени имунитети? А защо не отстрани Мирослав Боршош, а го върна в НДК\", контрира тя.\r\n\tНинова добави, че в проекта на антикорупционния закон, публикуван вчера вечерта от Министерството на правосъдието за обществено обсъждане, се предлага всички отговорни звена да се обединят и да се запази съставът им, въпреки че досега не е била свършена никаква работа. По думите ѝ се цели изпълнителната власт, където се генерира най-много корупция, да контролира себе си.\r\n\tНинова обясни, че БСП предлага от ДАНС да се изведе дирекцията за борба с корупцията по високите етажи на властта, председателят да се избира от президента, а членовете да се избират с 2/3 мнозинство от парламента. \"Така ще има три власти, които да могат да се контролират взаимно”, обясни лидерът на БСП.", "date": "2017.08.01", "title": "Нинова: Борисов нанася сам поражения на собствената си партия"}
{"url": "http://www.mediapool.bg/premierat-s-prezidenta-se-dogovorihme-za-antikoruptsionnoto-zveno-news267378.html", "text": "Ден след като антикорупционният закон на кабинета бе публикуван за обществено обсъждане лидерите на ГЕРБ и БСП Бойко Борисов и Корнелия Нинова влязоха в задочна словесна престрелка по темата.\r\n\tСлед като пред Нова телевизия във вторник Нинова обвини управляващите, че така са разписали проекта, че президентът да не назначава ръководителя на бъдещия независим орган, премиерът й отговори от Пазарджик. Той отхвърли твърденията й, с обяснението, че лично се е договорил с Румен Радев как ще бъде изградена структурата на антикорупционното звено.\r\n\t\"С Радев разговаряхме и се договорихме, че дирекция \"Антикорупция\" в Държавната агенция \"Национална сигурност\" (ДАНС) ще отиде към бъдещия антикорупционен орган. Ръководителят на цялото звено ще се избира и назначава от парламента и така то ще е равно отдалечено. Сега тя (Корнелия Нинова - бил. ред.), чула-недочула, коментира\", заяви Борисов.\r\n\tПо-рано лидерът на социалистите заяви, че в проекта на антикорупционния закон, публикуван вчера вечерта от Министерството на правосъдието за обществено обсъждане, се предлага всички отговорни звена да се обединят и да се запази съставът им, въпреки че досега не е била свършена никаква работа. По думите ѝ се цели изпълнителната власт, където се генерира най-много корупция, да контролира себе си.\r\n\tНинова обясни, че БСП предлага от ДАНС да се изведе дирекцията за борба с корупцията по високите етажи на властта, председателят да се избира от президента, а членовете да се избират с 2/3 мнозинство от парламента. \"Така ще има три власти, които да могат да се контролират взаимно”, обясни лидерът на БСП.\n\n\r\n\tОчевидно раздразнен от думите й, Борисов разкритикува Нинова, че при управлението на БСП се е стигнало до фалита на КТБ, а от стенограмите на заседанията за бъдещето на банката се виждало, че той най-яростно е искал някой да поеме отговорност за случващото се. Премиерът каза още, че левицата не е спечелила президентските избори, тъй като е подкрепила независимата кандидатура на Радев.\r\n\tВеднага след изказването му от Пазарджик, Нинова реагира в социалната мрежа \"Фейсбук\". Според нея \"слуховете говорят различни неща за фалита на КТБ\".\r\n\t\"Единственото официално, институционализирано решение е докладът на Специализираната прокуратура. Там се казва, че има облагодетелствани политици. От какво Ви е страх този списък да се публикува? Да не би да сте вътре?\", пише Нинова, обръщайки се към премиера.\r\n\tЛидерът на БСП уточнява, че е на едно мнение с Борисов, че членовете на независимия антикорупционен орган трябва да се избират от Народно събрание. Според нея обаче премиерът искал да назначи директора му.\r\n\t\"Ние предлагаме президентът да го назначава, за да има взаимен контрол между властите\", пише още Нинова.\r\n\tНе целим възмездие\r\n\t \r\n\t\"Идеята на закона за противодействие на корупцията не е да се търси възмездие, а възстановяване на справедливостта сред обществото\", каза заместник-министърът на правосъдието Евгени Стоянов.\r\n\t \r\n\tТой обясни, че в момента властите много трудно се събират доказателства по дела за незаконно забогатяване и поради това за антикорупционната комисия са предвидени толкова широки правомощия. С мотива, че се търси по-висока ефикасност, Евгени Стоянов обясни защо новият орган ще има право да прилага специални разузнавателни средства.\r\n\t \r\n\tВсеки с висш държавен пост, в чиято декларация за имуществото има несъответствие за над 5000 лв. ще бъде предаван на данъчните. При по-голямо разминаване ще се прави и 10-годишна проверка. Може да се стигне и до конфискация, каза Стоянов. И добави, че с новия закон биха се решили доста недобре работещи текстове в сегашното законодателство.\r\n\t \r\n\tОсвен това по думите му новият закон решава въпроса с дублирането на функциите в сега съществуващите институции за борба с корупцията.\r\n\t \r\n\t\"Сформирането на новата комисия не е концентрация на власт, а най-добрият контрол е от парламента\", каза заместник-министърът и призова обществото да даде кредит на доверие на новия орган.\r\n\t \r\n\tПреди няколко дни лидерът на БСП Корнелия Нинова поиска шефът на новата институция да се посочва от президента. В проекта за закон обаче това ще се прави от парламента.\r\n\t \r\n\t\"България е парламентарна република. Освен това именно с процедура по избор в Народното събрание може да бъде гарантирана максималната му прозрачност и възможност за участие на гражданското общество\", каза заместник-министър Стоянов.\r\n\t \r\n\tКакво представлява новата комисия\r\n\t\r\n\tАнтикорупционната комисия ще обедини сегашните Комисия за борба с конфликта на интереси, БОРКОР, Комисия за конфискация на незаконно придобито имущество, отделът на Сметната палата, който се занимава с декларациите на високопоставените служители, отделът в ДАНС, който разследва корупцията по върховете на властта.\r\n\t \r\n\tТя получава много широки правомощия да разплита корупционни афери. Институцията ще използва собствени агенти, но ще може да вербува и граждани за информатори. Едновременно с това тя ще се превърне в четвъртия орган в държавата, който може да използва специални разузнавателни средства след прокуратурата, МВР и ДАНС. Гражданите ще са длъжни да дават обяснения пред комисията при поискване.\r\n\t \r\n\tАнтикорупционната комисия ще може да проверява почти всички хора на ръководна позиция, които са свързани по някакъв начин с държавата – от президента през депутатите до ръководствата на политическите партии. В тази група влизат ръководствата на дружествата с държавно участие, регулаторните органи, магистратите, офицерите от командния състав на армията и дори ръководството на БАН.\r\n\t \r\n\tОрганът ще се управлява от петима членове, а мандатът им ще е шест години, без право на втори. Председателят ще се избира от Народното събрание и ще предлага останалите четирима членове за одобрение от парламента, както сега се прави за редица регулаторни органи. Работата на ръководството ще се подпомага от дирекции на територията на цялата страна.\r\n\tСлужителите на комисията ще бъдат подлагани на периодични и инцидентни проверки за почтеност. Провалът при тестовете ще бъде основание за освобождаване от длъжност. Народното събрание също ще осъществява контрол върху дейността на комисията. Членовете на Комисията са длъжни при покана да се явят в парламента и да предоставят информацията, която им се иска.\r\n\tАнонимните сигнали за корупция няма да се допускат. Всеки сигнал за корупция трябва да съдържа пълна информация за подателя - трите имена, единен граждански номер, адрес, телефон, факс и електронен адрес на подателя, ако има такъв. Подателите на сигнали са освободени от отговорност за предоставената информация.\r\n\tОт комисията ще са длъжни да пазят в тайна самоличността на лицето, подало сигнала, и дори да вземат допълнителни мерки за неговата защита.", "date": "2017.08.01", "title": "Премиерът: С президента се договорихме за антикорупционното звено"}
{"url": "http://www.mediapool.bg/otide-si-dramaturgat-i-aktyor-sam-shepard-news267379.html", "text": "Носителят на \"Пулицър\" за драматургия, едно от големите имена в киното и театъра Сам Шепърд е починал миналия четвъртък в дома си, в Кентъки, заобиколен от семейството си. Смъртта на 73-годишния Шепърд е причинена от усложнения на амиотрофична латерална склероза, известна също като болест на Лу Гериг. Новината за смъртта му бе обявена в понеделник от говорителя му Крис Боно.\r\n\tПиесите на известния драматург са хроники на недостатъците на семейства и мачовци в американския Запад. Историята за тъмни фамилни тайни \"Погребани деца\" му носи наградата \"Пулицър\" през 1979 г. Шепъд е автор на 44 пиеси и редица книги, къси разкази, написал е също мемоари. Сред творбите му са номинираната за наградата Тони \"Истински Запад\", \"Проклятието на гладуващата класа\" и \"Побъркани от любов\".\r\n\tВъншният му вид на стоик му носи през 1983 г. ролята на пилота Чък Ягер от филма \"Истински неща\", заради която е номиниран за Оскар за поддържаща роля. Сред другите филми с негово участие са \"Райски дни\", \"Хамлет\", \"Блек Хоук\", \"Парола: Риба меч\", \"Паяжината на Шарлот\", \"Убийството на Джеси Джеймс от мерзавеца Робърт Форд\".\r\n\tАвтор е също на редица сценарии, включително за киноверсията на \"Побъркани от любов\" на Робърт Олтман, която печели голамата награда на фестивала в Кан през 1984 г., и \"Париж, щата Тексас\" на Вим Вендерс от същата година.\r\n\tНеговата последна роля е в телевизионния трилър сериал \"Кръвна връзка\", а през февруари трябва да излезе неговата повест \"The One Inside\".\r\n\tШепърд израства на Запад в семейството на пияница насилник. Зарязва колежа и прекарва няколко месеца в пътуваща театрална трупа, а през 1963 г. на 19.годишна възраст отива в Ню Йорк с малко пари и без никакви познати. Влюбва се в Бродуей докато работи като шофьор на известния джаз клуб \"Вилидж Гейт\".\r\n\tШепърд си има вземане даване и с музикалния свят, след като прекарва част от 1960-те години като барабанист на ексцентричната фолк банда Тhe Holy Modal Rounders. По това време живее с популярната певица Пати Смит. Двата създават песента \"Cowboy Mouth\", а с Боб Дилън пишат песента \"Brownsville Girl\".\r\n\tМузиката често е част от неговите пиеси и самият той казва, че ключът на писането е \"да намериш целия ритъм, мелодията и хармонията и да ги поемеш, когато дойдат\".\r\n\tШепърд е женен за актрисата О-Лан Джоунс от 1964 до 1984 г. и двамата имат едно дете. Има и почти 30-годишна връзка с актрисата Джесика Ланг, с която се срещат през 1982 г. на снимачната площадка на филма \"Франсис\". Двамата имат две деца, но се разделят през 2009 г.\r\n\tПогребението на Сам Шепърд, което е съкратено от Самюел Шепърд Роджърс, ще е само за близките, още не е обявена дата за публично поклонение, посочва Ройтерс.", "date": "2017.08.01", "title": "Отиде си драматургът и актьор Сам Шепърд"}
{"url": "http://www.mediapool.bg/tramp-shte-podpishe-mnogo-skoro-zakona-za-sanktsiite-sreshtu-rusiya-news267383.html", "text": "Американският президент Доналд Тръмп ще подпише съвсем скоро закона за засилване на санкциите срещу Русия, заяви вицепрезидентът Майк Пенс пред журналисти при посещението си в Грузия, предаде ДПА.\r\n\t\"Президентът Тръмп призова Русия да преустанови дестабилизиращите си действия\", каза Пенс на пресконференция с грузинския премиер Гиорги Квирикашвили в столицата Тбилиси.\r\n\t\"Русия продължава да окупира една пета от територията на Грузия. Съединените щати категорично осъждат руската окупация на грузинска земя\", посочва вицепрезидентът в аудиозапис от пресконференцията, качен на сайта на Белия дом.\r\n\tПрез 2008 г. Русия и Грузия водиха за кратко война, в резултат на която Грузия изгуби контрола си върху два района, които се самопровъзгласиха за независими държави, но получават подкрепа от руските военни сили.\r\n\t\"Ние сме с вас. Горди сме от приятелството и стратегическото партньорство със страната ви и с народа на Грузия\", заяви Пенс и изрази надежда, че един ден Грузия ще стане член на НАТО.\n\n\r\n\tТук съм да заявя, че \"Америка на първо място\" не означава \"единствено Америка\". Америка застава до Грузия, подчерта той.\r\n\tПенс изрази надежда, че санкциите ще доведат до един по-мирен свят.\r\n\tСпоред ТАСС американският вицепрезидент казал в Тбилиси, че документът за санкциите срещу Русия ще бъде подписан тази седмица.\r\n\tИскам да отбележа, че САЩ са за отменяне на санкциите срещу Русия, в случай че Русия се откаже от деструктивните действия. САЩ искат добри отношения и диалог с Русия. Аз и президентът Доналд Тръмп сме уверени, че по-добри отношения между САЩ и Русия може да има, смятаме, че в бъдеще това е напълно възможно, казал Пенс, цитиран от ТАСС.", "date": "2017.08.01", "title": "Тръмп ще подпише много скоро закона за санкциите срещу Русия"}
{"url": "http://www.mediapool.bg/si-tszinpin-kitai-e-gotov-da-razgromi-vseki-potentsialen-agresor-news267384.html", "text": "Китайският президент Си Цзинпин увери, че страната му е има готовност да разгроми всеки потенциален агресор, предаде Франс прес. Държавният глава говори в момент, когато Китай премерва сили с Индия във връзка с граничен конфликт в Хималаите, отбелязва агенцията.\r\n\t\"Китайският народ се стреми към мир. Никога няма да се насочим към агресия, нито към експанзия, но сме сигурни, че можем да отблъснем всяко нахлуване\", заяви Си в тържествена реч по повод 90-ата годишнина от създаването на Китайската народоосвободителна армия.\r\n\t\"Не ще позволим никога никой народ, организация или политическа партия да отцепи каквато и да било част от територията на Китай\", предупреди той пред събралите се в Двореца на народа на площад \"Тянанмън\" в Пекин.\r\n\tМеждувременно войски на Индия и на Китай вече от месец са в напрежение, изправени едни срещу други в спорен граничен район на стратегическо плато в Хималаите, западно от Бутан.\r\n\tДелхи разположи там свои части, за да попречи на Китай да строи път, който според Индия навлиза в нейна територия. Пекин смята, че този участък от границата му принадлежи и настоява за изтегляне на индийските военни, отбелязва АФП, напомняйки за краткия граничен конфликт между двата азиатски гиганта през 1962 г.\r\n\tСлед тази кратка война Пекин все още претендира за 3500 кв. км от територията на индийския граничен щат Аруначал Прадеш. Делхи на свой ред смята, че Китай незаконно окупира над 43 000 кв. км от индийския щат Джаму и Кашмир.\n\n\r\n\tПекин е в деликатни отношения и с държавите около Южнокитайско море заради претенциите си да разпростре своя суверенитет почти върху цялата му площ, посочва АФП.\r\n\tКитай претендира и за суверенитет върху Тайван и си запазва правото да използва сила, ако островът официално провъзгласи своята независимост.\r\n\tПрез последните месеци комунистическият режим отправи и предупреждения към свои противници в Хонконг да не изразяват никакви стремежи към независимост на бившата британска колония, присъединена отново към Китай през 1997 г.", "date": "2017.08.01", "title": "Си Цзинпин: Китай е готов да разгроми всеки потенциален агресор"}
{"url": "http://www.mediapool.bg/prokuraturata-otkri-stotitsi-nezakonni-obshtinski-taksi-news267398.html", "text": "Проверка на прокуратурата откри общо 147 общински наредби, в които са регламентирани местни такси без законова основа. Държавното обвинение посочва, че тези наредби натоварват гражданите и фирмите със значителна допълнителна финансова тежест.\r\n\tВърховната административна прокуратура информира, че са подадени 25 протеста до административните съдилища против общински наредби в Добрич, Каварна, Шумен, Смолян, Габрово, Дупница и Кюстендил.\r\n\tВ някои от случаите в наредбите на местната власт не са спазени основните принципи за съразмерност на таксите на необходимите разходи по предоставяне на услугата. Прокурорите са открили случаи, в които се въвеждат задължения за плащане на такса, без от общината да се оказва реално услуга, а това е нарушение на Закона за местните данъци и такси.\r\n\tВ някои общини са въвели такси за ползване на автогари или за информационно обслужване, чийто размер варира според цените на билетите и дължината на маршрута. Това е нарушение на изискването за еднаквост на критериите спрямо всички превозвачи на Закона за автомобилните превози.", "date": "2017.08.01", "title": "Прокуратурата откри стотици незаконни общински такси"}
{"url": "http://www.mediapool.bg/ognishte-na-afrikanska-chuma-po-svinete-e-otkrito-v-severna-rumaniya-news267403.html", "text": "Първо огнище на африканска чума по свинете беше потвърдено в две стопанства в северния румънски окръг Сату Маре, съобщи в. \"Ромъния либера\", цитиран от БТА.\r\n\tНационалната санитарно-ветеринарна служба уточни, че вирусът е бил внесен в страната чрез заразени продукти от животински произход, внесени от Украйна.\r\n\tИзданието отбелязва, че съобщението идва само два месеца, след като Румъния беше допусната в официалния списък на страните, свободни от класическа свинска чума.\r\n\tУстановено е, че едното огнище е първично, а другото - вторично. Властите са наложили съответните мерки в засегнатите от инфекцията зони, включително унищожаване на заразените животни, и са започнали проверки в стопанствата в околните райони.\r\n\tВестникът отбелязва, че санитарно-ветеринарната служба е въвела през последните дни редица специални мерки, след като е получила уведомление от Европейската комисия за поява на огнища на африканска чума по свинете в няколко страни от ЕС - Чехия, Естония, Литва, Полша, както и в трети страни, намиращи се в близост до Румъния - Беларус, Русия, Украйна.\n\n\r\n\tРумънските санитарно-ветеринарни инспектори ще направят проверки на всички международни летища и всички речни и морски пристанища, а специално внимание ще бъде обърнато на превозните средства, които идват или са преминали през някоя от страните, в които са открити огнища на свинска чума.", "date": "2017.08.01", "title": "Огнище на африканска чума по свинете е открито в Северна Румъния"}
{"url": "http://www.mediapool.bg/venetsuelskiyat-parlament-shte-prodalzhi-da-zasedava-vapreki-uchreditelnoto-sabranie-news267382.html", "text": "Венецуелската опозиция, която има мнозинство в парламента, увери днес, че ще продължи да заседава, въпреки избирането, по волята на президента социалист Николас Мадуро, на Учредително събрание, което се очаква да започне работа в същата сграда в сряда, предаде Франс прес.\r\n\t\"Ние сме тук не защото са ни направили подарък, а защото представляваме гласът, който не е имал нито един парламент в историята на Венецуела и това трябва да се уважава\", заяви на пресконференция председателят на Националното събрание Хулио Борхес.\r\n\tОпозицията смята избраното в неделя Учредително събрание за незаконно и призова за нови протести.\r\n\tУчредителното събрание се очаква да ръководи страната неопределено време. То би трябвало да заседава в парламента, където от миналата година опозицията има мнозинство. Това събрание стои над всички видове власти, включително президентската, и трябва да изработи нова конституция, която да замени обнародваната през 1999 г. от тогавашния президент - покойния днес Уго Чавес.\r\n\tВ интервю за АФП бившият външен министър Делси Родригес каза, че се предвижда процес на съжителство на парламента и Учредителното събрание.\n\n\r\n\tМежду двете институции обаче все още няма никаква комуникация, отбеляза председателят на парламента Борхес.\r\n\tНяма нито съжителство, нито съвместно съществуване или нещо подобно. Не можеш да съжителстваш с разбойник в дома си, отбеляза опозиционният депутат Енри Рамос Алуп, който беше председател на парламента преди Борхес.", "date": "2017.08.01", "title": "Венецуелският парламент ще продължи да заседава въпреки Учредителното събрание"}
{"url": "http://www.mediapool.bg/pezho-pridobi-okonchatelno-opel-i-vokshol-news267404.html", "text": "Френският автомобилостроителен концерн Пе Ес А Пежо-Ситроен (PSA Peugeot-Citroen) доведе докрай сделката по придобиване на европейските активи на американския гигант Дженерал мотърс (General Motors), включващи германската марка Опел (Opel) и британската Воксхол (Vauxhall), предаде Асошиейтед прес.\r\n\tПредварително споразумение по сделката за 2,5 милиарда долара бе подписано на 6 март 2017 година.\r\n\tИзбрано е ново ръководство, което има 100 дни да представи план за оздравяване на бизнеса. Целта на Опел е през 2020 година да се върне към печалба, а до 2026 година са постигне 6 процента марж на оперативната печалба, след като години наред бе на загуба.\r\n\tАвтомобилопроизводителите се надяват да пестят по 1,7 милиарда евро годишно благодарение на придобиването.\r\n\tДиректорът на Пе Ес А Карлос Таварес подчерта, че \"Опел ще остане германски, а Воксхол - британски\".\n\n\r\n\tС приключване на сделката Пе Ес А става автомобилостроител номер две в Европа, след Фолксваген (Volkswagen), и заема пазарен дял от 17 процента (на континента) за първото полугодие.", "date": "2017.08.01", "title": "Пежо придоби окончателно Опел и Воксхол"}
{"url": "http://www.mediapool.bg/ikonomicheskiyat-rastezh-na-evrozonata-i-na-es-se-e-uskoril-do-21-na-godishna-baza-news267405.html", "text": "Икономиката на еврозоната е нараснала с 0,6 на сто на тримесечна основа през второто тримесечие на 2017 година. Това сочи публикувана днес предварителна оценка на Евростат, отчитаща сезонните фактори.\r\n\tРезултатът съответства на очакванията на анализаторите, посочва Франс прес.\r\n\tСъс същия тримесечен темп (0,6 на сто) се е увеличил и брутният вътрешен продукт (БВП) на целия Европейски съюз.\r\n\tПрез първите три месеца на годината растежът в двете зони бе 0,5 на сто.\r\n\tСпрямо второто тримесечие на миналата година нарастването на БВП на валутния съюз се е ускорило до 2,1 процента при 1,9 процента тримесечие по-рано. В ЕС-28 на годишна основа икономическият растеж е достигнал 2,2 процента спрямо 2,1 процента през второто тримесечие на 2016 година.\n\n\r\n\tЕврозоната получава тласък от нарастващата световна икономика, оптимизма на потребителите и бизнеса, както и от мащабните парични стимули от Европейската централна банка (ЕЦБ), отбелязва Асошиейтед прес.\r\n\tЕЦБ не е склонна да обяви кога ще свие програмата си за изкупуване на облигации, която се предвижда да продължи поне до края на годината, тъй като годишната инфлация от 1,3 процента остава под целевите близо 2 процента.", "date": "2017.08.01", "title": "Икономическият растеж на еврозоната и на ЕС се е ускорил до 2,1% на годишна база"}
{"url": "http://www.mediapool.bg/zhena-e-v-bolnitsa-sled-padane-na-darvo-na-stolichniya-bul-dondukov-news267401.html", "text": "Дърво е паднало върху жена на столичния бул. \"Дондуков\", тя е откарана в болница със счупвания, съобщи \"Фокус\", като цитира центъра за спешна помощ.\r\n\tТри са сигналите на тел. 112 за инцидента, като първоначално линейката е била повикана на грешен адрес. Екипът, отзовал се на обаждането в 14.39 часа, тръгва от Военномедицинска академия минута по-късно. Забавянето на Спешна помощ е било заради неточния адрес и ремонтите на бул. \"Дондуков\".\r\n\tЖената е хоспитализирана в най-близката болница - \"Царица Йоанна\" - ИСУЛ.", "date": "2017.08.01", "title": "Жена е в болница след падане на дърво на столичния бул. \"Дондуков\""}
{"url": "http://www.mediapool.bg/trima-dushi-otkriha-ogan-v-moskovskiya-oblasten-sad-i-byaha-likvidirani-news267406.html", "text": "Трима участници в престъпната банда, известна в Русия под прозвището \"ГТА\", бяха ликвидирани, след като обезоръжиха конвоиращите ги полицаи и откриха огън в Московския областен съд, предаде ТАСС, като се позова на източник от органите на реда.\r\n\t\"От петимата участници в стрелбата бяха ликвидирани трима, а двама са обезоръжени и задържани\", заяви той. Членовете на бандата са опитали да вземат заложници.\r\n\t\"По предварителна информация те са нападнали полицаите при превозване в асансьор и се опитали да вземат служебните им оръжия. При аварийното отваряне на асансьора те се опитали да се укрият и трима са били ликвидирани, а двама ранени\", съобщи ръководителката на пресслужбата на главното московско управление на МВР Татяна Петрова.\r\n\tТя уточни, че са ранени войник от руската национална гвардия и двама полицаи.\r\n\tСпоред адвокатката на подсъдимите Диана Татосова четирима от нападателите били убити, съобщи Ройтерс.\n\n\r\n\tЧленовете на бандата \"ГТА\" са убили над 10 автомобилисти по шосета край Москва, припомня АП.", "date": "2017.08.01", "title": "Трима души откриха огън в Московския областен съд и бяха ликвидирани"}
{"url": "http://www.mediapool.bg/bulgaria-shte-pomaga-i-za-reformata-na-makedonskata-armiya-news267407.html", "text": "След като България още през 1999 година подари на Македония стари съветски танкове, военният министър Красимир Каракачанов продължи курса на помощ към югозападната ни съседка като обеща български експерти да помогнат за стратегическия преглед на отбраната на Македония.\r\n\tВ сряда той се срещна с македонската си колежка Радмила Шекеринска в Скопие, след като няколко часа по-рано бе подписан договорът за добросъседство между двете страни.\r\n\tДвамата са обсъдили и възможностите за обучение на македонски военнослужещи в български висши военноучебни заведения, включително и за обучението на македонски медицински сестри във ВМА.\r\n\tПодготвят се и общи тренировки на специалните сили на двете страни.\r\n\tПо-нататъшното военно сътрудничество между София и Скопие ще бъде обсъдено на среща, която двамата министри ще проведат до края на октомври, съобщиха от правителствената пресслужба.\n\n\r\n\tВ рамките на правителствената визита в македонската столица са проведе и среща на вицепремиера и външен министър Екатерина Захариева с македонския й колега Никола Димитров.\r\n\tЗахариева каза, че страната ни е готова да съдейства с експертиза за реформите, които предстоят. \"Надявам се догодина най-после да имате позитивен старт на преговорния процес с ЕС. Искам да приветствам плана ви за реформи\", добави Захариева.", "date": "2017.08.01", "title": "България ще помага и за реформата на македонската армия"}
{"url": "http://www.mediapool.bg/atraktsionno-hranene-i-kapane-na-zhivotni-predlaga-sofiyskiyat-zoopark-news267409.html", "text": "Всяка събота и неделя посетителите на Софийския зоопарк ще могат да се включат безплатно в демонстративно хранене на някои от най-атрактивните и посещавани животни, а през лятото да участват и къпането и разхлаждането на слона и носорога, съобщиха от Столичната община във вторник.\r\n\tТова се случва за първи път в столичната зоологическа градина. Заедно със закупения билет през уикенда посетителите ще получават брошура с информация в колко часа и в храненето на кой животински вид ще могат да се включат през деня.\r\n\tОсвен възможността за участие в храненето на маймаауните, хищните котки, видрите, хипопотама и слона, посетителите ще могат да научат много любопитни факти, свързани с навиците и ежедневието им. В жегата пък желаещите ще могат да се включат в даването на освежителен душ за слона и носорога\r\n\t\"Този своеобразен образователен тур е напълно безплатен за всички желаещи. Очакваме, че към него не само ще има интерес, но и ще се превърне в една от най-любимите инициативи, както на децата, така и на възрастните“, коментира зам.-кметът по екологията Йоана Христова.", "date": "2017.08.01", "title": "Атракционно хранене и къпане на животни предлага Софийският зоопарк"}
{"url": "http://www.mediapool.bg/izidzhet-pusna-evtini-poleti-sofiya-edinburg-news267410.html", "text": "Нискотарифната авиокомпания \"ИзиДжет\" (easyJet) открива нов маршрут между София и столицата на Шотландия Единбург. Новите полети започват на 16 декември 2017 г. и ще се изпълняват през зимния сезон всеки вторник и събота до 14 април с тарифи, започващи от 15 евро.\r\n\tКомпанията очаква да превози около 10 000 пътници през първата зима по този маршрут. Билетите вече с ав продажба. Минималната цена е 15 евро за еднопосочен полет на пътник (при условие, че пътуват двама души с една резервация).\r\n\tДиректорът за британския пазар Али Гейуд коментира, че новите полети ще предложат по-голям избор на шотландските ски туристи да прекарат зимните си ваканции в българските зимни курорти, както и на българските пътници да посетят една от най-атрактивните европейски столици, известни със своето наследство, култура и фестивали.\r\n\tЕasyJet започна дейността си в България през 2007 г. и новият маршрут ще бъде шести в нейната мрежа до и от България. Авиокомпанията извършва целогодишни полети от София до лондонските летища \"Гетуик\" и \"Станстед\" и Манчестър, а отскоро свърза и летище Варна с летище \"Гетуик \" и берлинското \"Шьонефелд\".", "date": "2017.08.01", "title": "\"ИзиДжет\" пусна евтини полети София-Единбург"}
{"url": "http://www.mediapool.bg/kamarata-na-arhitektite-iska-novi-stroitelni-zakoni-news267408.html", "text": "Прекалено много документи, противоречиви правила, размиване на отговорностите, което води до лоши резултати. Така изглежда в очите на Камарата на архитектите в България (КАБ) прилагането на Закона за устройство на територията (ЗУТ) с неговите 76 поправки за 16 години.\r\n\tЗатова организацията, която обединява всичките 4000 действащи архитекти в страната, иска изцяло ново строително законодателство.\r\n\tКАБ предлагат сегашният ЗУТ да бъде заменен от два нови закона. Единият да бъде Закон за устройственото планиране (ЗУП), който да определя градоустройствените правила. Другият да е Закон за инвестиционното проектиране и строителство (ЗИПС), с който ще се определят правилата за строеж на сгради и съоръжения.\r\n\tКъм тези два закона трябва да се създадат електронни системи за управление на процесите и издаване на разрешителни онлайн без редене на опашки и обикаляне по инстанциите, искат още от камарата.\r\n\tПо този начин ще се намалят ненужната бюрокрация и корупция и ще се опростят процедурите, каза арх. Борислав Игнатов, председател на Управителния съвет на КАБ.\n\n\r\n\tТой посочи, че инвестиционното проектиране и строителство имат 30-процентен дял от икономиката на страната и трябва да бъдат стимулирани, а не да се гонят инвеститорите от България с тежките процедури по издаване на разрешителни за строеж, които понякога са по-дълги от самото изграждане на обекта.\r\n\t\r\n\tОсновните проблеми в действащия ЗУТ са изискването на прекалено много документи, които с нищо не допринасят за крайния резултат на строителството, каза арх. Игнатов.\r\n\tЗа строеж на еднофамилна къща у нас са необходими 178 документи при това в 3 екземпляра – 3 кашона с папки, каза арх. Мартин Христов. За сравнение той даде Германия, където са нужни 19 документа и 1 папка, повечето попълнени на готови бланки, за получаването на разрешение за строеж на къща.\r\n\tВ момента процедурата за получаване на разрешение за строеж за една малка къща и за едно летище е една и съща, посочи арх. Игнатов.\r\n\tНяма никаква пропорционалност в тежестта на процедурата. За това КАБ настоява да има пропорционалност според риска, който носи дадена сграда, и броя обитатели.\r\n\t\r\n\tАрхитектите настояват и за въвеждането на електронна система за издаване на разрешителни за строеж.\r\n\tТе посочиха, че такава е въведен в Македония през 2014 г. за 7 месеца срещу 200 000 евро. Ефектът е намаление в пъти на административната тежест и за инвеститори, и за общини.\r\n\tЗа да не се натоварва държавата финансово, Камарата на архитектите е готова да разработи такава система за България по примера на Нотариалната камара, но е необходимо това да бъде законодателно заложено, посочи арх. Игнатов.\r\n\tТака от компютъра вкъщи или от офиса, всеки собственик ще може да подава документите за издаване на разрешително за строеж.\r\n\tЕксплоатационните дружества – ВиК, електроразпределителни и газоразпределителните компании, също ще са включени в е-система. Те ще имат достъп само до документи, които се отнасят за издаване на съответното съгласуване с тях.\r\n\tДруго предимство на е-системата е, че по този начин инвеститорът ще знае във всеки момент докъде е стигнала преписката по неговия проект.\r\n\tВъвеждането на такава система без да е променена коренно философията на законодателството би било неефективно и безсмислено, смятат обаче архитектите.\r\n\t\r\n\tИзпълнението на строителството без задължителен регламентиран контрол от автора на проекта води до парадокси. За пример беше даден 13-етажен блок в София без задължителното уплътнение на вратите на стълбището, без задължителните асансьори и паркинги, който обаче е въведен в експлоатация. Случаят се разследва, фалшифицирани са подписите на архитекта и на практика сградата не отговоря на първоначалния проект, каза арх. Петкана Бакалова.\r\n\tВ момента, когато има грешка в даден обект, няма конкретно отговорен за това. Със сега действащия ЗУТ при реализацията на даден проект различни инстанции одобряват изпълнението и практически поемат отговорността на автора на проекта, както отговорността и на предишната инстанция.\r\n\tАвторът на проекта – проектантът, практически е изключен от строителния процес и затова ставаме свидетели на своеволни промени по време на строителството. Одобряващите органи не носят материална отговорност, а възложителят за своя сметка трябва да коригира възникналите пропуски и дефекти, без да получи и стотинка обезщетение, посочиха архитектите.\r\n\tДобрата практика в Европа е цялата отговорност за готовата сграда да се носи от проектанта и строителя.\r\n\tКАБ предлага именно проектантът и строителят да носят отговорността и съответно застраховките да покриват рисковете от тяхната дейност.\r\n\tКогато това стане, общините вече няма да има нужда да поемат чужда отговорност като проверяват и одобряват проектите, а само ще регистрират оценките за съответствие, като ги съгласуват с градоустройството, а ДНСК ще влезе в истинската си роля на строителна полиция за борба с незаконното строителство, каза арх. Игнатов. По думите му това ще скъси сроковете за процедиране и ще намали административния товар за всички участници в процеса.\r\n\t\r\n\tВ България вместо института на \"мълчаливото съгласие\" важи принципът на \"мълчаливия отказ\", недоволни са още архитектите. Този проблем неведнъж през годините е дискутиран за различните сфери на икономическия живот.\r\n\tТе обясниха, че когато един проект бъде подаден за одобрение и в законния срок не се получи отговор, в европейската практика се приема, че няма забележки и е одобрен. В България е обратното – получен е \"мълчалив отказ\", който ако не бъде обжалван в 30-дневен срок влиза в сила и става неотменим.\r\n\tТова е принцип, който е наследен от тоталитарната държава, и е време да бъде премахнат, заявиха от КАБ. Организацията настоява за въвеждане на правилото на \"мълчаливото съгласие\" в инвестиционното проектиране.\r\n\t\r\n\tВ момента ЗУТ работи на разрешителен режим – законът се стреми да опише всичко, което е разрешено да се прави, а всичко останало е забранено за извършване.\r\n\tТози принцип е ретрограден и характерен за тоталитарните общества, смятат архитектите.\r\n\tТой води до множество проблеми и неясни регламенти, тъй като е невъзможно да се опишат всички възможни ситуации, както и непрекъснато възникващите нови технологии и начини на строителство.\r\n\tЗа това КАБ иска да се премине от разрешителен към забранителен режим. В закона да се опише какво не може да се нарушава при проектирането и строителните дейности, а всичко останало да е разрешено по презумпция.\r\n\tСпоред архитектите предложенията им се приемат добре от администрацията, но до момента не са реализирани и непрекъснато се отлагат.\r\n\tПолучаваме \"мълчалив отказ\", шеговито коментира арх. Емил Жечев ситуацията. Затова разчитаме на сериозна обществена подкрепа, допълни арх. Петкана Бакалова.\r\n\tСъщите предложения преди години лансира и Камарата на строителите в България, но нямаше предприети никакви реални действия от страна на управляващите. Вече едно десетилетие се приемат и разработените от Камарата на строителите типови обществени поръчки и договори при възлагане.", "date": "2017.08.01", "title": "Камарата на архитектите иска нови строителни закони"}
{"url": "http://www.mediapool.bg/ekshan-sas-strelba-v-sofiya-pri-zadarzhaneto-na-shestima-kradtsi-na-metalni-otpadatsi-news267411.html", "text": "След предприети бързи действия във вторник сутринта столични криминалисти са задържали шестима участници в кражби на кабели и метални части от две халета в района на кв. \"Подуяне\". При оказаната съпротива по време на задържането леко е пострадал един от униформените, съобщиха от МВР.\r\n\tРазследването по случая е започнало вчера, след подаден сигнал за извършено престъпление на ул. \"Майчина слава\". Тази сутрин към 9.00 часа е било съобщено за аналогична кражба на съседно помещение. Веднага на място е пристигнала оперативна група, която е извършила оглед.\r\n\tРайонът е бил отцепен, а автопатрули на Пето РУ са предприели заградителни и издирвателни действия. На ул. \"Стоян Попов\" служителите на реда са забелязали две каруци, натоварени с метални отпадъци и кабели, в тях пътували и група от мъже и жени. Когато забелязали униформените, те започнали да хвърлят по тях и по служебните автомобили метални отпадъци. При оказаната съпротива е ранен в ръката единият от полицаите, на когото е оказана медицинска помощ.\r\n\tС оглед недопускане на разрастване на инцидента, униформените са произвели два предупредителни изстрела във въздуха със стоп патрони. Част от пътуващата група успяла да избяга, задържани са шестима мъже и жени на възраст между 20 и 30 г., всички те са криминално проявени. Единият от тях - с 95 криминалистични регистрации и осъждан, е пострадал, оказана му е медицинска помощ.\r\n\tПо случая е образувано досъдебно производство. Предприети са действия по издирването на останалите участници в престъплението.", "date": "2017.08.01", "title": "Екшън със стрелба в София при задържането на шестима крадци на метални отпадъци"}
{"url": "http://www.mediapool.bg/sofiya-se-sdobi-s-oshte-edno-starbaks-kafene-news267400.html", "text": "Световноизвестната американска верига за кафе \"Старбъкс\" (Starbucks) откри във вторник шестия си обект в България в сърцето на София – срещу градинката на Народния театър, на ъгъла на ул. \"Съборна\" и ул. \"Княз Александър I\". Новото кафене се управлява като франчайз от полската \"Ам Рест\" (AmRest Holdings SE), която е единствен представител на \"Старбъкс\" в Централна и Източна Европа, а също така менажира ресторанти на \"Кей Еф си\" (KFC), \"Пица Хът\" (Pizza Hut) и \"Бъргър Кинг\" (Burger King).\r\n\tПри прерязването на лентата на обекта регионалният мениджър на \"Старбъкс България\" Иван Георгиев коментира, че това е нов етап от развитието на компанията у нас. Той посочи, че  кафенето ще предлага освен уникалните си кофеинови напитки и нова линия здравословни продукти като смутита, десерти с йогурт и сандвичи със свежи салати..\r\n\tНа откриването присъстваха и заместник-посланикът на САЩ у нас Мартина Стронг и търговското аташе на САЩ Мария Галиндо. Стронг отбеляза, че като истински фен на кафето на \"Старбъкс\" се радва на успехите му в България и смята, че брандът е още една възможност на българите да открият Америка.\r\n\tОткриването на кафенето бе придружено от музикален флашмоб с български песни, посветени на кафето, в който се включиха и представители на екипа на \"АмРест\" от България и Румъния.\r\n\tОт веригата кафенета обещават до края на годината да изненадат своите клиенти с още заведения и интересни нови продукти.\r\n\t\"Старбъкс\" започва дейността си през 1971 г. в Сиатъл с продажба на кафе, чай и подправки. Днес веригата има 23 хиляди кафенета в над 70 държави. У нас, освен в София, \"Старбъкс\" има кафене и в Бургас. В тях освен приготвени на място напитки се предлагат и висококачествени сортове кафе Арабика от Латинска Америка, Африка и Азия, специално подбрани, съчетани и изпечени по специална технология.", "date": "2017.08.01", "title": "София се сдоби с още едно \"Старбъкс\"-кафене"}
{"url": "http://www.mediapool.bg/balgarin-e-zaginal-pri-vzriv-v-gratski-zavod-news267412.html", "text": "51-годишен българин и 37-годишен грък са загинали при експлозия в завод за обработка на биологични отпадъци в гр. Скала Лакониас, Пелопонес, съобщи агенция Синхуа.\r\n\tПетима други работници в предприятието са пострадали и са настанени в болница.\r\n\tСпоред първоначалната информация двама от тях припаднали, след като имали затруднения в дишането.\r\n\tДруги двама техни колеги, които им се притекли на помощ, също получили дихателни проблеми.", "date": "2017.08.01", "title": "Българин е загинал при взрив в гръцки завод"}
