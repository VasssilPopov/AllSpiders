{"url": "http://www.mediapool.bg/gerb-tvardi-che-nyama-monopol-v-bezplatnoto-sanirane-news265036.html", "text": "600 фирми изпълняват строително-монтажните дейности по националната програма за саниране, заяви по време на парламентарния контрол в петък регионалният министър Николай Нанков. Така той опроверга твърденията, че няма достатъчно конкуренция за поръчките.\r\n\t\"Една от критиките беше липса на конкуренция между отделните фирми. Има почти 600 фирми, които изпълняват дейности“, заяви Нанков.\r\n\tУправляващите отговориха на критиките на БСП срещу програмата, но не скриха задоволството си, че от тотално отричане на санирането левицата е сменила реториката си в посока подобряване на програмата.\r\n\t\"Ще поздравя БСП за катарзиса. Благодаря на колегите от БСП, че успяха да доживеят до това, че да говорят за дефекти, а не за прекратяване на Националната програма за енергийна ефективност на многофамилните жилища“, коментира депутатът от ГЕРБ Александър Ненков. По думите му санирането е бъдещето на света. Той посочи, че 130 млн. лв. годишно се спестяват от сметките на потребителите със санирани блокове.\r\n\t\"600 фирми изпълняват строително-монтажните дейности, всичките ли са на ГЕРБ“, попита Ненков. По думите му заетите с ремонтните дейности по програмата са 75 хил. души.\r\n\tСпоред него друг ефект от санирането е, че се внасят преки и косвени данъци в хазната и те са вече осезаеми. \"Вчера вечерта най-накрая разбрах какъв е бил вашият мотив - ами, колеги, не я харесвате, защото хората я харесват\", каза Ненков обръщайки се към БСП и показа снимки.\r\n\tГеорги Гьоков от БСП пък посочи, че партията е против начина, по който се прави програмата. \"Иначе хората я харесват програмата. Как няма да я харесват, като е безплатна. Само, че я правете качествено. Не вкарвайте политически елемент, дайте да я направим съвместно с опозицията да направим програмата да работи нормално, ясно е, че тя ще работи, докато сте на власт\", каза Гьоков.\r\n\tНегови колеги обаче намекнаха за корупция при поръчките в полза на управляващите. \"Санирането облагодетелства не само икономиката и фирмите, но и вас, колеги. Какъв сицилиански сценарий, каква фамилия. Случайно саниране за 100 милиона няма, коментира Явор Божанков от БСП.\r\n\t\"Да \"санираме\" тежко спорната програма за енергийна ефективност, в противен случай тя няма да е единствената, която ще рухне под тежестта на собствените си негативи“, посочи и Манол Генов от левицата.\r\n\t\"Натрупаният опит от тези 400 сгради до момента дава недвусмислено основание за трайно натрупване на негативи във финансово изражение и щети за държавния бюджет“, добави Генов. Според него към 31 януари 2017 г. има натрупани лихви към Българската банка за развитие в размер на 3 млн. лв. \"Начисляването им е в резултат на забавени плащания от страна на МРРБ към банката. Порочната идея за системно трупане на лихви е заложена като бомба още в самия механизъм и стартовото структуриране на програмата. Щетата от това ще е неизбежна“, твърди депутатът.\r\n\tВсички дефекти по санирането ще останат за сметка на недобросъвестни строители, когато това бъде констатирано. Това каза от парламентарната трибуна министърът на регионалното развитие и благоустройството Николай Нанков. Ако има случаи на недобросъвестни строители, това е преодолим процес, подавайте адекватно сигнали. Предприети са необходимите действия и всички дефекти ще останат за сметка на недобросъвестни строители, когато това бъде констатирано. Имаме строителен надзор“, каза още Николай Нанков.\r\n\tДо момента няма категорични данни, от които да се направи заключение дали има или няма концентрация на поръчки в отделни фирми, работещи по програмата. Причината е, че правото да организира търговете за избор на изпълнител бе предоставено на местната власт. Това са 135 общини с общо 2022 жилищни сгради, които до момента са се включили в програмата. В масовия случай една фирма или обединение от фирми санира по един блок в дадена община. Това отговаря и на анонса на програмата, че в нея ще участват стотици фирми.\r\n\tВсе пак има и компании, печелещи по-голям брой поръчки. Според  до Mediapool към края на февруари в десетте населени места с най-много санирани блокове лидер по изплатени средства е малко известната в публичното пространство компания \"Строителство и саниране Инженеринг Консулт\" ЕООД с над 6.3 млн. лв. Следваща по получени средства е \"ПСГ\" АД, свързвана с бизнесмена политик от ДПС Делян Пеевски, а на трета позиция е хасковската компания \"Еко Традекс Груп\", която е свързана с роднини на Делян Добрев от ГЕРБ. Към края на февруари на трите фирми общо са платени около 17 млн. лв. или около 6% от изразходваните близо 282 млн. лв. за санирането на общо 300 блока.\r\n\tВ средата на месец май пък Комисията за защита на конкуренцията претърси офисите на три фирми, работещи по безплатното саниране в търсене на доказателство, че са имали договорка за манипулиране на процедура за обществена поръчка. Претърсванията бяха в компаниите \"Архкон Проект“ ООД, \"Евиданс инженеринг“ ООД и \"ВМЛ – консулт“ ЕООД в град София.\r\n\tВ крайна сметка депутатите решиха да задължат министъра на регионалното развитие в срок до 15 юли 2017 г. да предостави на парламента информация за приетите критерии и изпълнените цели на националната програма за енергийна ефективност. До 31 юли 2017 г. пък Нанков ще трябва да изнесе пред НС данни за актуалното състояние на програмата за саниране, изразходваните финансови средства и стойността на сключените до 15 юли 2017 г. договори. До 15 септември 2017 г. министърът ще трябва да внесе в Народното събрание и предложение за бъдеща визия за националната програма и нейното финансово обезпечаване.", "date": "13:59 | 09 юни 2017 | ", "title": "ГЕРБ твърди, че няма монопол в \"безплатното\" саниране"}
{"url": "http://www.mediapool.bg/federalen-sadiya-postanovi-rialiti-uinar-da-ostane-v-aresta-do-nachaloto-na-protsesa-news265037.html", "text": "Федерален съдия постанови Риалити Уинър, обвинена в изтичане на класифицирани американски документи, да остане в ареста до началото на процеса срещу нея, предаде Асошиейтед прес.\r\n\tПрокурори предупредиха, че 25-годишната Уинър може да се опита да напусне САЩ, ако бъде пусната под гаранция. Те казаха, че са открили написана от нея бележка с текст: \"Искам да изгоря до основи Белия дом и да намеря някъде място в Кюрдистан, където да живея. Ха, ха!\"\r\n\tВчера на първото съдебно заседание по случая Риалити Уинър не призна вината си по повдигнатите й обвинения, че незаконно е притежавала и предала информация, свързана с националната отбрана. Ако съдът признае вината на Риалити, тя може да получи до 10 години затвор.\r\n\tБивш лингвист от американските военновъздушни сили, Уинър, която говори арабски, пущу и фарси и е имала достъп до строго поверителна информация, е копирала и пратила по имейла на онлайн издание квалифициран доклад, съдържащ свръхсекретни данни. Властите не разясниха нито за какъв доклад става дума, нито обявиха за кое издание става дума.\r\n\tСпоред медии изданието е \"Интърсепт\". В понеделник то съобщи, че е получило класифициран доклад от американската Агенция за национална сигурност, в който се казва, че вероятно руски хакери са атакували доставчик на софтуер за американските избори миналата година преди президентския вот. По същото време министерството на правосъдието обяви ареста на Риалити Уинър.", "date": "14:00 | 09 юни 2017 | ", "title": "Федерален съдия постанови Риалити Уинър да остане в ареста до началото на процеса"}
{"url": "http://www.mediapool.bg/bombeniyat-atentat-v-kabul-e-bil-nasochen-sreshtu-posolstvoto-na-germaniya-news265039.html", "text": "Кървавият бомбен атентат, който отне живота на 160 души и рани 450 в Кабул миналата седмица, е бил насочен срещу посолството на Германия, съобщи списание \"Фокус\", цитирано от ДПА.\r\n\tСпоред предварително разследване на германските служби за сигурност благодарение на бдителен пазач хората в сградата са получили само леки наранявания от счупени стъкла. Той не позволил на цистерната за почистване на отходни ями да влезе в посолството.\r\n\tДокато ръководителят на посолството се приближавал към намиращия се на 50 метра автомобил да изясни ситуацията, нападателят взривил близо 1000 килограма експлозиви.\r\n\t\"Ако цистерната бе успяла да влезе в двора на посолството и да се взриви там, всички в сградата щяха да са мъртви\", каза пред \"Фокус\" високопоставен германски правителствен източник.", "date": "14:02 | 09 юни 2017 | ", "title": "Бомбеният атентат в Кабул е бил насочен срещу посолството на Германия"}
{"url": "http://www.mediapool.bg/spira-se-razglezhdaneto-na-ekodoklada-za-skalnata-kariera-v-selo-aglen-news265042.html", "text": "Министърът на околната среда и водите Нено Димов ще разпореди на Регионалната инспекция по околната среда и водите в Плевен да спре разглеждането на Доклада по оценка за въздействие върху околната среда (ОВОС) за инвестиционно намерение за разкриване на кариера за добив на варовици и скалнооблицовъчни материали в землището на село Ъглен в община Луковит.\r\n\tТова е заявил Нено Димов, който заедно с омбудсмана Мая Манолова са посетили селото и са провели среща с жителите, които протестират срещу концесията, съобщи Министерството на околната среда и водите (МОСВ).\r\n\tРазглеждането на доклада по ОВОС ще се прекрати, докато \"ВиК – Ловеч\" не извърши хидрогеоложко проучване, с което да се определят зоните за сигурност около карстовите извори в района на селото. По този начин ще има яснота дали кариерата попада в техния обхват.  \r\n\tОпасенията на местното население са, че дейността на кариерата може да замърси питейната вода на селото, трафикът на тежкотоворни автомобили може да предизвиква шум, запрашаване и разбиване на пътищата, както и да бъде увредена чистотата на въздуха и земеделските земи в района.  \r\n\tМинистър Димов е съобщил още, че е поискал допълнителни становища от Регионална здравна инспекция в Ловеч относно евентуални рискове за здравето на населението от дейността на кариерата, както и от Областно пътно управление по отношение на допълнителните натоварвания от тежкотоварния трафик.  \r\n\tЩе се изчака и хидрогеоложкото проучвате на \"ВиК-Ловеч\", се казва в съобщението на МОСВ.\r\n\tНено Димов е уверил жителите на Ъглен, че лично ще се запознае с всички становища и ако се докаже, че има какъвто и да е риск за здравето на хората и околната среда, разрешение за добив няма да бъде дадено. Ако обаче експeртизите покажат,че няма риск от негативно въздействие, няма да има основателна причина да се спре доклада за ОВОС, е посочено в съобщението на МОСВ.", "date": "14:03 | 09 юни 2017 | ", "title": "Спира се разглеждането на екодоклада за скалната кариера в село Ъглен"}
{"url": "http://www.mediapool.bg/iznasilenata-ot-roman-polanski-zhena-shte-poiska-da-bade-slozhen-krai-na-deloto-sreshtu-nego-news265041.html", "text": "Жената, която е била изнасилена от Роман Полански, когато е била 13-годишна, ще поиска днес от съдия в Лос Анджелис да прекрати делото срещу френския режисьор от полски произход, предаде Франс прес.\r\n\tСаманта Геймър, която сега е на 54 години, ще се яви със съпруга си във Върховния съд в Лос Анджелис, за да подкрепи иска на режисьора, според който той вече е платил дължимото за това престъпление, извършено през 1977 г., заяви пред АФП адвокатът му Харланд Браун.\r\n\tБраун каза, че Геймър е уморена от тази афера, която се проточва вече 40 години и иска да сложи край.\r\n\tПолански призна, че е правил секс с малолетна и прекара 42 дена в затвор, след което бе освободен. През 1978 г., убеден че съдия ще анулира споразумението и ще опита да го прати зад решетките за по-дълго време, носителят на \"Оскар\" избяга във Франция и до ден днешен се укрива от американското правосъдие.", "date": "14:02 | 09 юни 2017 | ", "title": "Изнасилената от Роман Полански жена ще поиска да бъде сложен край на делото срещу него"}
{"url": "http://www.mediapool.bg/dvama-arestuvani-vav-vashington-sled-kato-kola-pomete-dvama-politsai-na-velosipedi-news265038.html", "text": "Двама души бяха арестувани във Вашингтон, след като кола помете двама полицаи на велосипеди и един служител на градския транспорт, предаде ДПА.\r\n\tКола, движеща се с висока скорост, е блъснала в квартала Адамс Морган двамата полицаи, които са били на патрулна мисия и служителя на градския транспорт. После прекосила кръстовище и се ударила в празен камион. Тежко пострадал е служителят на градския транспорт, разказа началникът на вашингтонската полиция Питър Нюшам.\r\n\tДвама души, намирали се в колата, са били арестувани. От автомобила е иззето и огнестрелно оръжие.\r\n\tНюшам бе запитан от журналисти дали става дума тероризъм. Той каза, че засега се извършва внимателна проверка на фактите и към момента няма данни за евентуален терористичен акт.", "date": "14:01 | 09 юни 2017 | ", "title": "Двама арестувани във Вашингтон, след като кола помете двама полицаи на велосипеди"}
{"url": "http://www.mediapool.bg/chetiri-darzhavi-publikuvaha-spisak-na-teroristite-finansirani-ot-katar-news265017.html", "text": "Саудитска Арабия, Египет, Обединените арабски емирства (ОАЕ) и Бахрейн публикуваха списък на лица и организации, свързани с тероризъм, които били базирани или финансирани от Катар, съобщи ДПА.\r\n\tВ него има 59 физически лица и 12 организации.\r\n\tЧетирите страни скъсаха дипломатическите си отношения с емирството в Персийския залив.\r\n\tВ списъка фигурират духовният лидер на организацията \"Мюсюлмански братя\" Юсеф ал Карадауи и благотворителните фондации \"Катар чарити\" и \"Ейд чарити\".\r\n\tКато \"спонсори на тероризма\" са изброени 18 катарци, сред които има бизнесмени, политици, високопоставени членове на управляващата династия. Посочен е и бивш вътрешен министър, отбеляза \"Ройтерс\".\r\n\tАбдел Хаким Белхадж, бивш либийски ислямистки командир, е сред петимата либийци в списъка.\r\n\tКарадауи и салафитският проповедник Уагди Гонеим са сред 26-имата египтяни.\r\n\tИзброени са също няколко групировки от Бахрейн, трима граждани на Кувейт, двама на Йордания, двама на Бахрейн, един на ОАЕ, един на Саудитска Арабия и един на Йемен.\r\n\tВ четвъртък Египет поиска ООН да разследва огромния откуп, който Катар бил платил на групировка, свързана с \"Ислямска държава\", съобщи Франс прес. Така са били освободени членове на кралското семейство, задържани в Ирак.\r\n\tВерсията, че този откуп е в основата на сегашната дипломатическа криза, бе лансирана по-рано от британски медии. Ходът на Кайро е на практика нейно официално потвърждение.\r\n\tИхаб Мустафа, заместникът на постоянния представител на Египет в ООН, обвини Катар, че е \"платил до един милиард долара на терористична групировка, действаща в Ирак, за да освободи членове на кралското семейство, заловени в Ирак, където са били на лов\". Ако това обвинение се окаже вярно, това би била \"ясна подкрепа за тероризма\", каза дипломатът.\r\n\tКатар отхвърли като неоснователните обвинения, съдържащи се в списъка, публикуван от Саудитска Арабия и нейните съюзници.\r\n\t\"Този списък съдържа имената на лица, които нямат никаква връзка с Катар, които не живеят в него и които може би никога не са го посещавали\", заяви катарският външен министър шейх Мохамед бен Абдулрахман Ал Тани на пресконференция с германския си колега Зигмар Габриел в северния германски град Волфенбютел.\r\n\t\"Ние в Катар няма да приемем (ответни мерки) срещу тези неоснователни обвинения\", добави министърът. След Германия той ще посети Русия, търсейки подкрепа в конфликта със съседите си от Персийския залив.\r\n\tСпоред шейх Мохамед бен Абдулрахман Ал Тани списъкът съдържа лица, които нямат нищо общо с Катар, други, на които вече са наложени санкции, както и журналисти и неправителствена организация, които нямат нищо общо със случая.\r\n\tКризата избухна в понеделник, когато Саудитска Арабия, Обединените арабски емирства, Бахрейн и Египет прекъснаха дипломатическите си отношения с Доха, обвинявайки Катар, че поддържа връзки с \"терористични организации и религиозни групи, които се опитват да дестабилизират региона, включително Мюсюлмански братя, Даеш (Ислямска държава) и Ал Каида\". Страните обвиняват Катар и за сближаването му с Техеран, главен регионален съперник на Рияд. Те наложиха тежки въздушни, морски и сухопътни ограничения на малкото емирство.\r\n\t\"В момента приятелски настроени страни полагат усилия да ограничат кризата, да вдигнат тази несправедлива блокада срещу Катар и да започнат преговори\", заяви катарският външен министър на изненадващото си посещение в Германия. Германският му колега заяви, че блокадата има тежки последици за катарското население и германската икономика и потвърди, че се водят дискусии със САЩ и регионални съюзници.\r\n\t\"Германия, заедно с международната общност и ЕС, ще направи всичко, за да се избегне ескалация на този конфликт и за да сложи край на ислямисткия тероризъм в рамките на (антиджихадистката) коалиция, в която участва Катар\", заяви Габриел.\r\n\tМалко по-рано Доха заяви, че отхвърля всяка намеса във външната си политика и изключи възможността сегашната криза да доведе до въоръжен конфликт.", "date": "14:02 | 09 юни 2017 | ", "title": "Четири държави публикуваха списък на терористите, финансирани от Катар"}
{"url": "http://www.mediapool.bg/kalin-kalpakchiev-sadii-sa-karani-da-glasuvat-po-spisak-noviya-vss-news265044.html", "text": "Шефове на някои съдилища са раздавали листчета на редови съдии за кои седем кандидати за новия Висш съдебен съвет (ВСС) да гласуват. Това обяви изненадващо Калин Калпакчиев по време на извънредното заседание на Съдийската колегия на ВСС. Той е бил сигнализиран за това от съдии. Калпакчиев не съобщи за кои съдилища става дума и кои са кандидатите, чиито имена са в листчетата.\r\n\t \r\n\tСкандалът започна по време на обсъждането дали да се изпълни искането на Българския институт за правни инициативи (БИПИ) за проверка на системата за електронно гласуване на магистратите. Целта е да се опровергаят съмненията, че вотът може да се манипулира. Калпакчиев подкрепя тази проверка, а Галя Георгиева го обвини, че се правят недопустими внушения за манипулация на изборите.\r\n\t \r\n\tВ отговор Калпакчиев припомни за действията на мнозинството във ВСС по време на цялата изборна кампания. Той коментира, че ВСС е порицал за оказване на натиск шефа на Върховния касационен съд заради поискани от него протоколи от Общите събрания на съдилищата, посветени на избора на нов съвет. В същото време мнозинството във ВСС е останало \"глухо и сляпо\" за скандала с организираната от Върховния административен съд кампания за подкрепа на съдия Светлозар Рачев за член на ВСС. Калпакчиев допълни, че скандалът с ВАС е можело лесно да бъде проверен, но това не се е случило.\r\n\t \r\n\t\"От самото начало ВСС бе задължен да осигури законен и честен изборен процес, указвайки на административните ръководители да се въздържат от влияние и натиск под каквато и да е форма. Не го направихме. И вече получавам от колеги съдии сигнали, че административни ръководители раздават листче със седем имена на кандидати за членове на ВСС, които да бъдат подкрепени\", каза Калпакчиев.\r\n\t \r\n\tТой допълни: \"Вчера (в четвъртък-б.р.) два часа коментирахте поведението на друг от кандидатите (Методи Лалов – б.р.), въпреки изискванията за честност и безпристрастност”.\r\n\t \r\n\tПреди ден мнозинството във ВСС за пореден път атакува реформаторски настроения съдия Методи Лалов. Този път с одит за начина, по който е управлявал администрацията на Софийския районен съд, докато е бил негов председател.\r\n\t \r\n\tИзказването на Калпакчиев предизвика избухване от страна на Димитър Узунов, който го попитали \"дали не го е срам\" да говори такива неща точно преди изборите. Узунов се скара и на Лозан Панов, че допуска да се говорят такива неща пред Съдийската колегия. Шефът на ВКС председателства заседанието.\r\n\t \r\n\tСкандалът накара няколко членове на съвета да напуснат залата. Така кворумът падна и заседанието бе прекратено.", "date": "14:49 | 09 юни 2017 | ", "title": "Калин Калпакчиев: Съдии са карани да гласуват по списък новия ВСС"}
{"url": "http://www.mediapool.bg/yaponskiyat-parlament-prie-zakon-koito-pozvolyava-na-imperator-akihito-da-abdikira-news265040.html", "text": "Японският парламент прие закон, който позволява на император Акихито да се откаже от трона и да го предаде на най-големия си син принц Нарухито, което ще е първата абдикация в Япония от над 200 години, съобщи Франс прес.\r\n\tВ гласуването участваха 235 от общо 242 депутати в горната камара и всички подкрепиха документа.\r\n\tЗаконът се отнася единствено за 83-годишния Акихито, който трябва да предаде престола на 57-годишния Нарухито на определена чрез указ дата в рамките на три години след влизането му в сила.\r\n\tАкихито направи изненадващо изявление миналата година, в което изрази опасения, че заради напредналата си възраст може да не бъде способен да изпълнява императорските си задължения.", "date": "14:02 | 09 юни 2017 | ", "title": "Японският парламент прие закон, който позволява на император Акихито да абдикира"}
{"url": "http://www.mediapool.bg/vizitata-na-barzani-u-nas-bila-taina-za-da-ne-privlichame-vnimanieto-na-teroristi-news265048.html", "text": "Два въпроса вълнуваха опозиционната БСП по време на първото участие на Бойко Борисов в парламентарен контрол в третия му премирески мандат. Единият бе зададен от Елена Йончева, която настойчиво продължава да нищи защо Борисов не е огласил срещата си с президента на Иракски Кюрдистан Масуд Барзани и обещал ли му е военна помощ или подкрепа за референдума за независимост, който Барзани инициира. Другото питане бе на червения депутат Антон Кутев за кадрови назначения във властта.\r\n\tВ отговор на Йончева премиерът обясни, че срещата с Барзани не била предварително обявена от съображения за сигурност.\r\n\t\"Знаете, че основните армии, които се бият срещу \"Ислямска държава\" са те. Нали така? И тука спирам. Надали е най-доброто да правим манифестации и посрещане на фронтови армии\", каза Борисов.\r\n\tВизитата се е състояла в края на май и за нея се разбра от кюрдските медии.\r\n\tСрещата ми с Масуд Барзани беше част от усилията на Иракски Кюрдистан да представи идеята си за провеждане на референдум за независимост на автономния иракски регион, продължи премиерът.\r\n\t\"Не сме вземали отношение по темата – той дойде да я представи и само го изслушахме. По отношение идеята за референдума, ние позиция не сме давали\", каза Борисов. \"Нашата позиция е за единен Ирак, с мен темата в Германия и Франция не е повдигана. 31 държави той е обиколил\", добави той.\r\n\tПремиерът отрече и на срещата да е обсъждана темата за военна помощ.\r\n\tБорисов опита да разясни тънкостите на дипломацията: \"Когато са поискали да се видят с мен, ако откажа, пак взимам страна. За съжаление с днешния отговор, аз привличам внимание\".\r\n\tМинистър-председателят спомена няколко пъти името на Славчо Велков (БСП), който като служител на службите знаел, защо такива срещи не се обявяват.\r\n\tВ резултат на това депутатът от БСП поиска думата и съобщи от трибуната, че освен необявена, срещата на премиера с Барзани не била протоколна. Той каза, че срещата била в резиденция на Министерски съвет. \"Ако някой не знае как се правят такива срещи да пита, ще му кажем\", каза Велков и добави, че за срещата не знаел нито посланикът а България в Багдад, нито посланикът на Ирак в София.\r\n\tТой припомни на Борисов, че преди ден \"Ислямска държава\" е обявила, че ще започне клане на Балканите. Председателят на парламента Димитър Главчев го предупреди, че ще му отнеме думата. Имате предвид, че държави като САЩ, Иран, Сирия и Турция не одобряват подобна политика, каза Велков, преди да му бъде изключен микрофонът и Главчев да помоли квесторите да го заведат до мястото му.\r\n\tПоследва шум в пленарна зала, а председателят на групата на ГЕРБ Цветан Цветанов протестира, че Главчев е дал думата на Велков. \"Данните, които той изнася, могат действително да провокират напрежение. Ако иска да каже нещо конкретно по чувствителна тема, трябва да бъде направено на закрито заседания\", каза Цветанов.\r\n\tВ резултат Бойко Борисов излезе от пленарната буквално хванал за ръката Славчо Велков, а председателят на парламента обяви почивка.\r\n\tПреди това премиерът отново влезе във вербален сблъсък с БСП, но на тема кадровата политика на управляващите.\r\n\t\"За мен са озадачаващи някои от назначенията, които бяха направени до момента\", каза от трибуната депутатът Антон Кутев (БСП). За пример посочи Красимир Първанов, зам.-министър на енергетиката, срещу чието назначение се обявиха работодателските организации. Същото е и с Ангел Попов, заместник- министър на транспорта, допълни Кутев. И двамата зам.-министри са от квотата на \"Обединени патриоти\" и по-точно от партията на вицепремиера Валери Симеонов НФСБ.\r\n\t\"Имам добре написан отговор, но по човешки ще обясня\", започна отговора си Борисов.\r\n\t\"В ситуацията, в която изпаднахме след изборите, имахме само един избор - да направим коалиция с нашите партньори от \"Обединени патриоти\". Няма да ме провокирате с този въпрос, за да си изпусна и аз нервите\", гласеше отговорът.\r\n\tПосле Борисов повтори тезата си, че всеки носи отговорност за назначенията си.\r\n\tКутев поиска обяснение и за предложението Илияна Иванова да бъде издигната за втори мандат в Европейската сметна палата. Борисов изтъкна, че Иванова има необходимите качества. На въпрос как така 25-годишният Георг Георгиев (ГЕРБ) бе определен за зам.-министър на външните работи, премиерът отговори, че той е млад кадър на ГЕРБ, който може да се справи. Антон Кутев не пропусна да попита и за избирането на вицепремиера Валери Симеонов за председател на Националния съвет за сътрудничество по етническите и интеграционните въпроси.\r\n\tДа не залагаме омраза, ще е полезно и за правителството, и за парламента, призова Борисов, който през цялото време демонстрираше спокоен тон. Накрая обаче той даде пример на БСП с президента Радев, с когото добре си партнирали на тема кадрова политика. Премиерът припомни, че докато предишното му правителство управляваше в оставка, не е издигнал еврокомисар, а от своя страна държавният глава също е изчакал това да бъде сторено от редовно правителство, а не от служебното. Борисов запита реторично откъде накъде БСП са решили да подкрепят Ирина Бокова, преди да се заговори за издигането на българска кандидатура за ООН.", "date": "16:07 | 09 юни 2017 | ", "title": "Визитата на Барзани у нас била тайна, за да не привличаме вниманието на терористи"}
{"url": "http://www.mediapool.bg/voenen-helikopter-padna-v-cherno-more-komandirat-pochina-news265045.html", "text": "", "date": "14:51 | 09 юни 2017 | ", "title": "Военен хеликоптер падна в Черно море, командирът почина"}
{"url": "http://www.mediapool.bg/tramp-smyata-che-e-bil-palno-i-tsyalostno-reabilitiran-ot-izslushvaneto-na-komi-news265047.html", "text": "Президентът на САЩ Доналд Тръмп направи в петък първия си, макар и кратък, коментар на вчерашното изслушване в Сенатската комисия по разузнаването на уволнения от него бивш директор на ФБР Джеймс Коми.\r\n\tСпоред президента Коми, всъщност, го е реабилитирал \"цялостно\". Освен това президентът констатира, че бившият директор на ФБР \"издава тайни\".\r\n\tВ показанията си снощи Коми публично обвини Тръмп, че се е опитал да спре разследване, че е излъгал и за него самия, и за състоянието на Федералното бюро за разследване. Той обаче каза също, че държавният глава не е бил разследван лично в рамките на предполагаемата руска намеса в миналогодишните избори\r\n\t\"Въпреки толкова много фалшиви изявления и лъжи, пълно и цялостно реабилитиране. . . ВИЖ ТИ! Коми издава тайни!\", написа Тръмп в Туитър.\r\n\t\r\n\tТой има предвид разкритията на Коми, че е дал писмено резюме на своя среща с Тръмп на приятел, когото помолил да го предаде на репортер от в. \"Ню Йорк таймс\".\r\n\tПо време на голяма част от все по-разпаления дебат около разследването на ФБР за предполагаемата роля на Русия в американските избори, Тръмп не веднаж вече изказа възмущение от изтичането на информация към медиите.\r\n\t\r\n\tСнощи по време на самото изслушване на Коми Тръмп се въздържа от характерните си коментари в Туитър.\r\n\tСлед изслушването говорителката на Белия дом Сара Хъкаби Сандърс оспори твърденията на бившия директор на ФБР, че президентската администрация е разпространила \"чисто и просто лъжи\" по негов адрес и го е оклеветила. \"Със сигурност мога да кажа, че президентът не е лъжец\", заяви лаконично тя.\r\n\tСлед това външен юридически съветник на президента оспори основни моменти в показанията на бившия директор на ФБР. В изявление адвокатът Марк Касовиц каза, че изслушването е установило, че президентът не е бил разследван за заговор или възпрепятстване на правосъдието.\r\n\tПо думите на юриста Тръмп не е искал от Коми да бъде лоялен към него и не го е насочвал или му е внушавал да спре разследването срещу неговия бивш съветник по въпросите на националната сигурност Майкъл Флин.\r\n\t\"Президентът никога, формално или по същество, не е насочвал или внушавал на г-н Коми да спира да разследва някого, включително да внушава на г-н Коми \"да остави Флин на мира\", заяви Касовиц.\r\n\tЛичният адвокат на Тръмп обвини бившия шеф на ФБР за \"неупълномощено разкриване\" на \"поверителни комуникации\" с президента. Касовиц подчерта, че продължава \"селективното и незаконно изтичане на класифицирана информация\" и че сега Коми е признал, че е извършил това.\r\n\t\r\n\tЩе се борим и ще спечелим, заяви същевременно пред свои привърженици президентът на САЩ Доналд Тръмп в реч на конференция на консервативното религиозно движение \"Вяра и свобода\", цитиран от Ройтерс.\r\n\t\"Ние сме под обсада, но ще излезем от нея по-големи, по-добри и по-силни\", обяви президентът на САЩ във връзка с разследването за предполагаема руска намеса в спечелените от него избори през ноември.\r\n\tТой отбеляза, че \"окопаните интереси\" във Вашингтон са срещу него, но подчерта, че това няма да го откаже да \"направи онова, което е правилно\".\r\n\tОнова, което си струва да се направи, не е лесно, \"но ние знаем да се борим и никога няма да се предадем\", обяви Тръмп.\r\n\tПрезидентът на САЩ обвини демократите в Конгреса, че са обструкционисти, които спъват изпълнението на неговата програма. \"Равнището на омраза\" между политическите партии в Съединените щати е \"отвъд всичко, което съм виждал\", подчерта Тръмп.", "date": "15:59 | 09 юни 2017 | ", "title": "Тръмп смята, че е бил \"пълно и цялостно\" реабилитиран от изслушването на Коми"}
{"url": "http://www.mediapool.bg/mediite-za-izslushvaneto-na-komi-sblasak-na-moralist-s-chovek-na-sdelkite-news265028.html", "text": "Най-големите американски вестници описват чутото по време на вчерашното изслушване пред комисия в Сената на уволнения от президента Доналд Тръмп бивш директор на Федералното бюро за разследване (ФБР) Джеймс Коми като сблъсък на два вида принципи и морал.\r\n\tВ продължилото около 2 часа и 40 минути изслушване, наблюдавано с огромен интерес от цялата страна, Коми обвини администрацията на Тръмп, че е изрекла \"чисто и просто лъжи\" по негов адрес и го е оклеветила. Той каза, че е бил уволнен от президента, за да бъде променен начинът, по който се води разследването за предполагаема намеса на Русия в изборите миналата година. Коми заяви пред сенатската комисия, че президентът Доналд Тръмп е поискал от него да спре разследването срещу бившия му съветник по въпросите на националната сигурност Майкъл Флин, но не е искал от него да спре разследването за предполагаемата руска намеса в президентските избори през 2016 г..\r\n\tСпоред Коми няма съмнение, че Русия се е намесила в изборите в САЩ и е участвала в хакерските атаки срещу Демократическата партия. В същото време той смята, че нито един от подадените гласове не е бил подменен, и отказа да коментира дали е имало таен сговор между сътрудници на Тръмп и Москва.\r\n\t\r\n\tСедмици след като беше описан от президента Доналд Тръмп като \"чалнат\", бившият директор на ФБР Джеймс Коми умело обрисува конфронтацията си с президента като сблъсък между законовите принципи, залегнали в основата на американската демокрация, и един користен, себелюбив политик, който не ги признава, а още по-малко се придържа към тях, отбелязва в редакционна статия в. \"Ню Йорк таймс\".\r\n\tСвидетелствайки под клетва пред сенатската комисия по разузнаване, Коми ясно показа, че не е имал доверие в почтеността на президента. Защо? Поради \"същността на този човек\", каза той. Сблъсквайки се за първи път в кариерата си с непочтен президент, Коми започнал да си води подробни записки от всеки разговор с Тръмп. \"Честно казано, се притеснявах, че той може да излъже за характера на срещата ни\", каза пред комисията Коми.\r\n\tБившият шеф на ФБР заяви, че е бил уволнен заради разследването за руска намеса в американските избори. Заклеймявайки опитите на Русия да опетни американските демократични институции, Коми може би говореше и за поведението на Тръмп. Със сдържан гняв Коми окачестви изказвания на Тръмп от миналия месец, че във ФБР царял хаос и че директорът му бил изгубил доверието на служителите си, като най-обикновени лъжи.\r\n\tВ отговор на свидетелствата под клетва на един публично оскърбен достоен служител на закона, пресслужбата на Белия дом, чиято собствена надеждност е под въпрос, се ограничи с това да отбележи вяло, че президентът не е лъжец. Коми заяви, че мисията на ФБР е да защитава американския народ и да брани конституцията на САЩ. Да се надяваме, че принципите, които той формулира и към които се придържа, ще ръководят и това разследване занапред, отбелязва \"Ню Йорк таймс\".\r\n\t\r\n\tВ свидетелските показания на Джеймс Коми нищо няма щастлив край, гласи заглавие на статия във в. \"Вашингтон пост\".\r\n\tВчерашното изслушване представи натрапчив образ на моралист, влязъл в сблъсък с човек на сделките. Личните етични дилеми на Коми сега са вплетени в политическата история на страната.\r\n\tСлучващото се има потенциал за върховна драма - печелещ време етичен човек се среща с аморален булдозер. Историята не приключи щастливо за Коми - нито, както изглежда, за страната, отбелязва вестникът.\r\n\t\r\n\tВ състезанието по доверие с Доналд Тръмп Джеймс Коми е очевиден победител, пише в. \"Лос Анджелис таймс\".\r\n\tВъпреки че подготвеното от него изявление беше публикувано и прочетено от милиони американци ден по-рано, свидетелските показания на Коми пред комисията по разузнаване в Сената бяха сензационни, приковаващо вниманието и отчайващи, пише вестникът.\r\n\tТой не само заяви, както се очакваше, че президентът Тръмп нееднократно е искал от него лоялност и е настоявал да прекрати разследването срещу бившия съветник по националната сигурност Майкъл Флин, а каза пред комисията, че си е водил подробни бележки от разговорите им, тъй като откровено се безпокоял, че Тръмп може да излъже за тях впоследствие.\r\n\tПроблемът за Тръмп е, че Коми е опитен държавен служител с репутация на човек с висока нравственост, докато самият Тръмп е човек, свикнал да извърта, чиято кампания сега се разследва не само от две комисии в Конгреса, а и от специален прокурор, чийто мандат може да обхване и обстоятелствата около уволняването на Коми, подчертава \"Лос Анджелис таймс\".\r\n\t\r\n\tИзслушването на Коми урони имиджа на Тръмп, но то надали ще доведе до импийчмънт на президента. От цялата бъркотия в САЩ ползи извличат Русия и Китай. Колкото по-слаба е Америка, толкова по-силни изглеждат те, коментира Дойче веле.\r\n\tМакар и да навреди на имиджа му, истинска опасност за Тръмп няма: такава е равносметката от изслушването на уволнения директор на ФБР Джеймс Коми. Разпитът изкара на бял свят неизвестни досега подробности за твърде наглото и самодоволно поведение на американския президент. Доказателства за потенциални правни нарушения обаче така и не се появиха, констатира германската медия.\r\n\tАмериканците интерпретират политическата драма във Вашингтон по твърде различен начин. От гледна точка на демократите, разпитът на Коми е поредното доказателство, че този президент не е достоен за поста си и дори вреди на имиджа на институцията. Феновете на Тръмп обаче смятат, че техният герой, който е политически аутсайдер, е станал жертва на политически интриги, изковани от либералния вашингтонски истаблишмънт.\r\n\tЩо се отнася до останалия свят - той просто не иска да бъде занимаван с тези нечистоплътни сапунки. Но това е невъзможно, защото всичко онова, което се случва във Вашингтон, неизменно има последици за света. Сигурно е, че Тръмп засега ще остане на поста си. Но в бъдеще ще му е все по-трудно да управлява, да прокарва закони през Конгреса, да демонстрира водещата външнополитическа роля на САЩ в света. Причините за това са ясни: независимо, че републиканците контролират и двете камари на парламента, подкрепата им за този слаб президент е повече от колеблива. Няма никакви белези, че тази администрация ще успее в скоро време да прокара здравна и данъчна реформа, както бе обещано.\r\n\tИ след това изслушване Вашингтон ще продължи да се вглежда единствено в собствения си пъп, продължава Дойче веле. Правителството е парализирано и така и не успява да промени този факт. Тръмп отрича да е оказвал влияние над водените разследвания във връзка с т.нар. руска следа. Не е ясно кой казва истината и кой не. Затова и няма как да бъде задвижена процедура за импийчмънт срещу Тръмп. Независимо, че мнозина демократи настояват именно за подобно нещо.\r\n\tПротивниците на Тръмп в Републиканската партия се страхуват да нападнат своя президент в гръб. Процедурата за подобен процес за импийчмънт би могъл да продължи с години, а и изходът от него далеч не е ясен. Повечето американци не биха желали да се стига дотам, толкова скоро след последните избори. Затова и Вашингтон навярно ще се препъва от едно изслушване в друго. И така чак до лятната ваканция.\r\n\tМосква и Пекин са тези, които извличат ползи от цялата бъркотия. Колкото по-слаби са САЩ, толкова по-силни изглеждат техните противници. Навсякъде, където се усети отсъствието на Америка като водеща сила, руснаците и китайците се опитват да запълнят възникналия вакуум на властта. И често – с успех: Китай разширява влиянието си в Африка, а Русия – в Средния и Близкия изток.\r\n\tНа фона на всичко това приятелите на Америка, и особено Германия, си пожелават скорошен край на аферата във Вашингтон. Тамошните институции на демокрацията обаче работят съвестно и без претупване. А това означава – бавно, заключава коментарът на германската медия.", "date": "15:30 | 09 юни 2017 | ", "title": "Медиите за изслушването на Коми: Сблъсък на моралист с човек на сделките"}
{"url": "http://www.mediapool.bg/rezultatite-ot-maturite-za-7-mi-klas-po-dobri-po-vsichki-pokazateli-ot-minalogodishnite-news265015.html", "text": "Резултатите от националното външно оценяване на учениците от седми клас са по-добри по всички показатели в сравнение с тези от миналата година. Има повече шестици, по-малко двойки, около 75% от децата са работили и по втория модул от теста. Това коментира Евгения Костадинова, директор на дирекция \"Съдържание на предучилищното и  училищното образование\" в Министерството на образованиетои науката (МОН) пред бТВ.\r\n\tРезултатите от матурите на учениците от VІІ клас бяха публикувани преди седмица, а в четвъртък МОН публикуваха анализ на работите им. Той показва, че седмокласниците се отлепят леко от дъното, което удариха миналата година с рекордно ниските си резултати по български език и математика.\r\n\tВъпреки че тазгодишните им средни оценки са малко по-високи от миналогодишните, все още всеки четвърти тийнейджър има двойка по математика, а младежите без базови познания по български език са 14.3%. От просветното министерство намират данните за положителни, като ги обясняват с \"общото усилие на системата\" и се надяват те да се превърнат в тенденция.\r\n\tВсе още е твърде рано да се заключи, че е започнала положителна тенденция. Не може веднага да се очакват чудеса, важно е всяка година да се върви \"с малки крачки\" напред, коментира Евгения Костадинова.\r\n\t\r\n\tВъпреки че тази година има с 1000 шестици повече по математика, резултатите остават притеснителни. Средният брой точки, които са постигнали седмокласниците на първия модул, който се вписва като текуща оценка в бележниците, е 28.5 точки от 65 максимални, което се равнява на \"добър 4\".\r\n\tРезултатът е с 2 точки по-добър от миналата година, но все пак той не успява да достигне нивото от 2014/15 г., когато средният резултат по математика бе 29 точки.\r\n\tПри втория, по-сложен модул, с който се кандидатства в гимназиите, средната успеваемост е 8.7 точки от 35 възможни. За сравнение миналогодишното ниво беше 7.5 точки.\r\n\tДокато миналата година всеки трети седмокласник имаше двойка по математика, тази година делът на двойките е паднал до всеки четвърти. В цифри това прави около 4000 двойкаджии по-малко - 13 533 ученици от общо 53 000 явили се на изпита. През миналата година двойки получиха 18 000 ученици.\r\n\tПолучилите тройка по математика са се увеличили от 18.9% на 23.5%. Учениците с четворки, петици и шестици също нарстват.\r\n\tДобрата новина е, че децата, получили максималните 100 точки от двата модула по математика, се увеличават близо шест пъти - от 37 на 251 души, а тези с максимум 35 точки от втория модул - около осем пъти - от 49 на 409 души.\r\n\tТази година от МОН не съобщиха средния брой точки общо за двата модула (кандидатства се именно с общия сбор) с мотива, че те не могат да се усредняват.\r\n\t\"Ако на първия модул са се явили 10 човека, а на втория - един, как да дадем общи резултати\", аргументират се от министерството. Скалата за оценяване остава същата, като летвата за тройка отново е 16 точки на първия модул.\r\n\tНай-голямата трудност за децата е решаването на текстови задачи по математика, коментира Евгения Костадинова.\r\n\tСлед матурата по математика стана ясно, че една от задачите в теста е била с грешно условие. Никой седмокласник обаче не се е затруднил с нея, твърди Любка Раденкова, която е проверяващ учител по математика. По думите ѝ децата са се справили с нея, защото поначало те работят с чертежи, които служат само за онагледяване на задачите и не използват реалните им стойности.\r\n\tПредставянето на седмокласниците по български език също е малко по-добро от миналата година, но само по първия модул. На него средният брой точки е 34.6, което е с 2 точки повече от преди година.\r\n\tПри втория модул обаче учениците са постигнали средно 19.5 точки, което е с една единица по-малко от миналата година.\r\n\tДвойките по български език също намаляват - от 9481 на 7761, или от 17.5% на 14.3%. Намаление има още на учениците с тройки и четворки, докато много добрите и отличните оценки се увеличат.\r\n\tПо български език учениците срещат най-големи трудности при разпознаването на главните части на изречението и правописа на гласните в неударени срички, каза Евгения Костадинова от МОН.\r\n\tУчениците все още масово не могат да разпознават видовете сложно изречение по състав и трудно извличат информация от текст, особено когато не е пряко повторена, а е необходим анализ на внушението, показват резултатите.\r\n\tВпечатление на оценителите е направило и неумението им да разсъждават и да структурират логически издържана и пунктуационно оформена теза.\r\n\tСедмокласниците все по-успешно изпълняват дидактическата задача (писане на текст), но допускат традиционни грешки - не съвместяват правилно глаголните времена, не умеят да се изразяват точно, допускат най-различни правописни грешки. Тази година за преразказ се падна откъс от \"Войната на таралежите\" на Братя Мормареви.\r\n\tОт МОН отдават леко подобреното представяне на учениците на \"комплекс от фактори\". Според експертите причините не могат да се търсят в учебната програма, която е била еднаква, а по-скоро в \"по-упоритата работа на учениците, по-фокусираната работа на учителите и като цяло общото усилие на цялата образователна система\".\r\n\t\r\n\tКато цяло децата от училищата с математически профил са се справили по-добре, показват още данните. Най-високият резултат на изпитите за национално външно оценяване са постигнали учениците от математическата гимназия \"Д-р Петър Берон\" във Варна.\r\n\tНай-добре в националното външно оценяване за ІV клас пък са се представили учениците от област Смолян, следвани от тези в София-град и Кюстендил. При седмокласниците първа е София, Смолян е втори, а Варна - трета.\r\n\tНай-ниски резултати на изпитите и за ІV и за VІІ клас са показали учениците от област Сливен.\r\n\tПоказателно е, че разликата между регионите с най-високи и най-ниски резултати нараства през тази година, достигайки 19.9 точки.\r\n\tПоложителна тенденция е, че всички области у нас са подобрили представянето си по български език с изключение на Търговище. Най-голям скок в оценките си имат учениците от Враца и Пазарджик, следвани от тези от Варна, Благоевград, Добрич, Кюстендил и Плевен.\r\n\tПо математика в 27 от 28 области са постигнали по-високи средни резултати спрямо миналата година. По-ниски оценки имат само габровските ученици. За най-голямо повишение на резултатите по математика могат да бъдат похвалени децата в Кърджали, както и тези в Смолян.\r\n\tРезултатите на учениците са ниски там, където има проблем с обхващането на децата в образователната система и има ранно отпадане на ученици от уязвими групи, коментира Евгения Костадинова.\r\n\tСпоред нея \"няма регионално разпределение на по-високите и по-ниските резултати\". По думите ѝ традиционно София, Смолян и Варна са регионите, в които учениците показват най-високи резултати, а Разград, Сливен и Ловеч – най-ниски.\r\n\t\"Има разлика между социално-икономическото положение  на родителите, образователния статус, майчиния език и съответно образователните резултати\", каза Костадинова.", "date": "09:00 | 09 юни 2017 | ", "title": "Резултатите от матурите за 7-ми клас по-добри по всички показатели от миналогодишните"}
{"url": "http://www.mediapool.bg/osemnaiset-poslanitsi-podkrepiha-predstoyashtiya-sofiya-praid-news265049.html", "text": "18 чуждестранни посланици в София на страни от всички континенти подкрепиха в официално изявление предстоящия в събота \"София Прайд\".\r\n\tБихме искали да изкажем подкрепата си на всички участници в тазгодишния \"София Прайд\" на 10 юни 2017 г. Насърчаването на равното третиране на лесбийките, гейовете, бисексуалните, транссексуалните и интерсексуалните (ЛГБТИ) хора е важен аспект на толерантното и уважаващо гражданско общество, се казва в изявлението, публикувано на страницата на американското посолство.\r\n\t\"В продължение на десет години \"София Прайд\" популяризира основни демократични ценности като човешките права и толерантността; всяка година Прайд чества разнообразието и подчертава постиженията на българската ЛГБТИ общност. Тази общност нараства и се разраства постоянно, както и международната й подкрепа. Само миналата година, всичките 28 държави-членки на ЕС се договориха за изготвянето на годишен доклад на Европейската комисия, който измерва напредъка на държавите-членки в тази област.\r\n\tНикой не трябва да се страхува от дискриминация, независимо дали е въз основа на етнически произход, религия, увреждане, сексуална ориентация или пол. Това е подчертано и в Хартата на основните права на Европейския съюз. Все пак, дискриминацията продължава да съществува в различни ситуации на всекидневието. Прайд движенията по света и \"София Прайд\" са жив знак за толерантност и срещу хомофобията, изпращайки важно послание до хиляди гей мъже и лесбийки в цялата страна – \"не сте сами\".\r\n\tГодишнината на \"София Прайд\" тази година е под мотото \"Да прогоним предразсъдъците\". Целта е да се обедини ЛГБТИ общността чрез кукерството, една от най-популярните традиции в България. Традицията и разнообразието не си противоречат: цветните кукери ще бъдат символ на преодоляването на предразсъдъците спрямо ЛГБТИ хората, като нагледно покажат, че те са част от едно цяло.\r\n\tПодписвайки това изявление, ние насърчаваме българите да се присъединят към шествието \"София Прайд\" и да приемат ЛГБТИ хората като равноправни граждани, без предразсъдъци или дискриминация и да насърчават равенството към ЛГБТИ общността.", "date": "16:12 | 09 юни 2017 | ", "title": "Осемнайсет посланици подкрепиха предстоящия \"София Прайд\""}
{"url": "http://www.mediapool.bg/britanskiyat-pechat-izborniyat-hazart-na-tereza-mei-mozhe-da-hvarli-stranata-v-haos-news265019.html", "text": "Предсрочните парламентарни избори във Великобритания изглежда имат ефект, обратен на очаквания от премиера Тереза Мей, чиято консервативна партия е на път да изгуби мнозинството си в парламента.\r\n\tЛидерът на консерваторите се надяваше през изминалата нощ да преобрази политическата карта на Великобритания. Вместо това първите данни показват унизително поражение за партията й, която остава без работещо мнозинство. Тя рискува и загуби, а от това ще последва политически безпорядък, констатира  и предупреждава, че твърдото ръководство, необходимо за превеждането на страната през Брекзит, напълно отсъства от хоризонта.\r\n\tВеликобритания се насочи тази нощ към нов разнороден парламент без категорично мнозинство след внезапния скок в подкрепата за лейбъристите, който може да изпрати партийния лидер Джереми Корбин на \"Даунинг стрийт\". Изходът от изборите хвърля Великобритания в политически хаос и дори може да връчи ключовете за \"Даунинг стрийт\" на г-н Корбин, отбелязва .\r\n\tХазартния ход на Тереза Мей със свикването на предсрочни общи избори след масирано водачество на консерваторите в допитванията изглежда се провали, след като екзитпол-проучвания в 22 часа снощи очертаха разнороден британски парламент без обособено мнозинство. Шокиращият резултат, последвал прогнози за мнозинство за торите с до 100 места, настъпи след като Джереми Корбин ентусиазира поддръжниците си, стекли се на близо 100 митинга из страната, пише .\r\n\tТаблоидът  също смята, че Тереза Мей е рискувала и изглежда губи. Великобритания тепърва ще установява цената на тази загуба. Ако данните от снощния екзит пол се потвърдят, ни предстои бедствен период на нестабилност и несигурност, прогнозира изданието.\r\n\tТереза Мей е на ръба на най-сензационната политическа катастрофа от поколения, след като екзит пол показа, че консерваторите губят мнозинството си. Ако се потвърди след преброяването на всички гласове, резултатът ще е катастрофален риск за един слаб премиер с разклатени позиции, който може да не се задържи дълго на \"Даунинг стрийт\" след колосално сбърканите си сметки, коментира .\r\n\tИзборният хазарт на Тереза Мей тази нощ се оказа рикошет, след като анкетите на изхода от изборните секции подсказаха, че парламентарното мнозинство на консерваторите е заличено и никой в британския парламент няма да има такова. Резултатът, ако се потвърди, поставя както премиерския пост на Мей, така и Брекзит под съмнение, предупреждава .\r\n\tТереза Мей търпи поражението, което сама си причини, отбелязва . Засега може да не е съвсем ясно кой печели, но няма никакво съмнение кой загуби. Не беше необходимо Мей да свиква тези избори, но след като го направи, тя избегна почти всеки аспект на кампанията и се представи неубедително в областите, които не можеше да избегне. Министър-председателката, която влезе в кампанията, обещавайки силно и стабилно водачество, е на път да потопи страната в период на управленска нестабилност в момент, когато тя се готви за ключови преговори за Брекзит. Ако първоначалните резултати се потвърдят, изгледите за нови избори са напълно реалистични, пише вестникът.\r\n\tВ.  използва красноречива игра на думи в заглавието си на първа страница: Хаос (Mayhem): Великобритания и Брекзит - в безпорядък след зрелищен рикошет на хазартното решение на министър-председателката да свика избори.", "date": "11:09 | 09 юни 2017 | ", "title": "Британският печат: Изборният хазарт на Тереза Мей може да хвърли страната в хаос"}
{"url": "http://www.mediapool.bg/islyamska-darzhava-zaplashva-s-teroristichni-ataki-zapadnite-balkani-news265018.html", "text": "Терористичната групировка \"Ислямска държава\" обещава да обезглави \"неверниците\" и да убие сръбските, хърватските и мюсюлманските \"предатели\" на Балканите в нова заплаха към региона, публикувана в босненската версия на портала на екстремистите, предаде \r\n\tВ статия, озаглавена \"Балканите - кръв за враговете и мед за приятелите\", терористичната групировка отправя директни заплахи към сърби и хървати, заради ролята им в балканските войни, както и към мюсюлманите \"предатели\" на ислямската вяра.\r\n\t\"Скоро войските на халифата ще преминат през Белград, Загреб, Сараево, Тирана, Прищина, Скопие и други градове, разкъсвайки главите и проливайки кръвта на неверниците\", се казва в материала.\r\n\tДжихадистите предупреждават, че не са забравили, че сърбите и хърватите са се били срещу босненските мюсюлмани през войната от 1992 до 1995 г.\r\n\tВ статията пише още, че всички предатели на \"ислямската вяра в Босна, сръбския район Санджак, Албания, Косово и Македония ще бъдат ликвидирани със саби и кинжали\", освен ако не се върнат към исляма.\r\n\tАвторите на статията правят препратка към свързаните с \"Ислямска държава\" атаки във Великобритания, Франция, Германия и САЩ - страни, към които те се обръщат като по-силни от Балканите, но все пак беззащитни.\r\n\tГоран Ковачевич, професор в Факултета по криминология и изследване на сигурността в университета в Сараево, коментира преди време, че излизащото в Босна списание на \"Ислямска държава\" е насочено към бедните и безработни босненски мюсюлмани.\r\n\tСпоред официални данни, Босна е един от основните регионални износители на джихадисти към Близкия изток.", "date": "10:32 | 09 юни 2017 | ", "title": "\"Ислямска държава\" заплашва с терористични атаки Западните Балкани"}
{"url": "http://www.mediapool.bg/blagoi-ragin-az-sam-edin-don-kihot-news265020.html", "text": "\"От тук нататък ще помагам с каквото мога. Аз съм един Дон Кихот\". Това каза подалият оставка председател на Българската хотелиерска и ресторантьорска асоциация (БХРА) Благой Рагин пред Нова телевизия.\r\n\t\"Той е като Майка Тереза. Винаги иска да помогне\", каза в негова защита Веселин Налбантов, главен секретар на БХРА .\r\n\tБлагой Рагин подаде оставкав четвъртък, след като министърът на туризма Николина Ангелкова каза, че е морално да се оттегли от председателското място в асоциацията заради позицията му след инцидента с шведския турист в Слънчев бряг. Преди дни телевизии разпространиха кадри как скандинавецът рита камериерка в хотел в курорта, а жената губи съзнание.\r\n\tСлед излъчването на кадрите шведът беше задържан, а съдът го остави за постоянно в ареста.\r\n\tРагин призова случаят да отшуми възможно най-бързо, защото можел да доведе доотлив на скандинавски туристи. Изказването му предизвика вълна от недоволство в социалните мрежи.\r\n\t\"Аз 20 години работя на доброволни начала и не получавам заплата. От една година се моля на колегите ми да ме освободят от поста, защото тази работа ми пречи на живота\", каза днес  Рагин.\r\n\tСпоред него Нова телевизия е трябвало да го защити, след като изказването му е било разпространено неточно в редица информационни сайтове. По думите му той не е бил разбран, а изказването му било извадено от контекста.\r\n\tГлавният секретар на Българска хотелиерска и ресторантьорска организация Веселин Налбантов каза от своя страна, че няма да позволят на Рагин да си тръгне толкова лесно и искат той да остане на поста си.", "date": "11:21 | 09 юни 2017 | ", "title": "Благой Рагин: Аз съм един Дон Кихот"}
{"url": "http://www.mediapool.bg/mario-nikolov-e-opravdan-i-po-vtoroto-delo-za-aferata-sapard-news265025.html", "text": "Бизнесменът Марио Николов бе оправдан от спецсъда и по второто дело от т.нар. афера \"САПАРД\" – за източването на 7.5 млн. евро от европейската предприсъединителна програма. Заедно с Николов са оправдани и другите седем подсъдими по това дело, сред които е и съпругата му Марияна. Специализираната прокуратура протестирала решението пред втората инстанция, съобщава сайтът \"Правен свят\".\r\n\tДелото за източването на средствата започна преди девет години. По същото време се водеше и дело срещу арестувани в Германия двама бизнесмени за същата афера. Тя бяха осъдени още през 2008 г.\r\n\tЕксперти твърдят, че основната грешка на българската прокуратура, която минира процеса, е била разделянето на делото на две – едно за източването на парите и друго за изпирането на парите. Така се загуби връзката между първоначалното престъпление и последвалия опит за \"изчистване\" на капиталите.\r\n\tПо делото за източването на средствата прокуратурата твърди, че Марио Николов и останалите са формирали организирана престъпна група за внос на стари машини за месопреработка и пакетиране, които после били представяни за нови. След това са получавани пари от програмата.\r\n\tТози процес пострада изключително много и от експертизите. В началото на тази година се оказа, че прокуратурата изобщо не е направила експертиза по време на досъдебното производство. Имало само проект за възлагане на експертиза.\r\n\tТова постави въпросът как това Софийският градски съд е приел такава експертиза преди седем години и половина (когато делото се гледа пред СГС), след като тя никога не е съществувала. Съдия тогава бе Георги Колев, който сега е шеф на Върховния административен съд.\r\n\tАбсурдите продължиха и в спецсъда. Съдебно-икономическата експертиза бе изготвена от вещото лице Сашо Николов. Той е излязъл със заключение, че фирмите на Марио Николов са използвали неправомерно парите от САПАРД. В същото време пред съда експертът обясни, че не е специалист и е виждал машините само \"информативно\". Той не можел да прецени дали са нови или са втора употреба.\r\n\tДелото за източването на парите по САПАРД е сред знаковите процеси, които се наблюдават и от Европейската комисия. Делото за изпирането на източените пари вече приключи с окончателни оправдателни присъди.", "date": "13:04 | 09 юни 2017 | ", "title": "Марио Николов е оправдан и по второто дело за аферата \"САПАРД\""}
{"url": "http://www.mediapool.bg/20-ubiti-v-atentat-na-pazar-v-irakskiya-grad-musaib-news265030.html", "text": "Камикадзе се взриви на оживен пазар в град Мусаиб, на 60 километра южно от Багдад, съобщиха световните агенции.\r\n\tНай-малко 20 души са убити и повече от 30 са ранени. Градът е с преобладаващо шиитско население.\r\n\t\"Ислямска държава\" пое отговорност за атаката.", "date": "13:45 | 09 юни 2017 | ", "title": "20 убити в атентат на пазар в иракския град Мусаиб"}
{"url": "http://www.mediapool.bg/yunker-se-obyavi-za-evropeiska-integratsiya-v-oblastta-na-otbranata-news265031.html", "text": "Председателят на Европейската комисия Жан-Клод Юнкер заяви, че САЩ \"вече не са заинтересувани от гарантирането на европейската сигурност вместо нас\".\r\n\tЮнкер отправи предупреждението в реч, която произнесе на международна конференция по сигурността в Прага, съобщи Ройтерс.\r\n\tТой каза, че ЕС ще трябва да постигне напредък към по-голямо сътрудничество в областта на сигурността и отбраната.\r\n\t\"Нашето уважение към НАТО не може повече да бъде използвано като удобно алиби в привеждането на доводи срещу по-големите европейски усилия (в областта на отбраната и сигурността)\", каза Юнкер.\r\n\t\"Нямаме друг избор освен да защитаваме сами нашите собствени интереси в Близкия изток, по въпроса за климатичните промени, по нашите търговски споразумения\", допълни Юнкер.\r\n\tТой заяви, че ЕС има намерение да стане най-големия в света инвеститор във военната промишленост в идните години.\r\n\t\"Представеният от Европейската комисия проект за инвестиционен фонд за отбраната на ЕС ще позволи на съюза да стане най-големият в света инвеститор в сектора на отбраната\", каза Юнкер.\r\n\tПредвижда се фондът да помогне на държавите от ЕС по-ефективно да изразходват средствата за отбранителни способности, като се ограничи дублирането на разходи и се постигне по-добро съотношение между качество и цена.\r\n\tФондът ще съгласува, допълва и увеличава националните инвестиции в научноизследователска дейност в областта на отбраната, в разработването на прототипи и в придобиването на отбранително оборудване и технологии. До 2020 г. фондът би трябвало да осигури инвестиции в размер на 5,5 милиарда долара годишно във военно-промишления комплекс на страните от ЕС.", "date": "13:47 | 09 юни 2017 | ", "title": "Юнкер се обяви за европейска интеграция в областта на отбраната"}
{"url": "http://www.mediapool.bg/katalunskiyat-premier-obyavi-che-na-1-oktomvri-shte-se-sastoi-referendum-za-nezavisimost-news265033.html", "text": "Премиерът на автономната испанска област Каталуния Карлес Пучдемон обяви, че на 1 октомври тази година ще организира референдум за независимостта на североизточния испански регион въпреки забраната на съда, предаде Франс прес.\r\n\tВъпросът, който ще бъде зададен на каталунците, ще бъде \"Искате ли Каталуния да бъде независима държава с републиканско управление?\", съобщи Пучдемон и подчерта, че те имат право на референдум за самоопределение.\r\n\tПучдемон направи дългоочакваното си изявление в телевизионно обръщение, заобиколен от членове на своя кабинет. той каза, че е готов за диалог с Мадрид, но че референдумът не подлежи на преговори.\r\n\tКаталуния има население от над 7 милиона души и произвежда една пета от испанския БВП, припомня АП.\r\n\t44,3 на сто от каталунците подкрепят независимостта, а 48,5 на сто са против нея, показва последното проучване на правителствен институт. 73,6 на сто от тях обаче искат да гласуват на референдума, отбелязва АФП.\r\n\tИспанското правителство заяви по-късно в петък, че ще спре всякакви опити за продължаване на процеса на независимост на автономната област Каталуния. \"Този референдум няма да се състои, защото е незаконен\", заяви говорителят на правителството и министър на образованието, културата и спорта Иниго Мендес де Виго. Той каза, че всякакви усилия за произвеждане на референдум ще бъдат оспорени от правителството в съда.", "date": "13:51 | 09 юни 2017 | ", "title": "Каталунският премиер обяви, че на 1 октомври ще се състои референдум за независимост"}
{"url": "http://www.mediapool.bg/liderat-na-partiyata-za-nezavisimost-na-obedinenoto-kralstvo-pol-natal-podade-ostavka-news265029.html", "text": "Лидерът на Партията за независимост на Обединеното кралство /ЮКИП/ Пол Нътъл подаде оставка след пълния разгром на партията му на предсрочните парламентарни избори, съобщиха информационните агенции.\r\n\t\"Днес подавам оставка като лидер на ЮКИП, решението влиза в сила незабавно\", заяви Нътъл. Той добави, че това ще позволи на партията да избере нов лидер на конференцията си през септември.\r\n\tНа вчерашните избори ЮКИП, която имаше един депутат в досегашния парламент, получи едва 2 процента от гласовете и няма да бъде представена в бъдещия парламент.\r\n\tНа предишните избори антиимигрантската и еврофобска политическа сила спечели 13 процента от гласовете.", "date": "13:44 | 09 юни 2017 | ", "title": "Лидерът на Партията за независимост на Обединеното кралство Пол Нътъл подаде оставка"}
{"url": "http://www.mediapool.bg/kmetat-na-bryuksel-podava-ostavka-zaradi-zloupotreba-sas-sotsialni-sredstva-news265035.html", "text": "Кметът на Брюксел Иван Мейор ще подаде в петък оставка заради това, че е взимал по 700 евро месечно, за да ръководи столичната служба за социални грижи.\r\n\tКоментари в местни медии отбелязват, че това е поредната загуба на партията на социалистите франкофони по подобна причина, предаде БТА. В последните месеци във Валония, френскоезичната част на Белгия, се разгоряха подобни скандали с управници социалисти от Шарльороа и Лиеж. Всички те бяха уличени, че освен заплатите си на обществените постове, взимат допълнителни възнаграждения, които често определят сами и които понякога се равняват на стотици евро на час за заседание на обществен съвет по някаква тема.\r\n\tПремиерът Шарл Мишел реагира остро, като снощи от парламентарната трибуна заяви, че средствата за социални грижи трябва да достигат единствено до хората в нужда.\r\n\tМейор предизвиква многократно противоречия, включително с управлението на градската полиция, която му е подчинена, и с промени в центъра на Брюксел, които са неудобни за всички - пешеходците, шофьорите и търговците.", "date": "13:56 | 09 юни 2017 | ", "title": "Кметът на Брюксел подава оставка заради злоупотреба със социални средства"}
{"url": "http://www.mediapool.bg/vodniyat-rezhim-v-haskovo-shte-bade-prekraten-news265050.html", "text": "Стойностите на естествен уран в 6 кладенеца в Хасково са в нормата, което ще позволи да се прекрати водния режим в града. Това сочат получените в Министерството на здравеопазването частични резултати от изследванията на питейна вода в Хасково, извършени в БАН. До дни се очакват допълнително резултатите за радий и полоний.\r\n\tДанните са изпратени в Националния център по радиобиология и радиационна защита (НЦРРЗ) за изчисляване на здравно значимия показател - обща индикативна доза.\r\n\tПолучени са и резултатите на НЦРРЗ от анализи на подземна вода, подавана от водовземните съоръжения на помпени станции 1 и 2 и при по-голямата част от кладенците те показват  стойности на естествен уран в рамките на нормата за подземни води.\r\n\tОкончателната оценка за пригодността на водата за питейни нужди в града ще бъде направена в началото на другата седмица, след получаване на данните за изчислените от НЦРРЗ стойности на обща индикативна доза.\r\n\tВодният режим в Хасково беше въведен от понеделник, като в част от кварталите водоподаването беше прекъсвано по 12 часа.", "date": "16:33 | 09 юни 2017 | ", "title": "Водният режим в Хасково ще бъде прекратен"}
{"url": "http://www.mediapool.bg/direktorat-na-smg-s-nagradata-evropeiski-grazhdanin-na-godinata-news265051.html", "text": "Директорът на Софийската математическа гимназия \"Паисий Хилендарски\" Антони Стоянов е сред 50-те лауреати на наградата за европейски гражданин на Европейския парламент за 2017 г. Той е номиниран от евродепутата Момчил Неков от групата на \"Социалистите и демократите\"(С&Д), съобщиха от представителството на Европарламента в София.\r\n\tЛауреатите ще получат почетни медали на официална церемония през есента в София, организирана от Информационното бюро на ЕП. Те ще участват също така и в общоевропейската церемония, посветена на Гражданската награда на Европейския парламент, която ще се проведе в Брюксел на 11 октомври 2017 г.\r\n\tСелекцията на 50-те лауреати беше извършена от европейско жури, ръководено от заместник-председателя на ЕП Силви Гийом (С&Д) и още четирима заместник-председатели на Европейския парламент.\r\n\tТе направиха своя избор, след като българското национално жури в състав Андрей Ковачев (ЕНП), Георги Пирински (С&Д), Илхан Кючюк (АЛДЕ) и Ангел Джамбазки (ЕКР) посочи българската номинация.Лауреатът\r\n\tДиректорът на СМГ е Антони Стоянов е номиниран заради приноса му във възпитанието на децата във духа на европейските ценности и култура, мотивира се евродепутатът Момчил Леков. Той посочва, че с работата си Стоянов допринася за развитието на младежите като способни и образовани европейски граждани. Участието им в европейски състезания и общуването с техни връстници от други държави ги изгражда като толерантни граждани и им дава ценен опит в междукултурното общуване.\r\n\tЛеков отбелязва, че учениците от СМГ печелят златни медали в международни олимпиади и състезания по математика, физика, химия, астрономия и футбол. Най-много зрелостници от училището са и сред удостоените с \"Национална диплома\" от Министерството на образованието и науката.\r\n\tЧленовете на българското национално жури единодушно са подкрепили кандидатурата на Антони Стоянов.\r\n\tСпоред евродепутата Андрей Ковачев (ЕНП) трябва да се насърчават училищни директори като Антони Стоянов, които преподават на бъдещите поколения европейските ценности като толерантност, мултикултурализъм, равенство, индивидуална свобода и опазване на околната среда чрез дейности, сред които са състезания на европейско ниво и международни обмени.\r\n\tЕвродепутатът Ангел Джамбазки (ЕКР) вярва, че със своите действия Антони Стоянов насърчава взаимното разбирателство и дава възможност на учениците не само да докажат способностите си, но и да се срещнат и запознаят с различни култури.Наградата\r\n\tОт 2008 г. насам Наградата за европейски гражданин се присъжда на граждани и организации, които са допринесли за насърчаване на по-доброто взаимно разбиране и по-тясната интеграция между гражданите на ЕС или за улесняването на трансграничното и транснационално сътрудничество в ЕС.\r\n\tТя е под формата на почетен медал и има символично изражение.\r\n\tДосегашните лауреати на Гражданската награда на Европейския парламент от България са механикът от потъналия кораб \"Коста Конкордия\" Петър Петров Мариана Пенчева и поета и публицист Иван Николов, който е председател на Българския културно-информационен център в Босилеград.", "date": "16:59 | 09 юни 2017 | ", "title": "Директорът на СМГ с наградата европейски гражданин на годината"}
{"url": "http://www.mediapool.bg/belgiyskiyat-parlament-prizova-za-prerazglezhdane-na-otnosheniyata-sas-sauditska-arabiya-news265034.html", "text": "Федералният парламент на Белгия прие резолюция за преразглеждане на отношенията със Саудитска Арабия, предаде БТА от Брйксел.\r\n\tВ документа се призовава за \"задълбочен размисъл\" по дипломатическите, търговските и другите връзки с Рияд. Парламентарното мнозинство е отхвърлило предложението текстът да включва призив за прекъсване на търговските отношения, докато не бъдат оценени финансовите потоци на саудитски средства (към Белгия). Резолюцията приканва федералните власти да прекратят продажбата на оръжие за Рияд.\r\n\tВъпросът за отношенията между Саудитска Арабия и Белгия доби особена чувствителност покрай миналогодишните атентати в Брюксел. Тогава прозвучаха ясни призиви за разтрогване на дългогодишния договор за наем на централната джамия в белгийската столица, дадена под наем на Рияд. Това бе свързано със съмненията, че в джамията се проповядва радикален ислям, възприет за държавна политика в Саудитска Арабия.\r\n\tФедералното правителство по-рано заяви, че продажбата на оръжие следва да се реши от регионалните власти. През март един от вицепремиерите на Белгия призова за налагане на оръжейно ембарго срещу Рияд.\r\n\tПо официални данни Саудитска Арабия е най-големият вносител на оръжие в света, а Белгия е най-големият европейски износител на военно леко стрелково въоръжение. Годишно белгийските оръжейници печелят около един милиард евро, като 60 на сто от производството им бива изнасяно за Саудитска Арабия. Валонският оръжеен комплекс осигурява работа на 15 хиляди семейства и е основна част от местната икономика.", "date": "13:54 | 09 юни 2017 | ", "title": "Белгийският парламент призова за преразглеждане на отношенията със Саудитска Арабия"}
{"url": "http://www.mediapool.bg/valeri-simeonov-nyama-takav-savet-s-po-edna-evreiska-i-turska-dve-armenski-i-35-romski-organizatsii-news265054.html", "text": "Националният съвет за сътрудничество по етническите и интеграционните въпроси ще бъде преструктуриран. Това ще бъде една от най-важните задачи, обяви вицепремиерът Валери Симеонов, който вече председателтва съвета.\r\n\t\"Първо трябва да се стъпи върху структурирането на равноправна и законова основа на този съвет и тогава ще видите, че той може да работи. Съставът му е прекалено неуточнен, прекалено широк. В този съвет е имало над 60 члена. Извинявайте, не може да съществува такъв съвет, в който да има една еврейска, една турска, две арменски и над 35 ромски, цигански, както щете ги наречете, организации коя легитимна, коя нелегитимна\", коментира той.\r\n\tСимеонов каза, че е въпрос на предстоящи действия как ще бъдат определени представителните организации в съвета.", "date": "17:10 | 09 юни 2017 | ", "title": "Валери Симеонов: Няма такъв съвет с по една еврейска и турска, две арменски и 35 ромски организации"}
{"url": "http://www.mediapool.bg/dvoen-standart-prezidentat-malchi-za-savetnika-si-lyubitel-na-natsistki-shegi-news265046.html", "text": "Президентът Румен Радев продължава да мълчи по казуса със съветника му Пламен Узунов, който се оказа поредният любител на шеги с нацистки привкус. Негови снимки с характерните хитлеристки мустачки и вдигната ръка за поздрав \"Хайл Хитлер\", бяха показани в четвъртък вечерта в \"Господари на ефира\".\r\n\tВъпреки че миналия месец осъди безапелационно нацистките \"задявки\" на кадри на \"Патриотичния фронт\", в петък президентът запази мълчание за изявата на бившия служебен министър на МВР и настоящ негов секретар по правни въпроси и антикорупция, въпреки че имаше и пространно интервю по една от националните телевизии.\r\n\t\r\n\t\r\n\t\"Господари на ефира\" излъчиха няколко кадри на Узунов.\r\n\tНа един от тях нацисткият поздрав е заменен от знака за хеви метъл.\r\n\tСнимките, на които Узунов се е маскирал като Хитлер с униформа на българските Военновъздушни сили, са били изпратени на редакционната поща на предаването.\r\n\tПрезидентът би трябвало да е особено чувствителен по темата, като се има предвид че доскоро командваше ВВС.\r\n\t\r\n\tПламен Узунов обясни пред в. \"24 часа\", че снимката е от новогодишно тържество през 2003 година. \"Бяхме 3-4 семейства. След томбола ми се падна да облека тази униформа. Мустаците, а и всичко, е изкуствено\", каза той.\r\n\tУзунов добави, че по това време е бил редови служител в Криминална полиция към РДВР-Пловдив.\r\n\tИмало и много други снимки от партито, които не били показани.\r\n\tУзунов обаче не пожела да коментира исканията за оставката му като съветник на президента Румен Радев.\r\n\t\r\n\tРазкритието идва седмици след скандала със зам.-министъра на регионалното развитие Павел Тенев, който  на третия ден след назначението си, когато бе публикувана негова снимка с нацистки поздрав с изпъната ръка край восъчни фигури на нацисти в музея \"Гревен\" в Париж.\r\n\tСнимката е отпреди девет години и Тенев обясни, че била в подигравателен стил.\r\n\t\r\n\tВеднага след него изгърмя още един \"патриотичен\" кадър във властта – шефът на социалната дирекция в Министерството на отбраната Иво Антонов. Премиерът Бойко Борисов поиска отстраняването му заради негова стара снимка пред германски танк \"Майбах\" с протегната за нацистки поздрав ръка, но военният министър Красимир Каракачанов го защити и все още не го е уволнил.\r\n\t\r\n\tСкандалът обаче ескалира с искания на БСП и \"Воля\" за отстраняване на вицепремиера и съпредседател на \"Обединени патриоти\" (ОП) Валери Симеонов, който оправда снимката на Павел Тенев с думите, че той навремето си правил \"майтапчийски\" фотоси в \"Бухенвалд\".\r\n\t\r\n\tПрезидентът Радев взе специално отношение по темата, настоявайки за извинения от всички замесени в нацисткия скандал политици. На 20 май той каза, че оставката е .\r\n\t\"Не приемам подхода с уклончивите коментари на властта, при които те се измъкват, отчитайки професионализма на хората\", коментира той по повод оправданията на управляващите за професионалните качества на Тенев и Антонов. И допълни, че въпросът е \"осъждаме ли тези явления или не\".\r\n\t\"Според мен историческата ревизия от последните години позволява пълзяща индулгенция на нацизма. Това е проблемът. Точно заради тази индулгенция днес виждаме и такива скандали\", каза тогава Радев.\r\n\tТой подчерта, че внушенията около избухналия скандал с нацистките снимки са недопустими: \"Някак си се внушава, че ако си обикновен гражданин е допустимо да снимаш, да се шегуваш, но станеш ли във властта изведнъж това става абсолютно забранено. Не става въпрос за позицията, която заемаш в обществото. Всички сме част от това общество независимо дали сме обикновени граждани или политици. Тези роли се сменят много бързо, както виждаме. Особено в наше време. Никой не се съмнява във високия професионализъм на тези хора, но проблемът е на друго място\".", "date": "17:00 | 09 юни 2017 | ", "title": "Двоен стандарт: Президентът мълчи за съветника си любител на нацистки шеги"}
{"url": "http://www.mediapool.bg/tereza-mei-hazartno-propilya-mnozinstvoto-si-no-shte-pravi-kabinet-news265014.html", "text": "Хазартният ход на британския министър-председател Тереза Мей със свикването на предсрочни избори драматично се обърна срещу нея, след като стремежът й към \"по-силен мандат\" за договаряне на Брекзит приключи с унизителна загуба на мнозинство в парламента и постави под въпрос премиерския й пост. Нейната Консервативна партия ще е най-голямата в парламента, но за да може да формира правителство, Мей потърси подкрепата на Демократичната юнионистка партия от Северна Ирландия.\r\n\tТака след изборите на 8 юни Великобритания се оказа в политическа вихрушка дни преди да започнат преговорите за излизането й от Европейския съюз. Не се изключва възможността и за още едни предсрочни избори, които биха били четвърти поред за 2 години.\r\n\tСлед една от най-сензационните изборни нощи в британската история Тереза Мей заяви, че остава на поста си въпреки поражението и ще осъществи успешно Брекзит. Нейният основен съперник - лидерът на Лейбъристката партия Джеръми Корбин от своя страна я призова да се оттегли, тъй като е загубила \"подкрепа и увереност\" и заяви, че е готов да формира правителство на малцинството.\r\n\tУправляващата Консервативна партия загуби 12 места в парламента и ще има 318 депутати в 650 -местния парламент, докато лейбъристите вземат 261 места или с 29 повече отколкото разполагат в момента. Шотландските националисти остават трети с 32 места и понасят сериозна загуба, губейки повече от 20 места в парламента. Либералдемократите ще имат 12 депутати, демократичните юнионисти - 10, а Шин Фейн – 7.\r\n\tАнтиимигрантска и еврофобска Партия за независимост на Обединеното кралство - ЮКИП изгуби единственото си място в парламента и вече няма да е представена в него.\r\n\tБританските политици и анализатори определиха решението на Мей сама да свика парламентарни избори като \"колосална грешка\", а предизборната й кампания като \"смехотворна\". Тя се надяваше да постигне убедителна победа, която да й даде сила и стабилност да наложи обявения от нея твърд курс в преговорите за излизането на Европейския съюз, но постигна обратен резултат, който силно разклати и лидерството й сред консерваторите.\r\n\t\r\n\t\r\n\tВ петък следобед Тереза Мей заяви, че ще състави ново правителство и ще проведе преговорите за Брекзит.\r\n\t\"Ще продължим да работим с нашите приятели и съюзници, по-специално от Демократичната юнионистка партия. Двете ни партии са в чудесни отношения от много години и това ми дава увереността, че ще можем да работим заедно в интерес на цяла Великобритания\", заяви Мей след кратка среща с кралица Елизабет Втора, от която тя официално поиска разрешение да състави ново правителство.\r\n\tТя съобщи, че преговорите за излизането на Великобритания от ЕС ще започнат на 19 юни, както е предвидено.\r\n\t\"Сега ще съставя правителство, което може да даде сигурност и да води Великобритания напред. Това правителство ще преведе страната през критично важния етап на преговорите по Брекзит, които ще започнат след 10 дни\", заяви Мей.\r\n\tТереза Мей вече преговаря със северноирландската Демократична юнионистка партия (ДЮП), която има 10 депутати и съюзът й с консерваторите ще осигури мнозинство на бъдещото правителство от 328 гласа, с два повече от минимално необходимите 326.\r\n\tМакар да не говори за официална коалиция с ДЮП, Тереза Мей ги назова \"приятели и съюзници\" и каза, че историческите връзки между двете партии ще осигурят стабилност.\r\n\t\r\n\tПредседателката на ДЮП Арлийн Фостър даде да се разбере, че не съществува официално споразумение между нейната партия и консерваторите, но ще преговаря за подкрепа на ново правителство на Мей: \"Премиерът разговаря с мен тази сутрин и ще обсъдим с консерваторите как може да се осигури стабилност на нацията ни в този момент на голямо предизвикателство\".\r\n\tТереза Мей ще оглави съюз на твърде несходни интереси. Изненадващата експанзия на торите в Шотландия означава, че в новата им парламентарна група ще участват няколко депутати със силни проевропейски позиции. В същото време ДЮП е категоричен привърженик на излизането от Европейския съюз, независимо, че Северна Ирландия гласува \"за\" оставането в ЕС на референдума миналия юни.\r\n\tДЮП вече изпрати смесени сигнали за лоялността си към Тереза Мей, като Арлийн Фостър допусна, че ще е трудно министър-председателката да остане за дълго на поста, като се има предвид, че в началото на предизборната кампания планираше да се върне в парламента с много по-голямо мнозинство.\r\n\t\r\n\tПо време на краткия си брифинг на \"Даунинг стрийт\" Мей не коментира изборния провал на партията си. В същото време лидерите на трите най-големи опозиционни партии, включително водачът на класиралите се втори лейбъристи Джеръми Корбин, я призоваха да подаде оставка.\r\n\tНикола Стърджън, първи министър на Шотландия и председател на Шотланската национална партия, заяви, че Мей е загубила \"авторитет и доверие\", докато лидерът на либералдемократите Тим Фарън каза, че тя би трябвало \"да се засрами\" и да подаде оставка, \"ако има грам самоуважение\".\r\n\tДЮП не е перфектен идеологически партньор на Консервативната партия, доколкото изповядва доста по-леви позиции за публичните разходи, но пък има твърдолинейни възгледи по социални въпроси като гей браковете и абортите. В същото време обаче ДЮП бурно се противопоставя на Джеръми Корбин, който изрази подкрепа за ирландския национализъм през 1980-те.\r\n\tДори и представители на собствената й партия поискаха от Тереза Мей да подаде оставка. Депутатът Анна Саубри заяви, че Мей трябва да преразгледа позицията си, след като е водила \"катастрофална\" предизборна кампания.\r\n\t\r\n\tВ първите си реакции пазарите са скептични, че Мей може да управлява ефективно. След рязък спад в четвъртък през нощта, когато прогнозните резултати сочеха, че нито една партия няма да има мнозинство, паундът потъна с 2% под долара и еврото. След като Тереза Мей обяви, че ще прави правителство на малцинството, паундът не падна допълнително, каквито прогнози имаше, но според анализатори това е индикатор за надеждата на пазара от \"мек\" Брекзит, след като Тереза Мей не получи мандат за \"твърд\".\r\n\tИма очаквания, че Мей все пак може да се оттегли и да бъде заменена от политик, който ще е за по-мек вариант на Брекзит.\r\n\t\"В този момент повече от всичко друго тази страна се нуждае от период на стабилност\", каза Мей малко по-рано в петък, след като стана ясно, че е преизбрана за депутат от избирателния си окръг Мейдънхийд.\r\n\tПо-късно тя отново подчерта, че партията й е спечелила най-много места в парламента и \"ще бъде наше задължение да гарантираме, че ще имаме този период на стабилност и точно това е, което аз ще направя\".\r\n\t\r\n\tЛидерът на лейбъристите Джереми Корбин заяви амбиция да направи правителство на малцинството, тъй като партията му била ясният победител в свиканите от Мей предсрочни избори.\r\n\tТой заяви, че преговорите за Брекзит, които се планира да започната на 19 юни, не трябва да бъдат отлагани.\r\n\tЗа разлика от Мей, която обяви, че не е готова на компромиси с Брюксел, той коментира, че основният приоритет са работните места и сключването на търговско споразумение с Европа.\r\n\tАко Корбин успее да вземе властта с подкрепата на шотландските националисти и либералдемократите, които са яростни противници на Брекзит, бъдещето на страната може да се окаже много различно от това, което планираха консерваторите, и даже може да се стигне до втори референдум, отбелязва Ройтерс.\r\n\t\r\n\tВсички британски медии са единодушни в оценката си, че Тереза Мей търпи поражението, което сама си причини, определяйки решението й за предсрочни избори като зле преценен хазартен ход.\r\n\tМинистър-председателката, която влезе в кампанията, обещавайки силно и стабилно лидерство, е на път да потопи страната в период на управленска нестабилност в момент, когато тя се готви за ключови преговори за Брекзит, отбелязва \"Файненшъл таймс\". В един от коментарите си изданието посочва, че ситуацията на блокаж е \"новото нормално\" за страната.\r\n\tВеликобритания се насочи тази нощ към нов разнороден парламент без категорично мнозинство след внезапния скок в подкрепата за лейбъристите, който може да изпрати партийния лидер Джереми Корбин на \"Даунинг стрийт\". Изходът от изборите хвърля Великобритания в политически хаос и дори може да връчи ключовете за \"Даунинг стрийт\" на г-н Корбин, отбелязва в. \"Дейли мейл\".\r\n\t\r\n\tРойтерс коментира, че ако Тереза Мей загуби поста си, най-големи шансове да оглавят Консервативната партия имат министърът за Брекзит Дейвид Дейвис, финансовият министър Филип Хамънд, вътрешната министърка Амбър Ръд и външният министър Борис Джонсън.\r\n\tЕвроскептичният депутат от Консервативната партия Джейкъб Рийс-Мог припомни, че Мей е лидер на партията само от една година. Той изрази надеждата, че неговата партия няма да демонстрира непоследователност сега и няма да преустанови подкрепата си за своята лидерка.\r\n\tИън Дънкан Смит, бившият лидер на консерваторите, каза, че сега е важно да има стабилност в страната. Той припомни, че Великобритания трябва да е на първо място и Мей да остане на премиерския пост, за да осигури стабилността.", "date": "17:40 | 09 юни 2017 | ", "title": "Тереза Мей хазартно пропиля мнозинството си, но ще прави кабинет"}
{"url": "http://www.mediapool.bg/nad-20-balgarski-firmi-uchastvat-v-izlozhenie-v-kitaiskiya-grad-ninbo-news265055.html", "text": "Над 20 български компании - производители на храни, селскостопански продукти, вина, минерална вода и козметика, участват във Втория форум за сътрудничество и развитие между Китай и страните от Централна и Източна Европа в град Нинбо, съобщи Министерството на икономиката.\r\n\tНа форума България е представена официално от главния секретар на МИ Владимир Туджаров.\r\n\t\"Вярваме, че има възможност за разширяване на българския износ за Китай и по-конкретно на продукти, с които нашата страна е известна в Азия“, подчерта Туджаров. Главният секретар на Министерството на икономиката заяви, че България приветства китайските компании, които са заинтересовани да навлязат на пазара на ЕС, да установят в България свои представителства, логистични и производствени бази, изследователски и развойни центрове.\r\n\tТуджаров припомни, че Българската банка за развитие и Китайската банка за развитие сключиха кредитно споразумение в размер на 80 млн. евро. Чрез него двете страни допълнително ще засилят възможностите за подкрепа на съвместни инвестиционни проекти, в това число и в рамките на инициативата \"Един пояс, един път\".\r\n\t\"Българската банка за развитие също така води преговори за осигуряване на финансов ресурс с Ексим Банката на Китай и има вече сключено финансово споразумение с Индустриалната и търговска банка на Китай\", каза още Туджаров.\r\n\tОт своя страна заместник-секретарят на комитета на провинция Джъдзян Тан Идзюн обяви, че в началото на годината в София е открит Китайски културен център, който е в процес на развитие и ще спомага за културното сътрудничество между двете държави.", "date": "17:24 | 09 юни 2017 | ", "title": "Над 20 български фирми участват в изложение в китайския град Нинбо"}
{"url": "http://www.mediapool.bg/islyamska-darzhava-plashi-s-teror-i-sauditska-arabiya-news265058.html", "text": "\"Ислямска държава\" заплаши с терористични атаки и Саудитска Арабия, след като екстремистката групировка пое отговорност за двете нападения в Техеран в сряда, при които загинаха 17 души, съобщи Ройтерс, цитирайки мониторинговата интернет група \"Сайт интелиджънс\".\r\n\tВъв видеоклип, който изглежда, че е записан преди атаките в иранската столица, се виждат петима маскирани джихадисти, които заплашват шиитите в Иран, както и правителството на Саудитска Арабия, като казват, че и техният ред \"ще дойде\".\r\n\t\"С благоволението на Аллаха тази бригада ще бъде първият джихад в Иран и ние призоваваме нашите братя мюсюлмани да ни последват, тъй като огънят, който беше запален, няма да угасне\", казва един от маскираните, цитиран от сайта.\r\n\tВ края на видеото той изпраща послание на саудитското правителство.\r\n\t\"Знайте, че след Иран идва вашият ред. С помощта на Аллах ние ще ви ударим във вашите домове. . . Ние се подчиняваме на Аллах и на неговия месия и се борим в името на нашата религия, а не в името на Иран или на Арабския полуостров\", казва джихадистът от кадрите.\r\n\tАмериканското посолство в Рияд излезе с препоръка към американските граждани в Саудитска Арабия \"да бъдат бдителни на места, които често се посещават от чужденци, заради продължаващия риск от терористични атаки по цялата територия на кралството\".", "date": "18:35 | 09 юни 2017 | ", "title": "\"Ислямска държава\" плаши с терор и Саудитска Арабия"}
{"url": "http://www.mediapool.bg/stenograma-ot-bankovite-razgovori-pri-prezidenta-plevneliev-na-29-yuni-2014-news265057.html", "text": "Публикуваме пълния текст на стенограмата за водените при президента Росен Плевнелиев консултации за банковата криза на 29 юни 2014 г. във вида, в който бе представена от настоящия държавен глава Румен Радев.\r\n\tТой обяви решението си да разсекрети документа миналия месец и най-накрая направи това на 9 юни, петък, в 19.10 ч.,\r\n\tТова е стенограмата от консултациите, проведени девет дни след затварянето на Корпоративна търговска банка (КТБ), предизвикало ликвидна криза в Първа инвестиционна банка (ПИБ), от която само за ден бяха изтеглени над 800 млн. лв. На заседанието при Росен Плевнелиев политици от тогавашния парламент заедно с банкери обсъждат как да предотвратят паника в цялата банкова система.\r\n\tРумен Радев обяви предварително, че в разсекретения документ от 101 страници са премахнати имената на всички засегнати банки с изключение на КТБ. По думите на Радев въпросната стенограма станала \"митична\", но от нея нямало да лъсне \"истината за КТБ\", нито кой колко е крал.\r\n\tПрезидентът обясни колебливостта си по публикуването на документа с морални съображения по отношение на участниците в консултациите. \"Нали не мислите, че ще хвърля техните имена на улицата\", поясни Радев пред бТВ по въпроса за изпратените от него писма, с които пита държавниците дали са съгласни разговорите им да бъдат оповестени.\r\n\tВтората стенограма (от 14 юли 2014 г.), която се отнася за КТБ, ще бъде декласифицирана, но въпреки това президентът тепърва ще преценява дали да я публикува. По закон декласифицираните документи са публично достъпни по реда на Закона за достъп до обществена информация.\r\n\tПо думите на Радев публикуването на стенограмата ще е \"тест за зрелостта на нашето общество дали заслужава прозрачност\". Той се съмнява дали всички, които пращат до него заявления по ЗДОИ, искат прозрачност или искат да създават кризи в банковата система.\r\n\tРадев нарече \"глупости\" интерпретациите, че съдът го бил задължил да оповести двете стенограми. Държавният глава дори чистосърдечно си призна, че е съобразявал оповестяването не толкова със закона, колкото с политическата ситуация. \"Нямаше как да ги публикувам в предизборния дебат или при консултациите за нов кабинет\", заяви той, очевидно смятайки подобна преценка за подразбираща се.", "date": "19:21 | 09 юни 2017 | ", "title": "Стенограма от банковите разговори при президента Плевнелиев на 29 юни 2014"}
{"url": "http://www.mediapool.bg/nad-200-hilyadi-dushi-ot-tsyal-svyat-se-sabraha-za-gei-parada-v-tel-aviv-news265059.html", "text": "Хиляди хора от цял свят се събраха за гей парада в Тел Авив, смятан за най-големия в региона, предаде Асошиейтед прес.\r\n\tПо данни на градската община в тазгодишната проява под наслов \"Бисексуална видимост\" участват над 200 хиляди човека. За охраната на процесията са разположени хиляди полицаи.\r\n\tПарадът тръгна от парка \"Мейр\", ще премине през града и ще завърши в парка \"Чарлз Клор\", където предстои среднощно празненство на открито.\r\n\tТел Авив става едно от най-привлекателните места в света за посещение на хомосексуалисти. Но други райони на Израел са далеч по-нетолерантни в тази насока.\r\n\tХомосексуалисти служат открито в израелските въоръжени сили и в парламента.", "date": "18:35 | 09 юни 2017 | ", "title": "Над 200 хиляди души от цял свят се събраха за гей парада в Тел Авив"}
{"url": "http://www.mediapool.bg/iznosat-e-s-13-rast-vapreki-vloshavaneto-prez-april-news265056.html", "text": "Износът на България за първите четири месеца на 2017 г. бележи двуцифрена стойност – 13% на годишна база, съобщи в петък Националният статистически институт (НСИ). В най-голяма степен този резултат се дължи на по-високите международни цени на горивата.\r\n\tОт началото на годината по-добре се представя експортът към т. нар. трети страни, които са извън ЕС. Той се увеличава с 22.1% през четирите месеца, като през април ръстът е най-значителен – 28.3%.\r\n\tЗа периода януари – април 2017 г. износът към ЕС се повишава с 8.6%, като през април се наблюдава влошаване, довело до спад от 1.3% на фона на стабилни ръстове през предходните месеци.\r\n\tОсновни търговски партньори на България извън ЕС са Турция, Китай, Египет, Сърбия, бившата югославска република Македония и Руската федерация, които формират 51.9% от износа за трети страни.\r\n\tНай-голямо увеличение за четирите месеца се отчита в сектор горива – с близо 59%, като промяната се дължи главно на повишаване на цените им на международните пазари.\r\n\tВносът на България от трети страни през периода януари - април 2017 г. се увеличава с 38.5% в сравнение със съответния период на предходната година и е на стойност 6.87 млрд. лв. Най-голям е стойностният обем на стоките, внесени от Руската федерация, Турция, Китай и Сърбия. И при вноса най-голям е ръстът при горивата заради цените им.\r\n\tПрез периода януари - март 2017 г. износът на България за ЕС се увеличава с 12.2% спрямо същия период на 2016 г. и е в размер на 7 915.2 млн. лева.\r\n\tОсновни търговски партньори на България са Германия, Италия, Румъния, Гърция, Франция и Белгия, които формират 67.9% от износа за държавите - членки на ЕС, съобщиха от НСИ.\r\n\tПрез март 2017 г. износът за ЕС нараства с 18.1% спрямо същия месец на предходната година и е в размер на 2 960.6 млн. лева.\r\n\tИ в износа за ЕС през първото тримесечие основен фактор е ръстът в сектор горива – 57.2%.\r\n\tВносът на България от ЕС през периода януари - март 2017 г. се увеличава с 11.4% спрямо същия период на 2016 г. и е на стойност 8.77 млрд. лв. Най-голям е стойностният обем на стоките, внесени от Германия, Румъния, Италия, Испания и Гърция, показват данните.\r\n\tОбщото външнотърговско салдо на България е отрицателно през периода януари - април 2017 г. и е на стойност 2.56 млрд. лв., става ясно още от данните на НСИ.", "date": "17:54 | 09 юни 2017 | ", "title": "Износът е с 13% ръст въпреки влошаването през април"}
{"url": "http://www.mediapool.bg/prezidentat-poiska-rumanski-model-za-borba-s-koruptsiyata-news265061.html", "text": "\"Трябва да има единен орган за само с борба с корупцията по високите етажи на властта. В Румъния има – DNA. Румъния има много проблеми, но има и резултати от борбата с корупцията\", каза в петък президентът Румен Радев пред бТВ.\r\n\tСрещу въвеждането на румънския модел за борба с корупцията има силна съпротива от всички парламентарно представени партии и от главния прокурор Сотир Цацаров.\r\n\tРумен Радев настоя дирекция \"Корупция\" да бъде извадена от ДАНС, защото агенцията се отчита пред Министерския съвет.\r\n\t\"Мястото на ДАНС е към Министерския съвет, но мястото на дирекция \"Корупция\" не е там. Как си представяте тя да събира информация срещу своя принципал. Не почива на никаква логика очакването да проверяваш своя началник. Аз виждам (мястото на дирекция \"Корупция\") в този единен орган (за борба с корупцията по румънски модел)\", каза президентът.\r\n\tДебатът за въвеждане на румънския модел в България върви в обществото от три години, след като темата бе поставена от бившия правосъден министър Христо Иванов. Неговата идея обаче бе отхвърлена рязко от премиера с аргумента, че не ни трябват две прокуратури.\r\n\tВ началото на март тази година Румен Радев се срещна с ръководителя на антикорупционната дирекция на Румъния Лаура Кьовеши, след като още по време на предизборната кампания прояви интерес за разговор с нея. Тя дойде в България по покана на председателя на Върховния касационен съд Лозан Панов, след като главният прокурор се противопостави на предложението Кьовеши да бъде поканена от Висшия съдебен съвет (ВСС).\r\n\tРумънският антикорупционен директорат (DNA) е независима институция, която работи при пълна финансова независимост от останалите власти. Ръководителят се назначава от министъра на правосъдието след много стриктна проверка на качествата, но след назначението си той не зависи по никакъв начин от министъра. Служителите в DNA се назначават от ръководителя на институцията след множество тестове за почтеност и лоялност.\r\n\tРедовият прокурор в DNA получава 3000 евро заплата, което е два пъти повече от заплатата на окръжен прокурор в България. В институцията работят над 200 служители, включително прокурори, полицаи и експерти.\r\n\tЛаура Кьовеши обясни в София, че преди създаването на DNA положението в страната е било отчайващо. Тя описа една картина, която много прилича на тази в България в момента:\r\n\t\"Прокурорите не бяха независими. Главният прокурор можеше да прави, каквото си поиска. Привикваха се хора, местеха се, изземваха се преписки, ако се разследва приятеля на шефа. Сега никой, подчертавам никой, без значение каква е неговата длъжност, няма право да разпорежда на даден прокурор как да работи. Никой ръководител в антикорупционната прокуратура (DNA) не може да повика дадения прокурор и да каже: ти трябва да спреш тази преписка, или да изслушаш още 5 свидетели, или да го предадеш в този и този срок... Нито аз имам това право, нито министърът на правосъдието, нито министър-председателят\".\r\n\tСамо през 2016 година DNA постигна 870 присъди за корупционни престъпления. В това число попадат един осъден министър, двама сенатори, 8 депутати и един евродепутат. Сред обвинените през 2016 г. пък попадат трима министри, 6 сенатори, 11 депутати, 47 кметове, 16 магистрати, 21 шефове на държавни предприятия и 426 висши чиновници.\r\n\tВ интервюто пред бТВ Румен Радев защити идеята за въвеждане на румънския модел за борба с корупцията, но затова пък отхвърли идеята прокуратурата да е извън съдебната власт, използвайки идентични мотиви с тези на главния прокурор Сотир Цацаров. Идеята за изваждане на държавното обвинение от съдебната система бе лансирана от Лозан Панов по време на срещата с Радев преди два дни. Шефът на ВКС поиска прокуратурата да бъде обособена като самостоятелен орган, равно отдалечен от останалите власти.\r\n\tСпоред президента предложението на Лозан Панов било \"алогично\", защото ако целта е държавното обвинение да бъде по-малко безконтролно, извън съдебната власт \"главният прокурор ще стане още по-недосегаем\". Радев отклони и призива на Панов да инициира разговори за свикване на Велико Народно събрание, което да приеме структурна реформа в прокуратурата, отбелязвайки иронично, че върховният съдия му бил \"нахвърлял мъгляви идеи\".\r\n\t\"Много неща искаше... Има политически елемент в такива искания. Аз съм му го и писал. Който иска да се занимава с политика, пътят е друг\", добави държавният глава, демонстрирайки забележително единомислие с главния прокурор Сотир Цацаров, ГЕРБ и ДПС, които образуваха своеобразен общ фронт срещу Панов и предложението му.\r\n\t\"Прокуратурата е оценявана, и в момента, като... (дали правилно или не е съвсем отделен въпрос), като институция, която е безконтролна и, едва ли не, виновна за всички беди. Питам – ако я изведем от съдебната власт, ако я изведем от контрола на Висшия съдебен съвет, ако я изведем от сегашната форма на парламентарен контрол, колкото и неинтензивна да е тя, ако въобще я изведем от сегашното й положение и я превърнем в една отделна, независима, самостоятелна институция, няма ли да я направим по-безконтролна и далеч по-неограничена в правомощия й от сега\", обяви Цацаров след срещата си с Радев в сряда.\r\n\tДепутатите Данаил Кирилов (ГЕРБ) и Хамид Хамид (ДПС) пък допълниха аргументите му с общата позиция, че не е работа на председателя на ВКС да дава на парламента предложения за реформи. Подобно на президента, те също видяха в идеята на Панов политическа заявка.", "date": "19:18 | 09 юни 2017 | ", "title": "Президентът поиска румънски модел за борба с корупцията"}
{"url": "http://www.mediapool.bg/radev-prodalzhava-da-natiska-za-shvedskite-iztrebiteli-news265062.html", "text": "Президентът Румен Радев продължи с натиска върху правителството да закупи шведските изтребители \"Грипен\" и поиска най-скъпият проект за модернизация на армията да бъде форсиран.\r\n\t\"Надявам се, че правителството няма да протака повече и ще даде парите за новите самолети... Има решение на Народното събрание, няма какво повече да го умуваме. Проектът за нов изтребител трябва да тръгне“, заяви Радев.\r\n\tБез да посочва конкретни имена на производители и марки изтребители, той категорично се обяви срещу възможността да бъдат купени изтребители втора ръка Ф-16.\r\n\t\"Спорът за изтребителя е между авиатори и лобисти. Последните искат да се освободим от сегашните самолети, защото са стари, и да ги заменим с още по-стари и то на цена като за нов самолет. Ето на това нещо те казват \"модернизация“, заяви държавният глава.\r\n\tОще назначеното от Радев служебно правителство на Огнян Герджиков се опита да предопредели сделката, като класира на първо място офертата за шведските изтребители \"Грипен\", пред тези за машини втора ръка Ф-16 и \"Юрофайтер\".\r\n\tРадев заяви, че по време на служебния кабинет не са променяни изискванията към новия тип самолет.\r\n\t\"Абсолютно нищо не се е променило, следва се от години една стройна и ясна процедура, взета от примера на водещи авиационни държави“, обясни той пред бТВ.\r\n\tПо думите му хората, които критикуват тази процедура, са подписали как тя да се изпълнява.\r\n\tМиналия месец премиерът Бойко Борисов обяви публично, че покупката на нови изтребители за над 1.5 млрд. лева вече не е приоритет, което предизвика Радев да го обвини в непоследователност. В крайна сметка на заседанието на Консултативния съвет по национална сигурност (КСНС)  да бъде изготвен петгодишен план за развитието на целия сектор, а Бойко Борисов обяви, че ще \"постави задача\" трите големи военни сделки – за нови изтребители, кораби и бронирани машини - да бъдат изплащани разсрочено през следващите 15-20 години, за да могат да се реализират едновременно.\r\n\tЗасега обаче няма планирани средства за закупуването на бронирани машини за Сухопътните войски и няма гаранции, че правителството ще може да постигне толкова дългосрочно разплащане.\r\n\tПозицията на управляващата партия ГЕРБ за покупката на новите изтребители е, че  е политическо и трябва да се търси вариантът, който осигурява най-много сигурност.\r\n\t\"Малко елементарно е стар или нов. Тези самолети носят бойни способности и всичко това се оценява. Важно е да има и политическата оценка”,  председателят на парламентарната военна комисия и бивш началник на отбраната Константин Попов (ГЕРБ).\r\n\t\r\n\tДържавният глава заяви, че идеята за връщането на наборната военна служба е добра и има пряко отношение към възпитанието на младежите, но в момента няма как да бъде осъществена.\r\n\t\"Иска много средства, иска време, иска и разбиране на обществото. Трябва да се фокусираме върху професионалната ни армия, защото тя е неокомплектована - ние нея не можем да издържаме“, заяви той.\r\n\tВръщането на казармата е едно от предизборните обещания на \"Обединените патриоти\" и военният министър Красимир Каракачанов продължава периодично коментарите си по темата.", "date": "19:27 | 09 юни 2017 | ", "title": "Радев продължава да натиска за шведските изтребители"}
{"url": "http://www.mediapool.bg/rumen-radev-shte-ostana-zadalzhen-na-ninova-news265060.html", "text": "\"Ще остана задължен на Корнелия Нинова\". Така президентът Румен Радев отговори пред бТВ в петък на въпроса какви са отношенията му с лидера на БСП в момента.\r\n\tПо думите му след като бил избран за президент той и председателката на левицата били в изцяло колегиални отношения, но винаги щял да й остане задължен, че поела риска да го номинира в изборите за държавен глава.", "date": "19:04 | 09 юни 2017 | ", "title": "Румен Радев: Ще остана задължен на Нинова"}
{"url": "http://www.mediapool.bg/megaporachka-za-nad-84-mln-lv-za-remonta-na-101-gimnazii-news265063.html", "text": "Министерството на образованието и науката обяви мегапоръчка за над 84 млн. лв. без ДДС за ремонта на 101 професионални гимназии. Средствата се осигуряват от оперативна програма \"Региони в растеж\", става ясно от регистъра на обществените поръчки.\r\n\tОбществената поръчка е разделена на 46 обособени позиции, като всеки кандидат може да подаде оферти най-много за две и да спечели две. Това се прави с цел ремонтът на всички гимназии да се спечели от един кандидат, който след това да действа като брокер и да отдава обектите на подизпълнител. Освен това се цели по-бързото изпълнение на строително-ремонтните дейности, за да може 101 гимназии да са готови за учебната година през 2019 г.\r\n\tПоръчката е на инженеринг – проектиране и строителство. Предвижда се да бъдат ремонтирани учебни корпуси и работилници, саниране на сгради, подмяна на отоплителни, ВиК и електро- инсталации. Инвестицията включва също ремонт на спортни площадки и дворни пространства. Във всички гимназии ще бъдат създадени условия за достъп на хора с увреждания.\r\n\tГимназиите са разположени във всички 28 области на страната и обособените позиции са групирани по градове. Цените варират за всяка обособена позиция в зависимост от това колко гимназии ще бъдат обновени в съответния град. Така една позиция започва от 200 000 лв. без ДДС и достига до над 2.5 млн. лв. без ДДС.\r\n\tНапример в Сливен ще бъдат ремонтирани професионалните гимназии по хотелиерство и туризъм и по механотехника и прогнозната стойност на поръчката е близо 2 млн. лв. без ДДС.\r\n\tДве гимназии ще бъдат ремонтирани и в Стара Загора. Това са професионалната гимназия по строителство, архитектура и геодезия и тази по електроника \"Джон Атанасов\". Тази обособена позиция е за над 2.2 млн. лв. без ДДС.\r\n\tВ Хасково също ще бъдат обновени две професионални гимназии. Едната е финансово-стопанската, а другата по механоелектротехника, като прогнозната стойност е над 2.5 млн. лв. без ДДС.\r\n\tСрокът за подаване на офертите е до 17.30 часа на 17 юли 2017 г.\r\n\tОбектите трябва да бъдат изпълнени до 31 март 2019 г.", "date": "19:38 | 09 юни 2017 | ", "title": "Мегапоръчка за над 84 млн. лв. за ремонта на 101 гимназии"}
{"url": "http://www.mediapool.bg/afganistanets-e-organizator-na-grupata-za-trafik-na-hora-prez-bulgaria-news265064.html", "text": "Афганистанец е организатор на групата за трафик на мигранти през България. Това е установило разследването по случая с катастрофиралия микробус до момента, съобщи главният секретар на МВР комисар Младен Маринов на брифинг в Пазарджик в петък.\r\n\tЗаедно с афганистанеца са задържани и двама българи. Наложена им е постоянна мярка \"задържане под стража\".\r\n\tИнцидентът стана на 4 юни край Пазарджик. Загинаха 10 души, а други 9 нелегални мигранти бяха ранени.\r\n\tОрганизатор на канала е афганистански гражданин. Той е задържан и са му повдигнати обвинения за трафик на хора и за притежание на наркотични вещества.\r\n\tГрупата с нелегални мигранти е била сформирана извън територията на страната, сочат данните на МВР. Все още не е ясно как мигрантите са влезли в България – с буса през границата или със стълба през оградата.\r\n\tНа този етап не може точно да бъде установена и сумата, която чужденците са дали за прекарването им през границата, защото те не съдействат на разследването и дават противоречива информация, посочи главният секретар на МВР.\r\n\tПо думите на част от оцелелите мигранти някои са дали 5000 - 6000 евро за цялото трасе. Други твърдят, че са платили 2000 евро само за преминаване през територията на България.\r\n\tПри разпитите оцелелите са заявили, че са родени на 1 януари 1999 г. или 1 януари 1989 г. Само един се самоопределил като пакистанец и е представил документ, който в момента се проверява, каза окръжният прокурор на Пазарджик Васил Малинов.\r\n\tСлед възстановяването на оцелелите след тежката катастрофа, те ще могат да подадат молба за предоставяне на статут на бежанец.\r\n\tТези, които не пожелаят да се възползват от тази възможност, ще бъдат настанени в Домове за временно настаняване от затворен тип.\r\n\tПо случая досега са разпитани 15 свидетели.\r\n\tСлед проверка на информацията, ангажираните с канала може да се окажат повече от тримата, които са в ареста и на които са повдигнати обвинения, каза главният секретар на МВР.\r\n\tОсъществени са контакти с дипломатическите представителства на Пакистан и Афганистан с цел подпомагане на идентифицирането на жертвите и ранените, уточни Маринов.\r\n\tВ разследването на нелегалния канал на хора през стараната работят Областната дирекция на МВР в Пазарджик, Столичната дирекция на вътрешните работи, главните дирекции \"Национална полиция\" и \"Борба с организираната престъпност\", както и ДАНС, под ръководството на Окръжната прокуратура в Пазарджик.", "date": "19:40 | 09 юни 2017 | ", "title": "Афганистанец е организатор на групата за трафик на хора през България"}
{"url": "http://www.mediapool.bg/evrodeputati-ot-vota-na-evroizborite-zavisi-badeshteto-na-evropa-news265065.html", "text": "Правото да гласуваш означава, че можеш да избираш, а това е свобода и механизъм за промяна на бъдещето на Европа. Около това се обединиха вицепрезидентът Илияна Йотова, евродепутатите Андрей Ковачев, Илхан Кючюк и Момчил Неков, както и Теодор Стойчев, ръководител на Информационното бюро на Европейския парламент по време на дискусия на тема \"Ще гласувам ли на следващите евроизбори и защо?\" с над 130 младежи.\r\n\tСъбитието бе открито от вицепрезидента Илияна Йотова, която заяви, че няма добра комуникация между европейските институции и гражданите. Това вероятно е причина от момента, в който се провеждат евроизбори през 1979 г., досега, избирателната активност да падне с близо 20 процента. Тази тенденция се забелязва и в България от 2007 г. насам и според Йотова една от причините е тежката комуникация между институциите и европейските граждани. Брюкселският език е неразбираем, хората често не разбират защо се взема едно или друго решение, защо се води една или друга политика и как това ще се отрази върху живота и семействата им.\r\n\t\"България ще председателства ЕС в един от най-трудните моменти пред общността, когато Великобритания ще напусне съюза и ще се отвори дупка в бюджета от 70 млрд. евро. Ще продължават и проблемите с бежанците и икономическата криза. Въпреки всички трудности, България има огромната чест, отговорност, права и задължения да бъде част от европейското семейство, защото нито една държава не е в състояние да се справи сама със съвременните предизвикателства\", заяви Илияна Йотова.\r\n\tЕвродепутатът Андрей Ковачев посочи, че ЕС не трябва да се ограничава до темата за еврофондовете. \"Споделяме не само пари, но и общи ценности, външна политика и сигурност – това са най-важните въпроси, които стоят за решаване пред ЕС\", заяви той.\r\n\t\"Видя се, че бежанската криза няма да се реши само с релокация на хората и че проблемите не са локални, а глобални. Трябва да ги решаваме всички заедно\", подчерта евродепутатът Илхан Кючюк. Той призова младите хора да гласуват не само на евроизборите, но и на всички видове избори, тъй като така изразяват правото си на мнение, осигуряват също и легитимност на институциите.\r\n\t\"През 2029 г. 49% от работните места ще са за висококвалифицирани кадри, 40 на сто - за средноквалифицирани и само 11% ще са за нискоквалифицираните\", съобщи евродепутатът Момчил Неков. Той обърна внимание на младите хора, че точно заради развитието на технологиите най-важно за тях е образованието.\r\n\t\"Във времената на най-големи кризи се взимат най-радикалните решения за промени в ЕС, така че въпросът не е дали искаме Европа, а каква Европа искаме\", подчерта в специално видеообръщение към младежите евродепутатът Светослав Малинов. Той добави, че интересът на България е Европа да бъде колкото може по-силна, както и да реформираме банковата и съдебната система, за да станем част от еврозоната.\r\n\tДа не си затваряме очите и да признаем, че интеграцията на бежанците по неолиберален модел се е провалила, призова във видеоборъщение евродепутатът Ангел Джамбазки. Според него всяка държава трябва да защитава собствените си интереси в рамките на ЕС.\r\n\tДискусията е част от проекта \"Европа и аз\", по който вече се проведоха  3 дебата между евродепутати и студенти във водещи български университети, онлайн фотоконкурс и фотоизложба.  Целта е да се провокира интереса и ангажираността на българите към работата на Европейския парламент и възможностите за развитие в рамките на Европейския съюз. Проектът се реализира от Българското училище за политика \"Димитър Паница” с финансовата подкрепа на Европейския парламент.", "date": "20:42 | 09 юни 2017 | ", "title": "Евродепутати: От вота на евроизборите зависи бъдещето на Европа"}
