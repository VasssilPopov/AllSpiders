{"url": "http://www.mediapool.bg/prezidentat-pusna-skandalnite-promeni-v-sadebniya-zakon-news267763.html", "text": "Президентът Румен Радев очаквано отказа да наложи вето върху последните скандални промени в Закона за съдебната власт, които бяха прокарани от ГЕРБ с подкрепата на \"Обединени патриоти\" и ДПС. Това става ясно от съдържанието на Държавен вестник. Президентът е подписал указа на 4 август.\r\n\t\r\n\t- Магистратите ще бъдат отстранявани от длъжност при повдигане на обвинение във всяко умишлено престъпление от общ характер, а не както бе досега – само при такива, свързани с правораздаването. След като новите разпоредби влязат в сила, Висшият съдебен съвет (ВСС) вече ще бъде длъжен да отстранява от работа без възможност за преценка всеки съдия, прокурор или следовател, на когото е било повдигнато обвинение за тежко престъпление.\r\n\tДосегашната практика позволяваше това само в случаите, когато магистратите са обвинени в злоупотреба, свързана с работата им, а в останалите случаи прокуратурата отправяше искане за отстраняване до съда.\r\n\t- За членовете на отиващия си през октомври състав на Висшия съдебен съвет (ВСС) са предвиден кариерни бонуси. Те предвиждат след края на мандата им в съвета членовете да могат да изберат в кой съд да продължат да работят. Условието е да се върнат на същото ниво в системата, от което са дошли във ВСС. Например, членът на ВСС е бил съдия във Варна, но е решил, че му се работи в София. Същият бонус получиха и съдебните инспектори.\n\n\r\n\t- Друга противоречива поправка е разширяването до безкрайност на забраната за извършване на търговска дейност от магистрати. Те и досега нямаха право да бъдат търговци, но в закона бе записано, че не могат да извършват търговска дейност лично или чрез други лица, в това число техни роднини. Така се създава възможност за саморазправа с определени магистрати, чиито близки имат някакъв бизнес. Те ще бъдат поставени в положение да доказват отрицателни факти – т.е. че нямат нищо общо с бизнеса на своите близки. Това създава възможност за тяхното дискредитиране и дори дисциплинарно преследване.\r\n\t- Промените задължават магистратите в срок от 30 дни от влизането в сила на промените да декларират всичките си дейности и членства в организации, включително в масонски ложи.\r\n\tВСС поиска от президента налагане на вето върху текста, който позволява отстраняването на магистрати за всяко тежко престъпление. БСП обяви, че няма да да сезира КС за приетите промени в съдебните закони. Въпреки това партията не подкрепи закона в парламента, а депутатите й гласуваха с \"въздържал се\".\r\n\tСъюзът на съдиите в България също призова Румен Радев да наложи вето. Организацията е против промените, които позволяват отстраняване на магистрат от длъжност във всички случаи на привличането му като обвиняем за тежко престъпление и кариерните бонуси на ВСС.\r\n\t\"Отстраняването от длъжност на магистрат при всякакво обвинение не дава възможност на ВСС за преценка дали има връзка между вмененото престъпление и изпълняваните функции в съдебната власт, каквато преценка се прави при искане за отстраняване за всички други граждани. Привличането на обвиняем от органите на досъдебното производство не подлежи на съдебен контрол, което им дава изключителна и неограничена възможност да инициират отстраняване от длъжност на всеки привлечен като обвиняем съдия, прокурор или следовател, а с това – неоправдано ограничаване на права за много дълго време\", се казваше в позицията на ССБ.\r\n\tОрганизацията смята, че въвеждането на кариерни бонуси на ВСС противоречи на конституцията, доколкото назначенията на магистрати се преценяват от ВСС, а не по желание на самия магистрат. Кариерното израстване на магистратите става чрез конкурс, което в случая се заобикаля, написа съсловната организация на съдиите.\r\n\tДо последно промените в съдебния закон предвиждаха и забрана за външно финансиране на съсловните организации на магистратите, но ГЕРБ клекнаха и оттеглиха предложението си. Партията бе подложена на силен международен натиск от страна на ЕС и САЩ.", "date": "2017.08.10", "title": "Президентът пусна скандалните промени в съдебния закон"}
{"url": "http://www.mediapool.bg/gradovete-postepenno-stavat-kompyutri-na-otkrito-news267743.html", "text": "Повече от половината население на света днес обитава градовете, като миграцията от малките селища към  по-големите продължава и според последните прогнози на ООН до 2050 г. в големите населени места  ще се преселят 70% от хората на Земята. Само за век броят на гражданите ще е нараснал от 1 млрд. души на почти 6 милиарда.\r\n\tМегаполисите с жители над 10 млн. души, които преди три години са били 28, ще стават все повече и през 2030 г. вече ще са 41, като боят на населението на всеки един от тях ще расте все повече. Тенденциите за разрастване са валидни за всички градове и тези с над 1 млн. жители ще се увеличат от близо 500 през миналата година до над 650 през 2030 г.\r\n\tТъй като разрастването на градовете се съпътства от недостиг на жилища, автомобилни задръствания, неадекватна инфраструктура, несигурно енерго- и водоснабдяване, смог и други, все повече от кметствата започват да разчитат на дигитализация на процесите по управление на градската среда.\r\n\tЕфектът от цифровизацията и \"поумняването\" на градовете може да е както екологичен и да  повишава удобствата на жителите, така и има чисто финансови измерения. Скорошно проучване на германския енергиен и технологичен гигант \"Сименс\" (Siemens) и базираната в Лондон световна инженерингова компания Arup, извършено в британската столица, която е приемана за еблематичен пример за умен град, показва, че внедрена система за управление на паркирането може да спести на шофьорите годишно 33 хиляди часа обикаляне по улиците в търсене на место. Изчислено в пари това прави 870 хил. евро, посочват от \"Сименс\".\r\n\tКомпанията е разработила софтуер, който на базата на събирани данни за трафика в  града, осветлението, функционирането на комуналните услуги и качеството на въздуха може да прави връзка между получаваната информация и да предлага на градската управа екологични решения. Доколкото все повече софтуерните програми включват невронни мрежи, които са вид изкуствен интелект, е възможно системите да бъдат обучени да разпознават взаимовръзките между получаваните данни и да правят прогнози например какво ще е нивото на замърсяването след няколко дни, посочват от компанията. Така в аванс могат да се вземат мерки за предотвратяването на смог или да се компенсират колебанията в електрозахранването.\r\n\tПрилагането на Интернет на нещата (IoT) като мрежова  технология за дистанционно управление на електроуредите ще позволи много прецизно координиране на производството и потреблението на електроенергия. Това означава обединяване на пазарите за отопление и електроенергия, интегриране на промишлените съоръжения, сгради  и превозни средства като доставчици на енергия.\r\n\tНалице е разработена отворена облачно базирана IoT операционна система, която предоставя както свързаност, така и разнообразие от индустриални приложения, така че всяко предприятие, независимо от индустрията и размера му, да може да започне да анализира данните, за да оптимизира операциите си. По подобен начин градовете и операторите на инфраструктурата могат да разработят свои IoT приложения, за да облекчат задръстванията, да опазят водата и енергията и да подобрят инфраструктурните услуги.\r\n\tОт \"Сименс\" дават пример как със Сингапур обединяват усилията си, за да превърнат този град-държава от Югоизточна Азия в \"умна нация”. Въвеждайки за първи път въпросната IoT операционна система и откривайки на 11 юли 2017 г. там хъб за цифрови технологии, Сингапур има уникалната възможност да се превърне във водещата напълно интегрирана градска екосистема на планетата.\r\n\tТова отваря нови пазари за технологии и услуги. Според доклад на McKinsey от 2016 г., до 2030 година трябва да бъдат инвестирани общо 49 трилиона долара за инфраструктурни проекти в световен мащаб, за да се подкрепят очакваните темпове на икономически растеж. Това възлиза на 3.3 трлн. долара годишно или около 3,8% от световния БВП (въз основа на средно увеличение на БВП от 3,3% годишно).\r\n\tПриблизително 60% от тези инвестиции трябва да бъдат направени на развиващите се пазари. Тази тенденция насърчава ръста на глобалния пазар на решения за умните градове. Според Navigant Research този пазар ще нараства с 10% годишно – от 40 млрд. долара през 2017 година на 98 млрд. долара през 2026 година.\r\n\tГрадовете и техните жители могат да бъдат свързани помежду си в мрежи, които имат потенциал за оптимизиране не само на използването на енергия, но и на транспорта, логистиката, здравеопазването, развлекателния сектор и много други. В крайна сметка обаче всички тези услуги се основават на събраните данни, а това поражда опасения, че се намираме под постоянно наблюдение (един вид \"Биг Брадър”). Според Герхард Енгелбрехт, експерт в \"Сименс\", няма опасност светът от романа \"1984\" на Джордж Оруел да стане реалност.\r\n\tЕнгелбрехт отговаря за интелигентните информационни технологии в проекта Асперн във Виена, където повече от 100 домакинства участват в проучване и предоставят своите данни за потреблението на енергия, качеството на въздуха и стайната температура. \"Ние сме наясно с тази \"чувствителна” тема и сме разработили съответната система така, че само анонимна и обобщена информация да може да се използва за изследване”, посочва той.\r\n\tСпоред Карло Рати, архитект, инженер и професор в катедрата по градоустройство и планиране на  Масачузетския технологичен институт, градовете няма да изглеждат много по-различни в бъдещето – по същия начин римските градове не се различават толкова много от съвременните. Според него промяната ще е в начина на възприемане на градовете заради всеобхватното използване на цифровите технологии. Тези технологии вече са въведени във всички области на управление на градовете през последните 10 години и сега са гръбнакът на една голяма, интелигентна структура, посочва Рати. Според архитекта градовете все повече ще се трансформират в \"компютри на открито”.", "date": "2017.08.10", "title": "Градовете постепенно стават \"компютри на открито”"}
{"url": "http://www.mediapool.bg/grigor-dimitrov-zapochna-s-pobeda-mastars-a-v-monreal-news267756.html", "text": "Григор Димитров се класира за осминафиналите на турнира от сериите \"Мастърс\" в Монреал след трудна победа срещу Миша Зверев от Германия с 2:1 (6:3, 3:6, 6:3). Мачът продължи час и 40 минути и бе много напрегнат.\r\n\tВ нервен и изпълнен с грешки и разменени \"пробиви\" първи сет българинът все пак показа повече спокойствие и успя да спечели.\r\n\tПоследва обаче загуба на втория сет, в който двамата стабилизираха играта си и имаха само по една точка за пробив. Зверев се възползва от своята в третия гейм, спаси противниковата в деветия и затвори сета също при 6:3.\r\n\tВ третия сет Димитров бе по-стабилният и не даде нито един шанс за пробив на съперника си. Победата обаче дойде след изключителен късмет – в шестия гейм руснакът с германски паспорт допусна да бъде „пробит“ като направи 4 последователни двойни грешки.\r\n\tВ четвъртък вечер в спор за участие на четвъртфиналите Димитров ще срещне с 30-годишния холандец Робин Хаазе след 21.30 ч. българско време. Двата досегашни мача между двамата са спечелени от българина.", "date": "2017.08.10", "title": "Григор Димитров започна с победа Мастърс-а в Монреал"}
{"url": "http://www.mediapool.bg/islyamska-darzhava-zaplashi-iran-s-oshte-atentati-v-teheran-news267745.html", "text": "Сунитската джихадистката групировка \"Ислямска държава\" (ИД) заплаши шиитски Иран с нови терористични атаки в столицата Техеран, предаде Ройтерс.\r\n\tНа видеозапис, разпространен от информационната агенция на ИД Амак, младите иранци са призовани да се вдигнат на джихад в своята родина. Мъж с черна маска и автомат \"Калашников\" отправя заплахата, седнал до двама други мъже.\r\n\t\"По същия начин, по който прерязваме гърлата на вашите кучета в Ирак и Сирия, ще прережем и вашите в центъра на Техеран\", се заканва той на персийски с акцент, посочва БТА.\r\n\tНа видеото са показани кадри от двете атаки в иранската столица през юни, отговорност за които пое \"Ислямска държава\". При тези нападения бяха убити най-малко 18 души, припомня Ройтерс.\r\n\tАгенцията отбелязва, че сунитската джихадистка групировка смята шиитски Иран за един от най-големите си врагове в Близкия изток. На видеото екстремисти говорят на арабски против шиитите и заплашват да извършат атаки срещу тях в Ирак.", "date": "2017.08.10", "title": "\"Ислямска държава\" заплаши Иран с още атентати в Техеран"}
{"url": "http://www.mediapool.bg/phenyan-planira-raketni-udari-po-amerikanskiya-ostrov-guam-do-sredata-na-avgust-news267746.html", "text": "Северна Корея вече разполага с готов план за ракетни удари по американския тихоокенски остров Гуам до средата на август.\r\n\tПланът за атаката ще бъде представен на държавния ръководител Ким Чен-ун, който ще вземе решение дали да го приложи, предадоха световните агенции, като се позоваха на севернокорейската държавна информационна агенция КЦТА.\r\n\tВ съобщението се цитира генерал Ким Рак-кьом, командващ стратегическите сили на севернокорейската армия. Той се заканва, че севернокорейските ракети със среден обсег \"Хвасон-12\" ще прелетят над Япония, ще изминат общо 3356,7 километра за 1065 секунди и ще паднат в морето на 30-40 километра от остров Гуам.\r\n\tГенерал Ким нарича президента на САЩ Доналд Тръмп \"лишен от разум\" човек, с когото \"нормален диалог не е възможен\". Тръмп \"разбира само от сила\", подчертава той.\r\n\tСеверна Корея излезе с този коментар, след като президентът на САЩ във вторник обеща на затворената комунистическа страна \"огън и ярост\", ако тя не промени войнствения си курс и извърши агресия. КНДР от своя страна даде да се разбере, че проучва внимателно план за нанасяне на ракетни удари по Гуам. През деня Тръмп продължи вербалната ескалация, като похвали американската ядрена мощ, припомня БТА.\n\n\r\n\tВ международен план няколко държави изразиха безпокойство от войнствения тон, подет от президента на САЩ. Германия призова всички страни към сдържаност, а Китай, единственият истински съюзник на Северна Корея, апелира за избягване на думи и действия, които може да повишат напрежението на Корейския полуостров. \r\n\tГуам е ключов аванпост на Съединените щати в Азиатско-тихоокеанския регион. На този отдалечен остров с площ от 550 кв. км, където живеят 162 000 души, са базирани около 6000 американски военнослужещи. САЩ имат на острова военновъздушна база, която може да приема тежки бомбардировачи като Б-52 и Б-2.\r\n\tВъпреки севернокорейските заплахи редица експерти изразяват съмнения, че КНДР наистина е способна да удари Гуам. Все пак Министерството на отбраната на САЩ е разработило план за нанасяне на изпреварващи удари по около 20 военни обекта в Северна Корея от бомбардировачи Б-1 \"Лансър\", обяви американската телевизия Ен Би Си.\r\n\tПо информация на медията в американската военновъздушната база \"Андерсън\" на остров Гуам се намират шест свръхзвукови стратегически бомбардировачи Б-1 \"Лансър\". От края на май те са изпълнили 11 тренировъчни полета, имитиращи удари срещу Северна Корея, за последно – на 7 август.\r\n\tПентагонът предвижда в евентуалната операция да участват спътници, дронове, изтребители и разузнавателни самолети, заяви Ен Би Си, цитирайки свои източници. Приоритетни мишени ще бъдат пускови площадки за ракети, изпитателни комплекси и логистични сгради.\r\n\tСпоред източниците на американската телевизия разузнаването на САЩ е уверено, че разполага с точна информация за разположението на въпросните обекти. То се е сдобило с част от данните чрез анализ на сведенията за ракетните опити на Северна Корея в последно време.\r\n\tМеждувременно Южна Корея и Япония декларираха готовност да съдействат на Вашингтон при евентуална ескалация на напрежението между САЩ и Северна Корея. Южнокорейските въоръжени сили са в готовност да реагират незабавно на евентуална провокация от страна на Пхенян, обяви говорител на генералния щаб, цитиран от Ройтерс.\r\n\tТой обаче направи уговорката, че засега южнокорейската армия не е забелязала никакви необичайни действия на Севера, които да загатват за такава провокация. Цитираният говорител определи заканите на Пхенян да удари американската територия Гуам като предизвикателство към Южна Корея и съюза между Вашингтон и Сеул.\r\n\tЮжнокорейският президент Мун Дже-ин свика в четвъртък извънредно заседание на Съвета за национална сигурност, посветено на ракетната заплаха от страна на Севера, предаде ТАСС, като се позова на неговата канцелария.\r\n\tЯпония пък може да прихване законно ракетите, които Северна Корея евентуално ще изстреля срещу американската тихоокеанска територия, заяви министърът на отбраната Ицунори Онодера, цитиран от Ройтерс.\r\n\tОнодера каза пред комисия в долната камара на японския парламент, че националните сили за самоотбрана ще получат разрешение да ударят ракета, изстреляна към Гуам, ако тя бъде преценена като екзистенциална заплаха за Япония.\r\n\tТова изявление потвърждава позицията на японското правителство по въпроса, отбелязва Ройтерс. Според експерти обаче Япония сега не разполага с капацитет да свали ракета, летяща над нейната територия към Гуам.\r\n\tГенералният секретар и говорител на японското правителство Йошихиде Суга даде да се разбере, че страната никога няма да може да толерира провокациите на Северна Корея, предаде Франс прес.\r\n\t\"Призоваваме твърдо (КНДР) да вземе на сериозно многократните предупреждения на международната общност, да се съобрази с резолюциите на ООН и да се въздържа от нови провокации\", призова Суга.", "date": "2017.08.10", "title": "Пхенян планира ракетни удари по американския остров Гуам до средата на август"}
{"url": "http://www.mediapool.bg/globa-za-sozopolskoto-zavedenie-s-taksa-prazen-stol-news267744.html", "text": "Ще бъде наложена санкция на ресторантьора от Созопол, опитал се да принуди свои клиенти да платят по 20 лв. на празен стол, тъй като компанията, посетила заведението, била по-малка от предварително обявената в резервацията. Това обяви Димитър Маргаритов, председател на Комисията за защита на потребителите (КЗП), пред Нова телевизия в четвъртък.\r\n\tЗа случая се разшумя във Фейсбук, след като потърпевшите публикуваха касова бележка, в която са таксувани за останали незаети четири стола с по 20 лв. Това предизвика светкавичната реакция на премиера Бойко Борисов, който в сряда вечерта нареди на\r\n\tминистъра на туризма Николина Ангелкова да провери категоризацията на заведението Miloz Fish & Grill в Созопол, начислило таксата \"празен стол\". От ведомството на свой ред са сезирали КЗП за нелоялната практика, която вреди на имиджа на българския туризъм.:\r\n\t\"Още вчера извършихме проверка. Санкция ще има по Закона за туризма за това, че без да е отразено в менюто, се начислява такава услуга и на потребителя се представя документ с цел той да извърши плащане. Тъй като в него е вписана услуга, която не се предлага в менюто, това само по себе си е нарушение”, коментира Маргаритов. Не е ясно в какъв размер ще е санкцията.\r\n\tШефът на КЗП припомни за случая от миналата година, когато ресторант се опитваше да начислява такса \"дете” за семействата, тъй като децата вдигали шум и пречели на останалите посетители. \"Тогава ние бяхме безкомпромисни. Санкционирахме този търговец, който също призна своята вина. Макар и единични случаи, това са нелоялни търговски практики и във всеки конкретен казус ще реагираме. Хубавото е, че и потребителите са активни и сигнализират, включително чрез социалните мрежи”, посочи Маргаритов.\r\n\tСпоред него, макар и изолирани, подобни случаи са изключително неприятни. \"Винаги съм казвал, че макар и да са малко нарушенията в туризма, всяко едно от тях е в състояние да придобие такава обществена значимост, защото провалянето на почивката или на най-важните елементи от нея е проблем”, каза той и допълни, че в момента по нашето Черноморие има милиони туристи и според него като цяло стандартът е на сравнително добро ниво.", "date": "2017.08.10", "title": "Глоба за созополското заведение с такса \"празен стол\""}
{"url": "http://www.mediapool.bg/kmetove-mogat-da-poluchat-po-20-hil-evro-za-bezplaten-wifi-v-selishtata-news267750.html", "text": "Транспортното министерство започва информационна кампания за кметовете как да кандидатстват за ваучери от 20 хил. евро за осигуряване на безплатен достъп до безжичен интернет в управляваните от тях селища.\r\n\tПарите идват от Европейската комисия по линия на инициативата на Съвета и на Европейския парламент – WiFi4EU. По нея кметствата могат да получат 100 процента от разходите по подобни проекти.\r\n\tИнформационният ден ще се проведе на 22 август от 9.30 ч. в Дома на Европа в София, регистрацията за участие е онлайн. https://www.mtitc.government.bg/bg/informacionni-tehnologii/aktualno-v-it/mtits-startira-proekt-za-izgrazhdane-na-gis-bazirana-elektronna-platforma-edinna-informacionna-tochka\r\n\tВъв рамките на информационния ден ще бъде представен и проект за изграждането на базирана електронна платформа \"Единна информационна точка“, по който ще се създаде електронен регистър за съществуващата и планираната телекомуникационна инфраструктура и за възможности за изграждане на електронни съобщителни мрежи с минимални капиталови разходи.", "date": "2017.08.10", "title": "Кметове могат да получат по 20 хил. евро за безплатен WiFi в селищата"}
{"url": "http://www.mediapool.bg/ptichiyat-lov-se-otkriva-v-sabota-news267749.html", "text": "Ловният сезон на пъдпъдъци, гургулици, гривяк, горски бекас и обикновена бекасина се открива в събота, съобщиха от земеделското министерство.\r\n\tЛовуването ще е възможно само с писмени разрешения (по образец), в които се вписват датата, имената на ловците, името на ръководителя на лова,  номерата на ловните билети и членските карти, начинът и мястото на ловуване, видът и броят на разрешения за отстрел дивеч. Групово и индивидуално ловуване на дребен дивеч се извършва в събота, неделя и в дните обявени за официални празници, а на водоплаващ дивеч  - след 1 януари и в сряда. Груповото ловуване и лов на мигриращ дивеч се извършва само през деня – един час преди изгрева и един час след залеза на слънцето, посочват от ведомството.\r\n\tТо напомня, че  по време един излет ловците имат право да отстрелят до 15 броя пъдпъдък, гривяк и гургулица - до 10 бр., на горски бекас и обикновена бекасина - до 10 бр. Забранено е  използването на електрически звуковъзпроизвеждащи устройства, живи птици за примамка, ловни соколи и други грабливи птици, независимо от вида и произхода им, както и ловни хрътки и други забранени средства и методи за ловуване.\r\n\tЗаради зачестилите в последните години смъртни случаи и наранявания на ловци при ловните излети, горската агенция обяви, че ще извършва засилени проверки.\r\n\tВсички ловци в страната  ще бъдат проверявани във връзка с използването електрически звуковъзпроизвеждащи устройства, превишаване на дневните отстрелни норми, ловуване без ловен билет или с нередовни документи, ловуване без сигнален цвят в облеклото, ловуване в забранено място и в забранено време, отстрел на неразрешен за лов дивеч. Забранява се използването на алкохол и наркотични вещества по време на лов.\r\n\tВъв връзка с изключително високите среднодневни температури тази година и повишената опасност от възникване на горски пожари, министерството апелира за спазване на противопожарните правила за опазване и защита на горските територии.", "date": "2017.08.10", "title": "Птичият лов се открива в събота"}
{"url": "http://www.mediapool.bg/politsiyata-vse-oshte-ne-e-otkrila-izbyagaliya-zatvornik-ot-zatvora-v-stara-zagora-news267747.html", "text": "Полицията продължава да издирва в цялата страна избягалия от затвора в Стара Загора 53-годишен Петър Попов, по прякор Папиша.\r\n\tТой е излежавал 18-годишна присъда за грабеж. Липсата му бе забелязана, след като не се върнал от работен обект. Бягството е станало във вторник около 17.00 ч.\r\n\tПрез последните години той е бил на облекчен режим за добро поведение. Работил като магазинер в сграда, която се намира непосредствено до администрацията на старозагорския затвор.", "date": "2017.08.10", "title": "Полицията все още не е открила избягалия затворник от затвора в Стара Загора"}
{"url": "http://www.mediapool.bg/uchitelite-shte-vzemat-1700-lv-v-kraya-na-pravitelstveniya-mandat-news267748.html", "text": "В края на мандата на третия кабинет \"Борисов\" учителите ще взимат средно чисти 1600 - 1700 лева, а директорите на училища - около 2000 лева. Това обеща в четвъртък министърът на образованието и науката Красимир Вълчев пред бТВ. В момента средната брутна учителска заплата е 930 лв. Тя трябва да стане 1860 лв, т.е. да се увеличи двойно.\r\n\tОт 1 септември тази година заплатите ще бъдат увеличени с 15%. През следващата година също ще има увеличение. Този процес трябва да продължи на равни стъпки до 2021 г., като това ще струва на бюджета близо 1.4 млрд. лева. Всяка година ще се отпускат допълнителни 330 млн. лв.\r\n\t\"Между 18 и 20% от децата, които влизат в българското училище, не владеят български език, техният дял се увеличава. Най-добрият начин да се справим с този проблем е с мотивирани учители\", каза министърът.\r\n\tПо темата за приема на първокласниците министърът коментира, че трябва да се намерят справедливи критерии.\r\n\t\"Какъвто и критерий да изберем, ще имаме упреци, че той е дискриминационен. Заложили сме на критерия близост до училището, смятаме, че той трябва да бъде водещ\", каза Вълчев.\r\n\tТой допълни, че е имало злоупотреби с адресните регистрации, основно с критерия месторабота и настоящ адрес, които се опитват да елиминират, доколкото е възможно, с принципа на уседналост.\r\n\t\"Трябва да имаме критерии, които да са измерими и проверими, което ще минимизира вероятността за злоупотреби\", обясни министърът.", "date": "2017.08.10", "title": "Учителите ще вземат 1700 лв. в края на правителствения мандат"}
{"url": "http://www.mediapool.bg/gdbop-sprya-nelegalen-vnos-na-20-tona-svinsko-meso-news267751.html", "text": "Нелегален внос на над 20 тона свинско месо е бил пресечен от служители на дирекцията за борба с организираната престъпност, полицията и приходната агенция, съобщиха от МВР в четвъртък.\r\n\tАкцията е била възможна след подаден сигнал. По първоначални данни контрабандната стока е влязла на 6 август през ГКПП-Русе. На транспортното средство, управлявано от 32-годишен македонски гражданин, била поставена пломба с цел извършване на последващи контролни действия на заявеното от търговското дружество място за разтоварване на месото – складова база в софийското село Подгумер. Там се явили двама мъже  – на 33 и 34 години, които представили фалшиво пълномощно на данъчните инспектори. За извършената  документна измама незабавно бил уведомен Междуведомственият координационен център на ГДБОП. Под ръководството му, на място били изпратени служители на Икономическа полиция и експерти от Българската агенция за безопасност на храните.\r\n\tДвамата мъже са задържани за 24 часа в столичното Второ районно управление на полицията. По случая е образувано досъдебно производство, а от Агенцията по храните е наложена забрана за разпореждане със стоката.", "date": "2017.08.10", "title": "ГДБОП спря нелегален внос на 20 тона свинско месо"}
{"url": "http://www.mediapool.bg/germaniya-rekorden-broi-svobodni-rabotni-mesta-news267753.html", "text": "Два германски вестника пишат за притока на хора от Източна Европа към германския трудов пазар, който е в подем. Основното в публикациите обобщава в четвъртък .\r\n\t \r\n\tСвободните работни места в Германия достигнаха рекордно високо равнище. През второто тримесечие на годината в страната е имало 1,1 милиона незаети работни места, съобщава Федералната агенция по труда, цитирана от в. \"Ди Цайт\". Работна ръка търсят най-вече преработващата промишленост и строителният бранш.\r\n\t \r\n\tКланиците, корабостроителниците, фермерите и строителните предприемачи в Германия – всички търсят работна ръка от държави в ЕС, пише друг германски вестник – \"Ди Велт\". Грижите за възрастни и безпомощни хора също биха изглеждали другояче, ако ги нямаше онези близо 400 хиляди източноевропейци, които се трудят в този сектор срещу относително ниско заплащане.\n\n\r\n\t \r\n\tОт 2010 година насам в Германия притокът на хора от държави в ЕС се е утроил. Само през 2016 година по линия на свободата на придвижване тук пристигнаха 634 хиляди европейци, съобщава в. \"Ди Велт\", позовавайки се на мониторинга на Федералната служба за миграцията и бежанците. Най-много са румънците – 171 хиляди, следвани от поляците (123 хиляди) и българите (67 хиляди).\r\n\t \r\n\t31 на сто от българите в Германия са безработни\r\n\t \r\n\tОсем от всеки десет новопристигнали еврограждани произхождат от Източна Европа, докато мигриращите към Германия от кризисните южноевропейски страни Гърция, Португалия, Италия и Испания са едва 14,5% от общия брой. В хода на финансовата криза броят им беше нараснал, но сега отново върви надолу.\r\n\t \r\n\tГермания си остава най-предпочитаната страна от ЕС, към която мигрират еврограждани. Според Регистъра на чужденците, към края на миналата година в страната трайно са пребивавали 4,3 милиона граждани на други държави от ЕС, без да се броят тези с германски паспорти. Най-много са поляците – почти 800 хиляди, следвани от италианците и румънците.\r\n\t \r\n\tАнализът показва, че повечето пристигащи от държави в ЕС са млади и добре квалифицирани, а това ги прави много по-подходящи за германския трудов пазар в сравнение с мигрантите от неевропейски страни. Сред живеещите в Германия чужденци от ЕС само малка част получават социални помощи. Сред унгарците, например, процентът е едва 4,9, докато 7,3% от германците получават помощи за безработни. Българите в Германия са групата с най-висок процент зависими от социални помощи – 31 на сто.\r\n\t \r\n\t\"Ди Велт\" припомня, че преди навлизането на многобройни мигранти от Близкия изток в Германия правителството обръщаше сериозно внимание на нарастващия брой чужденци от ЕС, които получават социални помощи. Според Федералната агенция по труда, от септември 2013 г. до март тази година числеността на тази група е нараснала от 295 хиляди на 458 хиляди. Най-многобройни са поляците и българите - съответно 87 527 и 83 504.\r\n\t \r\n\tЗлоупотреби със социални помощи\r\n\t \r\n\tПреди половин година в Германия бяха приети законодателни промени за ограничаване на злоупотребата със социални помощи. Според тях един гражданин на държава от ЕС има право на помощи за безработни в Германия чак пет години след пристигането си, ако до този момент не е работил нито един ден или не е бил регистриран като самонает в Германия. Няколко съдилища в Германия обаче отсъдиха друго.\r\n\t \r\n\tПоради зависимостта си от решенията на съдилища и институции в ЕС германското правителство среща трудности и в опита си да ограничи други злоупотреби със социални помощи. Става дума за детските надбавки, които правителството възнамеряваше да подложи на проверка в случаите, когато децата на работещи в Германия чужденци от ЕС живеят в родната си страна. Според Финансовото министерство в момента има 185 хиляди такива случая, а идеята е детските надбавки за такива деца да се изплащат не според германските стандарти, а според стандартите на родната им страна – където те и реално живеят. Но Еврокомисията обяви тези планове за \"противоправни\" и \"дискриминиращи\" и правителството оттегли законопроекта. В момента Берлин се опитва да убеди Брюксел, че европейското законодателство се нуждае от корекции в тази посока, пише в. \"Ди Велт\".", "date": "2017.08.10", "title": "Германия: рекорден брой свободни работни места"}
{"url": "http://www.mediapool.bg/dvuetazhen-avtobus-se-vryaza-v-sgrada-v-london-news267754.html", "text": "Двуетажен автобус се блъсна в сграда в южен Лондон, при което няколко души бяха ранени, съобщи британската полиция, цитирана от Ройтерс.\r\n\tИнцидентът станал около 7 часа местно време. Движещият се по улицата автобус рязко завил, качил се на тротоара и се врязал в сграда, на чийто първи етаж са разположени магазини.\r\n\tШофьорът на автобуса е откаран в болница. Няколко ранени пътници получиха помощ на място от Лондонската служба за спешна медицинска помощ. Двама пътници са блокирани на горния етаж на автобуса.", "date": "2017.08.10", "title": "Двуетажен автобус се вряза в сграда в Лондон"}
{"url": "http://www.mediapool.bg/evropa-e-regionat-v-sveta-kadeto-sluchaite-na-robstvo-sa-se-uvelichili-nai-mnogo-news267755.html", "text": "Европейският съюз е регионът в света, където случаите на т. нар. съвременно робство са се увеличили най-много през тази година. Причината е притокът на повече от 100 000 мигранти, много от които са изключително уязвими за експлоатация, казаха анализатори, цитирани от Ройтерс.\r\n\tИндексът, изготвен от експертите от британската компания Вериск Мейпълкрофт (Verisk Maplecroft), включва общо 198 държави. Румъния, Гърция, Италия, Кипър и България са страните от Европейския съюз, където най-много се използва робски труд, отчитат анализаторите. Те обръщат внимание, че и петте държави са ключови входни врати към ЕС.\r\n\tОколо 115 000 мигранти и бежанци са достигнали Европа от началото на годината. Огромната част от тях, над 80 процента, са влезли в Италия.\r\n\tМного нелегални мигранти плащат големи суми за пътуването и накрая са принудени да работят почти за без пари, за да си върнат дълговете към безскрупулни трафиканти, отбеляза експертка от Вериск Мейпълкрофт. Тя предупреди, че местните власти имат проблем със справянето със съвременното робство заради големия брой новопристигнали.\r\n\t21 милиона души в света, сред които и деца, полагат принудителен труд. Тази активност се оценява на 150 милиарда долара годишно, сочат данни на Международната организация по труда.\r\n\tСеверна Корея остава на първо място в индекса като страната, където положението с робския труд е най-лошо. Ситуацията се е влошила най-много в Турция.\n\n\r\n\tНа обратния полюс, най-голямо подобрение е постигнала Индия (от 15-о до 49-о място). Тайланд също е регистрирал сериозен напредък (от 27-о до 48-о място).\r\n\tРискът и в двете страни обаче остава изключително голям.\r\n\tЦелта на индекса е да помогне на компаниите да установят които са страните, където има най-голям риск от робски труд.", "date": "2017.08.10", "title": "Европа е регионът в света, където случаите на робство са се увеличили най-много"}
{"url": "http://www.mediapool.bg/sasht-razsledvat-zagadachni-intsidenti-sas-sluzhiteli-v-posolstvoto-v-havana-news267758.html", "text": "Държавният департамент на САЩ съобщи, че през май са били изгонени двама дипломати от посолството на Куба във Вашингтон след \"инциденти\", в които служители в американското посолство в Хавана получили здравословни проблеми, предаде Ройтерс. Според неназован източник сред симптомите била и загуба на слуха.\r\n\tГоворителката на департамента Хедър Науърт каза пред репортери, че не е ясна точната причина за инцидентите, но пострадалите американци са се върнали в САЩ \"по медицински причини\" без заплаха за живота им. \"Възприемаме тези инциденти много сериозно и в момента има разследване\", каза тя и добави, че на 23 май двама служители от кубинското посолство са били уведомени, че трябва да напуснат САЩ и те са го сторили. По думите й първият инцидент бил регистриран към края на 2016 г.\r\n\tАнонимен правителствен източник във Вашингтон каза, че през последните шест месеца неколцина служители в посолството на САЩ в Хавана са били евакуирани заради проблеми със слуха и други симптоми. След това някои от тях е трябвало да ползват слухови апаратчета.\r\n\tВъншното министерство в Хавана декларира, че \"Куба никога досега нито в бъдеще би позволила кубинската територия да бъде използвана за каквито и да било действия срещу акредитирани дипломатически представители или техните семейства\". Министерството съобщи, че е започнало свое разследване и потвърди желанието си да сътрудничи с американската страна за изясняване на случая.\r\n\tАсошиейтед прес, която също се позовава на източник, пожелал анонимност, съобщи, че след месеци на разследване американски експерти установили, че пострадалите дипломати са били изложени на въздействието на модерна апаратура, излъчваща звукови вълни извън обхвата на човешкия слух. Устройството е било разположено в или извън жилищата на пострадалите. Не станало ясно дали апаратурата е оръжие за умишлени атаки или е имала друго предназначение.\n\n\r\n\tВашингтон и Хавана възстановиха дипломатическите си отношения през 2015 г., прекратени преди повече от половин век, и отвориха посолства.", "date": "2017.08.10", "title": "САЩ разследват загадъчни \"инциденти\" със служители в посолството в Хавана"}
{"url": "http://www.mediapool.bg/hero-poema-ludogorets-sled-zagubata-ot-botev-pd-za-superkupata-news267752.html", "text": "Димитър Димитър – Херо ще е новият треньор на \"Лудогорец\", след като шампионите от Разград загубиха мача с \"Ботев\" (Пловдив) за Суперкупата на България след дузпи. Досегашният треньор на тима Георги Дерменджиев подаде оставка заради провала и до няколко дни ще стане факт назначението на Херо, съобщи Гонг.бг.\r\n\t\"Подадох си оставката. Щом в мен е вината, аз я приемам. Нека собствениците да решат дали ще я приемат. Направил съм достатъчно за този отбор. \"Лудогорец\" е много силен отбор и силен като клуб. Сигурен съм, че ще излязат от тази ситуация. Това е един отличен проект на братя Домусчиеви. Имаше натиск във всеки мач да побеждаваме. Стана така, че \"Лудогорец\" няма право да загуби нито един двубой\", каза Дерменджиев в сряда вечерта.\r\n\tСпоред спортното издание тя със сигерност ще бъде приета.\r\n\tПод ръководството на Дерменджиев  \"Лудогорец\" игра два пъти в груповата фаза на Шампионската лига, а през миналата година отборът се класира трети в групата си и успя да продължи участието си в Лига Европа. Най-големият успех на \"Лугогорец\" е осминафинал в Лига Европа, постигнат през 2014 година.\r\n\tПрез тази година обаче отборът се представя неубедително на фона на предишните успехи. Българският шампион отпадна от Шампионска лига преди груповата фаза, след като бе отстранен от израелския Апоел Беер Шева (0:2, 3:1).\r\n\tДимитър Димитров на свой ред се разделя с досегашния ръководен от него тим Иртиш Павлодар по взаимно съгласие след двугодишна работа. През 2014 година Херо беше спортен директор в Ботев (Пловдив), а последният български отбор, чийто треньор беше е Черноморец (Бургас).", "date": "2017.08.10", "title": "Херо поема Лудогорец след загубата от Ботев (Пд) за Суперкупата"}
{"url": "http://www.mediapool.bg/peru-se-opasyava-che-venetsuela-se-plazga-kam-grazhdanska-voina-news267759.html", "text": "Перу се опасява, че Венецуела може би върви към гражданска война, в резултат на задълбочаващата се политическа криза и рухващата икономика при управлението на президента социалист Николас Мадуро. Това заяви пред Ройтерс перуанският външен министър Рикардо Луна, който във вторник събра колегите си от Латинска Америка, за да осъдят \"разрушаването на демократичния строй\" във Венецуела.\r\n\tПодкрепата за Мадуро в страната му и в чужбина намаля след усилията му да укрепи властта си чрез Учредителното събрание - нова мощна институция, ръководена от управляващата социалистическа партия, заяви Луна.\r\n\tПеру стана един от най-яростните критици на Венецуела след идването на власт на президента центрист Педро Пабло Кучински, който дойде на мястото на бивш съюзник на покойния венецуелски лидер Уго Чавес, отбелязва агенцията.\r\n\tЛуна окачестви като \"абсурдни\" обвиненията на Мадуро, че Кучински действа в заговор с американския президент Доналд Тръмп.\r\n\tПеру е разтревожен от хуманитарната криза във Венецуела, принудила хиляди венецуелци да търсят убежище в съседни страни, включително 40 000 в Перу през последните шест месеца.\n\n\r\n\t\"Нашите опасения са, че в действителност се води гражданска война с ниска интензивност, която може да породи хуманитарна криза с огромни размери\", заяви перуанският външен министър в интервюто, взето в кабинета му в Лима. \"Това няма непременно да се случи, и не е лесно да се сравни с голяма криза като тази в Сирия. Но Венецуела е голяма страна. Ситуацията е сложна\", добави той.", "date": "2017.08.10", "title": "Перу се опасява, че Венецуела се плъзга към гражданска война"}
{"url": "http://www.mediapool.bg/v-turtsiya-be-zadarzhan-ruski-grazhdanin-planiral-da-svali-samolet-na-sasht-news267760.html", "text": "Силите за сигурност на Турция са задържали гражданин на Русия, който, както се твърди, планирал с помощта на дрон да свали един от самолетите на САЩ, базирани във военната база Инджирлик, съобщи телевизия \"Хабертюрк\".\r\n\tСпоред телевизията задържаният се казва Ренат Бакиев. Той е обвинен също във връзки с терористичната организация \"Ислямска държава\". Засега няма реакция от страна на посолството на Руската федерация в Анкара, отбелязва ТАСС.\r\n\tБакиев е бил задържан преди време при преминаване в Турция от Сирия. След свалянето на американския самолет той възнамерявал да извърши и бомбено нападение, насочено срещу религиозната общност на алевиите, посочва още \"Хабертюрк\".", "date": "2017.08.10", "title": "В Турция бе задържан руски гражданин, планирал да свали самолет на САЩ"}
{"url": "http://www.mediapool.bg/po-dogovor-ruski-razuznavatelen-samolet-preletya-nad-kapitoliya-i-pentagona-news267761.html", "text": "Руски разузнавателен самолет прелетя ниско над Вашингтон, предизвиквайки вълнение в американската столица, предаде Асошиейтед прес и ТАСС.\r\n\tМаршрутът му премина над знакови обекти като Капитолия и Пентагона. Полетът обаче бе разрешен от американските власти в съответствие с международния договор \"Открито небе\", страни по който са и Съединените щати, и Русия.\r\n\tСпоразумението позволява на всяка от 34-те държави по него да изпращат свои невъоръжени самолети да прелитат с цел наблюдение над цялата територия на останалите.\r\n\tВисокопоставени представители на американските въоръжени сили и разузнаване обаче изразиха безпокойство, че Русия се възползва от технологичния си напредък, за да нарушава духа на договора. Така например тя е наложила ограничения на полетите над столицата Москва и някога размирната република Чечения, както и близо до Южна Осетия и Абхазия - двете грузински сепаратистки области, които сега де факто са под неин контрол.", "date": "2017.08.10", "title": "По договор руски разузнавателен самолет прелетя над Капитолия и Пентагона"}
{"url": "http://www.mediapool.bg/balgarite-sa-nai-malko-sportuvashtite-v-evrosayuza-news267762.html", "text": "От всички нации в Европейския съюз българите са тези, които в голямата си част не правят никакви физически упражнения. Това показва британско изследване, чиито резултати бяха разпространени от таблоида \"Дейли мейл\".\r\n\tСпоред данните 78% от възрастните българи, участвали в проучването, са обявили, че не извършват никакви физически упражнения, за да поддържат тялото си в добра форма.\r\n\tНа втора позиция, само на три процента зад България, се нарежда Малта, докато Португалия е на трето място. В иберийската страна 64% от възрастните не са физически активни. От британското издание отбелязват, че 75% от жителите на Малта признават, че имат фобия от правенето на упражнения.\r\n\tЧелните позиции сред най-мързеливите нации в Европейския съюз се допълват от Румъния, Италия, Гърция, Кипър и Полша.\r\n\tБез изненада най-активни физически са три страни от Скандинавския полуостров. В Швеция девет от десет души посещават поне един път седмично фитнес салон. Жителите на Дания и Финландия се нареждат непосредствено след това по физическа активност.", "date": "2017.08.10", "title": "Българите са най-малко спортуващите в Евросъюза"}
