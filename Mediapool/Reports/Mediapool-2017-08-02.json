{"url": "http://www.mediapool.bg/premierite-na-bulgaria-i-makedoniya-zaedno-pochetoha-ilindensko-preobrazhenskoto-vastanie-news267416.html", "text": "Българският и македонският премиер заедно почетоха Илинденско-Преображенското въстание. В двора на църквата свети Спас в Скопие Бойко Борисов и Зоран Заев поднесоха цветя на паметника на Гоце Делчев.\r\n\t \r\n\t\"Историята и имената ги поставихме в основата, с която започнахме да градим европейското и евроатлантическото бъдеще\", заяви Заев.\r\n\t \r\n\t\"Има светло бъдеще за нашата Република Македония и има бъдеще за всеки в нашата хубавата земя. Историята и имената ги поставихме в основата, с която започнахме да градим европейското и евроатлантическото бъдеще на Република Македония, което води до качествен живот\", добави той.\n\n\r\n\t \r\n\tОт вторник българска делегация начело с Борисов е в Македония на двудневно официално посещение. Преди ден беше подписан Договор за приятелство, добросъседство и сътрудничество, в който двете страни декларираха намеренията си да поддържат добросъседски отношения, да нямат териториални претенции една към друга и да не се бъркат във вътрешната си политика.\r\n\t \r\n\t\"Нашата цел е членството в ЕС и НАТО. Вярвам, че Р Македония прави необходимото. Подадохме ръка и извън границата на Македония и има отговор – подадена ръка. Ние сме заедно със съседите и приятелите си“, посочи още Заев. \r\n\t \r\n\tВ сряда Македония отбелязва националния си празник Илинден и чества 114-ата годишнина от избухването на Илинденско-Преображенското въстание.\r\n\t \r\n\tПървоначално се планираше символично двустранният документ да бъде подписан именно на 2 август, но заради празника церемонията беше изтеглена ден по-рано.", "date": "2017.08.02", "title": "Премиерите на България и Македoния заедно почетоха Илинденско-Преображенското въстание"}
{"url": "http://www.mediapool.bg/senatat-na-sasht-utvardi-kristofar-rei-za-direktor-na-fbr-news267414.html", "text": "Сенатът на САЩ утвърди с голямо мнозинство Кристофър Рей за нов директор на Федералното бюро за разследване (ФБР), съобщи Асошиейтед прес. Той ще смени Джеймс Коми, който бе уволнен от този пост от президента Доналд Тръмп във връзка с разследванията относно руската намеса в президентските избори в страната м.г.\r\n\tНоминацията на 50-годишния Рей бе одобрена с 92 гласа срещу 5. Той е бивш високопоставен служител в министерството на правосъдието при бившия президент Джордж Буш-младши, където отговаряше за разследвания на корпоративни измами като помощник на министъра на правосъдието и на генералния прокурор на САЩ по наказателни дела. \r\n\tМандатът на директора на ФБР е 10 години. Бюрото е подчинено на министерството на правосъдието и една от ключовите му функции е контраразузнаването.", "date": "2017.08.02", "title": "Сенатът на САЩ утвърди Кристофър Рей за директор на ФБР"}
{"url": "http://www.mediapool.bg/chovechestvoto-e-usvoilo-vsichki-resursi-na-planetata-i-zhivee-na-na-kredit-news267415.html", "text": "Човечеството е усвоило всички ресурси, които планетата може да възобнови за една година, и следователно вече живее \"на кредит\" до 31 декември.\r\n\tТова е пресметнала неправителствената организация \"Глобъл футпринт нетуърк\". Нейните експерти посочват, че този момент започва да настъпва все по-рано с всяка изминала година.\r\n\tТази година денят, в който човечеството е изконсумирало всички ресурси, е 2 август. През 2016 г. \"денят на надвишаването на тавана\" бе ден по-късно, на 3 август.\r\n\tВ сметките си организацията отчита отделените  от човешки дейности емисии газове, ресурсите за риболов, животновъдството, отглеждането на култури, строителството и използваната вода.\r\n\tЗа да покриваме потребностите си, днес ние се нуждаем от 1,7 планети, отбелязват експертите на неправителствената организация.", "date": "2017.08.02", "title": "Човечеството е усвоило всички ресурси на планетата и живее на \"на кредит\""}
{"url": "http://www.mediapool.bg/opasni-goreshtini-v-17-oblasti-na-stranata-news267417.html", "text": "Жълт код за високи температури е обявен за 17 области на страната и столицата София за сряда, съобщиха от Националния институт по метеорология и хидрология към БАН.\r\n\tПредупреждението е в сила за областите Видинска, Монтанска, Врачанска, Плевенска, Ловешка, Габровска, Великотърновска, Русенска, Силистренска, Сливенска, Старозагорска, Пловдивска, Пазарджишка, Благоевградска, Кюстендилска, Пернишка, София-област, София-град.\r\n\tДнес ни очаква слънчево и горещо време. Максималните температури ще са между 32 и 37 градуса, като в районите с жълт код температурите през деня ще достигнат 35-37 градуса.\r\n\tВ планините ще е слънчево. Ще духа умерен, по високите части силен вятър от изток-североизток. Максимална температура на височина 1200 метра около 25 градуса, на 2000 метра – около 18 градуса.\r\n\tПо Черноморието ще е слънчево с умерен североизточен вятър. Максималните температури ще са 27 градуса -29 градуса. Температурата на морската вода е 25-26 градуса. Вълнението на морето ще е около 2 бала.", "date": "2017.08.02", "title": "Опасни горещини в 17 области на страната"}
{"url": "http://www.mediapool.bg/varshava-chaka-voenni-reparatsii-ot-germaniya-news267418.html", "text": "Германия трябва да изплати на Полша военни репарации за нанесените щети и извършените престъпления през Втората световна война, каза снощи полският министър на отбраната Антони Мачеревич, цитиран от ТАСС, по полската национална телевизия.\r\n\t\"От юридическа гледна точка Германия без съмнение дължи репарации на Полша\", каза той.\r\n\tНе е вярно, че полската държава се е отказала от репарациите, които Германия ни дължи. Истината е, че съветската колония, наречена Полска народна република, частично се отказа от репарациите, които бяха свързани с територията на марионетната съветска държава ГДР (Германска демократична република)\", добави Мачеревич.\r\n\tТака той призна, че е имало отказ от репарации, но \"той никога не е бил уреден от формално-правна гледна точка, а е носил само характер на политически публицистичен акт\".", "date": "2017.08.02", "title": "Варшава чака военни репарации от Германия"}
{"url": "http://www.mediapool.bg/dete-zagina-pri-padane-na-darvo-v-detski-palatkov-lager-v-germaniya-news267419.html", "text": "Най-малко едно дете е загинало и още четири са били ранени при силна буря, връхлетяла палатков лагер в Южна Германия в нощта срещу сряда, съобщи ДПА.\r\n\tЕдно от пострадалите деца е в критично състояние.\r\n\tИнцидентът е станал край град Рикенбах в провинция Баден-Вюртемберг.\r\n\tГрупата от 21 деца и четирима възпитатели устроили лагер под открито небе. През нощта започнала буря, едно от дърветата било поразено от мълния и рухнало върху палатките с децата.", "date": "2017.08.02", "title": "Дете загина при падане на дърво в детски палатков лагер в Германия"}
{"url": "http://www.mediapool.bg/islyamska-darzhava-i-klimatichnite-promeni-sa-nai-golemite-svetovni-zaplahi-news267420.html", "text": "Най-големите световни заплахи, пред които е изправено човечеството, са радикалната ислямистка групировка \"Ислямска държава\" и климатичните промени. Това показва анкета на центъра \"Пю\" сред граждани на 38 държави.\r\n\tОколо 62% от анкетираните посочват \"Ислямска държава\" (ИД) като най-голяма заплаха, а 61% са на същото мнение за глобалните климатични промени.\r\n\tИД е смятана за най-голяма заплаха от анкетираните в 18 страни, главно в Европа, като Франция, Германия, Италия, Великобритания, също така САЩ, Близкия изток, и Азия. Обяснимо, според изследователите, заради големия брой терористични атаки в страни от тези региони, отговорност, за които е поела \"Ислямска държава\".\r\n\tПромените в климата са най-голяма заплаха за 13 страни, главно в Африка и Латинска Америка, но и за Канада, Испания. Този фактор се възприема като втора по значимост заплаха в много други страни от проучването\r\n\tДруги заплахи са кибератаките от други страни (за 51 процента от запитаните), състоянието на световната икономика (51 процента) и бежанската криза (39 процента).\n\n\r\n\tКибератаките са най-голяма заплаха за гражданите на Япония и втора по значимост заплаха за тези в САЩ, Германия и Великобритания. Това са страни, които са били изложени на подобни атаки в последно време.\r\n\tИкономическото здраве безпокои най-много хора в Гърция и Венецуела.\r\n\tБежанците са топ заплахата за една единствена страна - Унгария.\r\n\tОколо една трета от анкетираните се безпокоят от силата и влиянието на САЩ (35%), а приблизително същият дял мислят това за Русия (31%) и Китай (31%).\r\n\tАмериканската \"заплаха\" е водеща грижа в Турция, а руската - в Полша (от проучваните страни). Значителен брой хора се плашат от Китай в Северна Корея и Виетнам.\r\n\tДопитването е извършено сред близо 42 000 души в 38 страни от февруари до май.", "date": "2017.08.02", "title": "\"Ислямска държава\" и климатичните промени са най-големите световни заплахи"}
{"url": "http://www.mediapool.bg/tramp-osadi-diktaturata-na-maduro-i-nastoya-za-osvobozhdenieto-na-opozitsionni-polititsi-news267421.html", "text": "Президентът на САЩ Доналд Тръмп остро осъди \"диктатурата на Мадуро\" и предупреди президента на Венецуела, че ще го държи \"лично отговорен\" за здравето и безопасността на двамата видни противници на неговото управление, арестувани във вторник, съобщиха Ройтерс и Асошиейтед прес.\r\n\tВ декларация на Белия дом, оповестена снощи, се казва, че Леополдо Лопес и Антонио Ледесма са политически затворници, незаконно задържани от режима на президента Николас Мадуро. Призовава се венецуелското правителство незабавно да освободи всички политически затворници.\r\n\tЛопес е лидер на партията \"Народна воля\" и ръководеше антиправителствените демонстрации във Венецуела през първата половина на 2014 г.. През септември 2015 г. той бе осъден на 13 г. и 9 месеца лишаване от свобода, а през юли т.г. бе приведен под домашен арест.\r\n\tЛедесма - кмет на столицата Каракас, бе обвинен за участие и подготовка на държавен преврат в страната през февруари 2015 г.\r\n\tДвама членове на Върховния съд на страната, назначени от парламента против волята на висшата съдебна инстанция, потърсиха вчера закрила в посолството на Чили в Каракас, съобщи чилийското външно министерство.\r\n\tСнощи Беатрис Руис Марин и Хосе Нунес Сифонтес пристигнаха в резиденцията на посланика на Чили в Каракас и получиха статут на гости, се казва в съобщението. В момента четирима венецуелци се намират в чилийската мисия със статут на гости.", "date": "2017.08.02", "title": "Тръмп осъди \"диктатурата на Мадуро\" и настоя за освобождението на опозиционни политици"}
