{"url": "http://www.mediapool.bg/lavina-ubi-mlada-zhena-v-pirin-news275700.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛавина затрупа и уби 25-годишно момиче в Пирин в събота. Инцидентът е станал в късните следобедни часове в района на Момин връх край хижа Синаница, съобщиха от Планинската спасителна служба (ПСС).\r\n\tОгромен къс снежна маса се е откъснал от връх Синаница, докато в района е имало туристи и е затрупал момичето.\r\n\tКъм мястото бяха изпратени спасителни екипи, но те са открили младата жена мъртва. Тялото й е било намерено от куче на Планинската спасителна служба.\r\n\tПредстои спасителите да свалят тялото на жената с шейна, но теренът е изключително тежък.\r\n\tПрез последните няколко дни непрекъснато има предупреждения за лавинна опасност в планините, заради затоплянето на времето. Последният подобен инцидент беше в сряда, отново в Пирин, но затрупаният сноубордист беше спасен.", "date": "2018.02.17", "title": "Лавина уби млада жена в Пирин"}
{"url": "http://www.mediapool.bg/neno-dimov-protsedurata-za-nov-lift-v-pirin-ne-e-naprednala-news275694.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроцедурата за строителството на нов лифт в Пирин не е напреднала, защото все още трябва да се издадат поредица от нормативни документи и чак тогава може да се престъпи към процедурите по оформянето на цялата документация. Това заяви министърът на околната среда и водите Нено Димов в събота пред Дарик радио.\r\n\t”До този момент е заявено устно и през медиите желание на инвеститора само за строителството на втори лифт”, подчерта Ненов.\r\n\tАко е дадено инвестиционно предложение за строителството на втори лифт и за да се мине през всички законови процедури, ще бъдат необходими около три месеца, за да се оформят документите, посочи министърът на околната среда и водите. Ако това решение се обжалва и се мине през съда, то това ще отнеме поне 2 години, каза още Димов.\r\n\tНа въпрос ще го накарат ли протестите да промени позицията си относно нови лифтове и ски-писти, той отговори:\r\n\t\"Когато г-н Каракачанов ме покани на разговор след като имаше яснота по управленската програма, която е съчетана между Обединените патриоти и ГЕРБ, бях поканен, за да работя по определена програма, да я приема. И аз работя точно по нея. Когато си се явил на избори и са ти гласували доверие да проведеш определена политика, провеждаш именно нея. Когато си се явил на избори и си предложил на избирателите си план, който дори не са ти дали правото да го защитиш в парламента, очевидно българските граждани не искат тази програма. Тя може да е много вярна и съм убеден, че лидерите на тези партии са се явили на последните избори с доброто желание да покажат нещо, което от тяхна гледна точка е било правилно и добро”.\r\n\t”Говоря за Зелените, за \"Да, България\", за ДСБ - политическите сили, които протестират. Само че то не е прието от голямата част от българските граждани. Те не успяха да прескочат дори 4-процентната бариера. Демократично това означава, че би трябвало да приемат, че това не е посоката, в която голямото мнозинство от граждани иска да се движат. Важна е местната общност какво мисли и да бъдеш смирен пред това решение\", коментира Димов.", "date": "2018.02.17", "title": "Нено Димов: Процедурата за нов лифт в Пирин не е напреднала"}
{"url": "http://www.mediapool.bg/tereza-mei-prizova-za-novo-sporazumenie-s-es-za-sigurnostta-do-kraya-na-2019-g-news275691.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританската министър-председателка Тереза Мей призова в събота в Мюнхен за ново споразумение за сигурността с Европейски съюз, което да влезе в сила следващата година, за да се гарантират военното, разузнавателното и антитерористичното сътрудничество след излизането на Великобритания от съюза, съобщи Ройтерс.\r\n\t\"Ключовите аспекти на бъдещото ни партньорство в тази област трябва да са в сила още от 2019 г.\", заяви Мей пред европейски и американски висши представители на Мюнхенската конференция по сигурността.\r\n\t\"Партньорството, която ще създадем, трябва да предлага на Обединеното кралство и ЕС пътища за съчетаване на усилията ни за възможно най-голяма ефективност в областите от общ интерес\", добави тя.\r\n\tМинистър-председателката изключи възможността за втори референдум за Брекзит и подчерта, че не може да има отказ от резултата от вота през юни 2016 г.\r\n\t\"Напускаме ЕС и не може да става и дума за втори референдум или отказ. Смятам това за важно. Хората във Великобритания твърдо вярват, че щом се вземе решение, правителствата не би трябвало да се отвръщат от него и да им казват, че са сгрешили\", отговори Мей на въпрос дали страната й би обмислила втори референдум.", "date": "2018.02.17", "title": "Тереза Мей призова за ново споразумение с ЕС за сигурността до края на 2019 г."}
{"url": "http://www.mediapool.bg/za-chetvarta-sabota-zhiteli-ot-severozapada-protestiraha-za-magistrala-news275693.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа четвърта поредна събота жители от Северозапада излязоха на протест с искане за изграждането на магистрала между Видин и София и тунел под прохода \"Петрохан\".\r\n\tДесетки жители на Видин се събраха на пореден протест срещу лошото състояние на пътищата, натоварения трафик и честите катастрофи. Протестиращите направиха автошествие по бул.\"Панония\" и се насочиха към изхода на Видин в посока София, където оставиха автомобилите си и затвориха главния път.\r\n\tОрганизаторите на протеста казват, че не вярват на обещания и искат решение на Министерския съвет за незабавно стартиране на процедурите, а строителството да бъде завършено през 2021-ва година, съобщи БНР. \r\n\tПротести във Видин ще има всяка събота до решаването на проблема, категорични са организаторите.\r\n\tПротестиращите се оплакаха, че върху тях се оказва натиск. Твърдят, че номерата на колите се записват, а участниците в мирните шествия биват снимани. На голяма част от тях вече са и съставени актове. Данните бяха изнесени на пресконференция на \"Движение Единни за промяна\" - един от организаторите на протеста.\n\n\r\n\t\"На личния ми телефон ми се представиха и ме попитаха за среща и като отидох вече ми казаха, че трябвало да ми съставят акт. Първо се опитаха откъм колата и като им казах, че нямам никакво нарушение, ми казаха, че тогава ще ми съставят акт като за пешеходец\", разказа той.\r\n\tНатиск има - твърди и Димитър Николов от организаторите на протестите в Монтанско.\r\n\tЗабелязахме, че на миналия протест минаха и записаха номерата на колите на всички. Това е натиск.\r\n\tДо края на 2020 г. ще бъде изградена съществена част от магистралния път между Видин и Ботевград. Това съобщи агенция \"Пътна инфраструктура\" и уточни, че строителството ще започне от най-сложните участъци Мездра - Ботевград и Видин - Ружинци.", "date": "2018.02.17", "title": "За четвърта събота жители от Северозапада протестираха за магистрала"}
{"url": "http://www.mediapool.bg/moshtno-zemetresenie-razlyulya-meksiko-news275672.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение с магнитуд 7.2 разтърси южните и централните части на Мексико и бе усетено и в столицата, съобщеха световните агенции. Първоначално американският Геофизичен институт бе съобщил, че магнитудът е 7.5, преди да го понижи.\r\n\tНяма данни за жертви, нанесени са материални щети. Регистрирани са около 200 вторични труса, като силата на някои е над 5 по Рихтер.\r\n\tЕпицентър е бил близо до тихоокеанското крайбрежие, на 2 километра източно от град Пинотепа де Дон Луис, на 148 километра югозападно от град Оахака в южния щат Оахака и на дълбочина според Ройтерс 43 километра, според Асошиейтед прес - 24 километра, а според ТАСС - 10 километра. Щатът Оахака се намира на около 600 километра южно от столицата на Мексико, припомня Франс прес.\r\n\tТрусът бе усетен и в Гватемала. В столицата на Мексико сградите се люляха повече от минута. Телевизиите показаха как хиляди хора излизат по улиците на мексиканската столица изплашени.\r\n\tНа 7 септември трус с магнитуд 8.2 разтресе Мексико и отне живота на 96 души основно в щата Оахака. На 19 септември земетресение с магнитуд 7,1 отне живота на 369 души в страната в деня, в който мексиканците отбелязваха 32-ата годишнина от мощното земетресение от 1985 г., отнело живота на 10 000 души.\n\n\r\n\tСлед труса днес бяха регистрирани 60 вторични труса, като най-силният беше с магнитуд 5,9,", "date": "2018.02.17", "title": "Мощно земетресение разлюля Мексико"}
{"url": "http://www.mediapool.bg/polskiyat-premier-othvarli-kritikite-kam-zakona-za-holokosta-news275695.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолският премиер Матеуш Моравецки отхвърли критиките към закона за Холокоста и няма да е наказуемо да се казва \"полски участници\", съобщи Асошиейтед прес.\r\n\tВ закона е записано, че се криминализират публични изказвания, приписващи по неверен и преднамерен начин на Полша престъпления на нацистите, извършени по време на нацистката окупация. Премиерът Моравецки заяви, че миналата година полските посолства е трябвало 260 пъти да реагират на изявления, че е имало \"полски лагери на смъртта\". Нацистите построяват такива лагери на територията на окупирана Полша.\r\n\t\"Разбира се, че няма да е наказуемо да кажеш, че е имало полски участници (в Холокоста), както е имало и еврейски участници, и руски участници, и украински; не само германски\", заяви Моравецки на Конференцията по сигурността в Мюнхен.\r\n\tПолският премиер каза, че европейските страни трябва да увеличат военните си разходи, а не да се задоволяват с това да продължават силно да зависят от САЩ.\r\n\tПолша е една от петте членки на НАТО, които вече харчат препоръчаните 2 процента от БВП за отбрана. Моравецки заяви, че е трудно да се обсъжда обща европейска отбрана, при положение че повечето страни не са изпълнили това.\n\n\r\n\tТой посочи, че не е правилно \"да има гратисчии, които да живеят под (защитата) на Пакс американа, но се преструват на самодостатъчни в контекста на сигурността\".\r\n\tМоравецки заяви, че след руската агресия през последните години срещу Грузия и Украйна Европа се нуждае от \"повече стоманени танкове, отколкото тинк-танкове (от английски \"think-tank\" - мозъчен тръст)\".\r\n\tПолският министър на вътрешните работи Йоахим Бруджински заяви, че е поискал от Моравецки да се създаде междуведомствена група за противодействие на пропагандирането на фашизма и други тоталитарни режими, както и за борба с престъпленията от омраза и с тези на национална, етническа, расова или верска основа.", "date": "2018.02.17", "title": "Полският премиер отхвърли критиките към закона за Холокоста"}
{"url": "http://www.mediapool.bg/radev-se-predstavi-v-makedoniya-kato-roker-gmurkach-i-pilot-news275696.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ интервю за агенция МИА, чийто пълен текст ще бъде публикуван в неделя, българският президент Румен Радев откри за македонската общественост някои по-малко известни факти за себе си, за желанията си, за това какво му липсва, пише агенция МИА, представяйки президента като пилот, гмуркач, рокер, военен.\r\n\tВ интервюто, цитирано от БТА, той казва, че летенето винаги му липсва.\r\n\tОткакто станал президент, пилотирал само два пъти - веднъж по покана на американските военновъздушни сили с легендарния изтребител Ф-15 и втори път по покана на френския президент Еманюел Макрон, когато пилотирал френски изтребител.\r\n\t\"За мен летенето не е само символ на прогреса, нито е изследване на границите на човешките възможности, това е магия и този, който веднъж е завладян от тази магия, завинаги я запазва в сърцето си. Летенето е любов и красота, начин да преоткриваш себе си отново и отново\", казва президентът Радев.\r\n\tЗапитан кой от постовете му изглежда по-лесен - да командва военновъздушните сили, или да е президент, Радев отговаря, че и двете са много важни и много отговорни служби.\n\n\r\n\tКазва, че е много трудно да се съчетаят семейните и държавните задължения, но е важно да има любов и разбиране - тогава всички проблеми се решават.\r\n\tПрезидентът Радев признава, че знае много за Македония, много е учил за нея, но за съжаление, е за пръв път в страната.\r\n\t\"Това е много пропуснато време и трябва да го наваксам. Македония е една прекрасна страна, с невероятни хора\", казва българският президент в интервюто за МИА, изразявайки надежда, че в бъдеще ще я посещава по-често.\r\n\tПрезидентът завършва с това, че е обещал на македонския си колега Георге Иванов да се видят през лятото на Охридското езеро, което за него е \"голяма мечта\".\r\n\tБългария е подкрепяла неизменно Република Македония в най-тежките й моменти. Нашата обща цел е възможно най-скоро да видим Република Македония в НАТО и Европейския съюз - това послание отправи  Радев на срещите си с политически лидери в Скопие.\r\n\tТой се срещна с председателите на ВМРО-ДМПНЕ и Демократичен съюз за интеграция (ДСИ) Християн Мицкоски и Али Ахмети, в рамките на двудневното му официално посещение в Скопие.\r\n\tРумен Радев призова политическите лидери в Македония да постигнат единство и обединение по отношение на стратегическите цели на страната, въпреки различията във вижданията си във вътрешнополитически план.\r\n\tНа срещите бяха обсъдени и аспекти от двустранните отношения на Република България и Република Македония и перспективите на прилагането на Договора за приятелство, сътрудничество и добросъседство между двете страни.\r\n\t“Вярвам, че в най-кратък срок ще видим как хората от двете страни на общата ни граница пътуват бързо и удобно, правят бизнес, инвестират и строят свободно и си сътрудничат интензивно в културата, образованието и науката”, заяви държавният глава.\r\n\tВ петък Радев се срещна и с македонския си колега Георге Иванов, който призова двете страни да подпишат и договор за стратегическо партньорство, след като през лятото парафираха подобен документ за добросъседство.", "date": "2018.02.17", "title": "Радев се представи в Македония като рокер, гмуркач и пилот"}
{"url": "http://www.mediapool.bg/senzatsiya-v-supergigantskiya-slalom-pri-zhenite-news275688.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвукратната световна шампионка в сноуборда чехкинята Естер Ледецка е новата олимпийска шампионка в дисциплината супергигантски слалом.\r\n\t \r\n\tТя поднесе една от най-големите изненади в цялата история на алпийските ски и грабна титлата, изпреварвайки само със стотна от секундата Анна Фенингер-Файт от Австрия.\r\n\t \r\n\t22-годишната Ледецка се спусна с №26, но направи невероятно спускане и успя да изпревари Файт. Австрийката беше много близо до това да стане първата, която печели дисциплината на две поредни олимпиади, но трябваше да се задоволи със сребърния медал.\n\n\r\n\t \r\n\tБронзът остана за Тина Вайратер, а голямата фаворитка Линдзи Вон завърши едва шеста, след като направи доста грешки.\r\n\t \r\n\tСамо преди няколко седмица родената в Прага Естер спечели старта за Световната купа в параления слалом, проведен в Банско.\r\n\t \r\n\tЛедецка ще участва в Пьонгчанг и в сноуборд състезанията.", "date": "2018.02.17", "title": "Сензация в супергигантския слалом при жените"}
{"url": "http://www.mediapool.bg/protest-sreshtu-trafika-v-kvartal-malashevtsi-news275692.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖители на столичния квартал \"Малашевци\" на няколко пъти блокираха движението в района в събота сутринта в знак на протест срещу преминаването на тирове и камиони през квартала.\r\n\tДо протеста се стигна след многобройни подписки, сигнали и жалби до Столичната община за отклоняване на тежкотоварните коли.\r\n\tСпоред жителите на Малашевци шумът от преминаващите камиони е нетърпим, улиците са силно запрашени, а през последните години заради натоварения трафик е имало и много пътни инциденти.\r\n\t”Децата ни са затворници. Ние не смеем да ги пуснем дори на тротоара”, коментира една от протестиращите Мария Митрева пред БНТ.\r\n\t”Не мога да разбера защо затваряме дискотеки в Слънчев бряг, а не можем да спрем тежките камиони, които минават през квартала. А тези камиони са нещо страшно”, заяви друг протестиращ - Стефан Петров.", "date": "2018.02.17", "title": "Протест срещу трафика в квартал \"Малашевци\""}
{"url": "http://www.mediapool.bg/zaharieva-nai-vazhnoto-e-kak-da-podpomognem-reformite-v-stranite-ot-zapadnite-balkani-news275690.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-важното е как да подпомогнем реформите в страните от Западните Балкани, основната цел на реформите трябва да бъде те да са заради гражданите на тези държави, за по-добър живот, върховенство на правото, работещи институции. Това каза вицепремиерът и министър на външните работи Екатерина Захариева на продължаващата в събота в София Интерпарламентарна конференция за Общата външна политика и политика за сигурност и Общата политика за сигурност и отбрана. \r\n\t \r\n\tФорумът е част от Парламентарното измерение на Българското председателство на Съвета на Европейския съюз. \r\n\t \r\n\tЗахариева отново определи стратегията за Западните Балкани като всеобхватна, дългосрочна, навременна, честна, без да дава напразни надежди, но и много мотивираща и стимулираща. Много скоро заедно със страните трябва да набележим как ще изпълняваме конкретните инициативи от нея, какви ресурси - експертни и човешки, ще предоставим, посочи Захариева, цитирана от БТА.\n\n\r\n\t \r\n\tКато позитивна тя определи  възможността за участие на страните от Западните Балкани в различни формати на европейските институции, така че да се подготвят за бъдещо членство, както и да имат възможност да изразяват становища по бъдещето на ЕС и по неговите политики. Голямо внимание се обръща на реформите - за демократични и работещи институции, борбата срещу организираната престъпност и корупцията, подготовката на икономиките им за бъдещо членство, посочи Екатерина Захариева.\r\n\t \r\n\tВъншният министър отбеляза, че само изграждането на транспортния коридор номер 8 би донесло 6 процента увеличение на брутния вътрешен продукт в държавите, през които минава, и 200 000 работни места. Нямаме предвид само свързаност на пътната и железопътната инфраструктура, но и с енергетиката, бизнеса, между хората на тези държави, каза Екатерина Захариева. Като голям проблем тя открои младежката безработица в държавите от региона - между 55-65 процента. \r\n\t \r\n\tПо думите на Захариева е важно, че стратегията обхваща и шестте държави от региона. Българското председателство е обнадеждено и смята, че това е правилният път - стратегията да се отнася до всичките 6 държави от Западните Балкани, каза тя.\r\n\t \r\n\tПредседателят на делегацията в Парламентарния комитет по стабилизиране и асоцииране ЕС - Сърбия в Европейския парламент Едуард Кукан коментира, че условията и критериите за присъединяване са достатъчно ясни. Той напомни, че копенхагенските критерии са валидни и днес, както и винаги са били.\r\n\t \r\n\tПонякога забравяме за копенхагенските критерии и трябва да ги напомняме на държавите, които преминават през процеса на присъединяване, те са съществена част от този процес, посочи Кукан и напомни първия - за стабилността на институциите, гарантиращи демокрацията, върховенство на закона, човешки права и съблюдаване на правата на малцинствата.\r\n\t \r\n\tКукан акцентира и върху разрешаването на двустранните отношения, които изискват регионално сътрудничество. За 2025 г.  Кукан каза, че вместо да се концентрираме върху самата дата, трябва да се концентрираме повече върху реформите и необходимото, за да се подпомогне присъединяването.\r\n\t \r\n\tСтратегията е важен елемент от европейския път на Западните Балкани, от нашия път, все още има да работим много и да постигнем много, включително и нашата служба за външна дейност, посочи изпълнителният директор на Европейската служба за външна дейност /ЕСВД/ за Европа и Централна Азия Томас Майер-Хартинг.\r\n\t \r\n\tВ момента две държави от Западните Балкани вече са процес на преговори и е много важно, че стратегията има послание към всички останали държави също, но за да се постигне това ни костваше много работа и ангажираност, за да може тази стратегия да обхване целия регион, каза Майер-Хартинг.\r\n\t \r\n\tЯсно е, че ЕС иска да се засили чрез този процес на разширения, затова беше и датата 2025 г., не искаме да вкарваме допълнителни проблеми, а да станем по-силни, добави той. Томас Майер-Хартинг акцентира и върху друго послание - да се разрешат собствените проблеми и да се създават добри съседски отношения.\r\n\t \r\n\tСтратегията не е адресирана само до Западните Балкани, а и към обществеността ни, към гражданите на нашите държави, каза той.", "date": "2018.02.17", "title": "Захариева: Най-важното е как да подпомогнем реформите в страните от Западните Балкани"}
{"url": "http://www.mediapool.bg/fbr-prizna-za-propuski-vav-vrazka-s-masovoto-ubiystvo-vav-florida-news275687.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканската федерална полиция призна, че е бездействала, въпреки че е била предупредена за потенциалната опасност, която представлявал Никълъс Крус, младежът, който в сряда застреля 17 души в гимназия в щата Флорида, съобщиха световните агенции.\r\n\tФБР поясни, че на 5 януари е получило обаждане от неидентифициран близък на Крус, който е разказал, че младежът имал намерение да убие хора, в това число и в учебно заведение. Информацията обаче не е била предадена на бюрото на ФБР в Маями, процедурите не са били спазени и не е имало задълбочено разследване.\r\n\tЗаради сериозността на пропуска директорът на ФБР Кристофър Рей пое ангажимента да проучи из основи проблема и да преразгледа действащите процедури.\r\n\t Американският министър на правосъдието Джеф Сешънс също спомена за пропуски на ФБР с трагични последици.\r\n\tРепубликанският губернатор на Флорида Рик Скот определи като неприемливо бездействието на ФБР и призова Кристофър Рей да подаде оставка.", "date": "2018.02.17", "title": "ФБР призна за пропуски във връзка с масовото убийство във Флорида"}
{"url": "http://www.mediapool.bg/danatsi-kato-za-zamatsi-protest-sreshtu-skoka-na-taksa-smet-v-perushtitsa-news275697.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖители на Перущица протестираха заради драстичното увеличение на такса смет с 86 %. Според недоволните поскъпването е необосновано, защото комуналната услуга е много лоша.\r\n\tУвеличението става факт при гласуването в края на миналата година на общинския бюджет. Според администрацията то е било неизбежно, защото такса смет не е променяна от 3 години, а разходите са нараснали, съобщи БНР. Освен това много жители на града са отказали да ползват комуналната услуга. Не на последно място са и неразплатени задължения за сметосъбиране в размер на 48 000 лв. от минали години.\r\n\t”За всичко това повечето от перущенци нямаха информация и научиха преди няколко дни”, казва един от протестиращите Георги Панов.\r\n\t”Имали някакви задължения общината, които трябвало да покриват. Ако бяха направили една разяснителна кампания пред хората, биха ги разбрали, въпреки че немалък процент са безработните, бедните, отделно има хора самотни, но качеството на услугата е отвратително. В един момент градът е потънал в боклуци. В момента една жена на граждански договор чисти площада”, заяви той.\r\n\t\r\n\tСъбралите се в центъра на града носеха плакат ”Данъци като за замъци” и заявиха, че протестите с настояване общината да коригира политиката си в сектора ще продължат.\n\n\r\n\tМного от тях се включиха и в подписка, която ще бъде внесена в администрацията.", "date": "2018.02.17", "title": "”Данъци като за замъци”: Протест срещу скока на такса смет в Перущица"}
{"url": "http://www.mediapool.bg/protesti-i-politicheski-deklaratsii-ne-spryaha-lukovmarsh-news275701.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки националисти се събраха в центъра на София, за да почетат паметта на ген. Христо Луков. Т.нар Луковмарш традиционно предизвиква остри полемики, защото освен герой от Първата световна война, убитият от комунисти генерал е обвиняван в антисемитизъм и прокарване на идеите на Третия Райх у нас.\r\n\tСред участниците традиционно има облечени в униформи крайно десни активисти с факли в ръце.\r\n\tТази година в шествието се включиха националисти от Германия, Швеция, Чехия и Естония. Всички те се подредиха зад транспарант с надпис на български и немски: \"Заедно за Европа\", съобщи бТВ.\r\n\tНачалната точка беше пл.\"Света Неделя\", като полицейското присъствие в района беше значително.\r\n\tПо-рано през деня антифашисти, леви активисти и правозащитници проведоха контрашествие под надслов „Без нацисти по улиците ни!”.\n\n\r\n\tМинути преди началото на Луковмарш пък посолството на САЩ у нас осъди почитането на паметта на ген. Луков. ”Посолството на САЩ в България е натъжено и загрижено от проявата на нетолерантност, намерила израз в провеждането на Луковмарш. Генерал Христо Луков е поддръжник на нацизма, който проповядва омразата и несправедливостта, а не човек, заслужаващ уважение”, посочват от дипломатическата мисия.\r\n\tПравителството в лицето на зам.-министъра на външните работи Георг Георгиев и кметът на София Йорданка Фандъкова също се обявиха против Луковмарш, а декларацията на БСП по темата предизвика скандал, защото в нея, освен осъждането на шествието, имаше и пасаж, оправдаващ Народния съд след 9.9.1944 г.\r\n\tВМРО се разграничи от организацията на Луковмарш, но преди дни общинският съветник Карлос Контрера в пространен текст защити провеждането му.", "date": "2018.02.17", "title": "Протести и политически декларации не спряха Луковмарш"}
{"url": "http://www.mediapool.bg/mazh-e-zadarzhan-za-ubiystvoto-na-svoi-psihichno-bolen-priyatel-vav-varna-news275698.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t36-годишен мъж беше задържан в събота за убийството на свой психично болен приятел. 34-годишната жертва е била намерена на 14 февруари в безпомощно състояние пред блок в кв. ”Владислав Варненчик“ (”Владиславово“). Младият мъж е починал в линейка на път за болницата.\r\n\tПричина за смъртта са множество травматични увреждания, получени след побой.\r\n\tПредстои в съда да бъде внесено искане за вземане на постоянна мярка за неотклонение ”задържане под стража“ за задържания, съобщиха от прокуратурата.", "date": "2018.02.17", "title": "Мъж е задържан за убийството на свой психично болен приятел във Варна"}
{"url": "http://www.mediapool.bg/grigor-dimitrov-se-klasira-na-finala-v-roterdam-news275699.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-добрият български тенисист Григор Димитров се класира на финала на турнира от сериите АТР500 в Ротердам, след като съперникът му Давид Гофен се отказа заради контузия.\r\n\tДимитров взе първия сет с 6:3, а в началото на втория Гофен се контузи по нелеп начин. Той нарани лявото си око с топката при опит за бекхенд и не успя да продължи мача.\r\n\tПреди Гофен да се откаже българинът показа много добра игра. Беше стабилен на сервиз и лесно спечели подаванията си, успявайки да пробие съперника си и да поведе с 4:1 гейма само за 21 минути игра. До края на сета той нямаше проблем и успя да затвори първата част с 6:3 гейма.\r\n\tГофен успя да вземе първото си подаване във втория сет на нула.\r\n\tВ началото на втория гейм Димитров направи минаващ форхенд, който Гофен опита да парира с бекхенд воле, но топката отскочи в лявото му око.\n\n\r\n\tБелгиецът се нуждаеше от медицински таймаут, но не успя да продължи мача и напусна корта, за да му бъде оказана по-сериозна помощ.\r\n\tНа финала българинът очаква победителя от срещата между Роджър Федерер и Андреас Сепи.\r\n\tС класирането си на полуфинала 36-годишният швейцарец ще се върне на лидерската позиция в световната ранглиста, като по този начин стана най-възрастният №1 в историята на тениса.\r\n\t36-годишният Федерер подобри досегашния рекорд, който принадлежеше на Андре Агаси. Амриканецът оглавяваше ранглистата през 2003 година, когато беше на 33.", "date": "2018.02.17", "title": "Григор Димитров се класира на финала в Ротердам"}
{"url": "http://www.mediapool.bg/duhat-na-espresoto-zavladyava-vse-poveche-bulgaria-news275668.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвтино, горчиво, в пластмасова чаша.\r\n\tТази устойчива представа за еспресото в България постепенно започва да отстъпва място на истинския дух на кафето с дълбокия му аромат, характерен за сортовете вкус и омайност. Потребителите у нас отварят все повече сетивата си за комбинации от качествени сортове арабика, различни начини за приготвяне на напитката, а защо не и за екстравагантности като кафеени студени коктейли, хайвер, пуканки и чипс.\r\n\tКафето отдавна не е просто напитка за събуждане. Превърнало се е в култура, а приготвянето му в изкуство с много жанрове, провокиращи иновации и разпростиращи влиянието му.\r\n\tЗа миналата година потреблението на кафе в България е нараснало 3 процента като обем до 10 млн. кг и 7 на сто като стойност до 209 млн. лв. спрямо предходната година, обяви пред журналисти Паула Отиеро, ръководител маркетинг на световния производител \"Лаваца\" (Lavazza) за Източна Европа. \"Това означава, че расте интересът към по-луксозните блендове и се повишава културата на консумацията на кафе\", допълни тя.\r\n\tСпоред представените данни, еспресото е предпочитаната кафеена напитка на българина, който приема средно по 2.2 чаши дневно или по 3.3 кг годишно. Четири процента от почитателите на кафе у нас го пият само вкъщи, 2 на сто - само в заведения, а 94% пият кафе както вкъщи, така и в офиса и в кафенетата, където най-често се взема късо черно еспресо, следвано от дълго черно еспресо и кафе с мляко.\n\n\r\n\tНа всеки обаче му се е случвало в заведение да попадне на еспресо, чийто вкус да не хареса. И това не се дължи само на личните предпочитания към горчивата робуста, към по-плътния вкус на арабиката или смесването на двата сорта кафе, а и на начина на приготвянето на напитката. Често хората си мислят, че няма нищо по-лесно от това да пуснеш еспресо от кафе машината – тя си мели дозата, барманът само трябва да натъпче кафето в ръкохватката, но това съвсем не е така.\r\n\t\r\n\t\r\n\tПостигането на перфектния вкус всъщност изисква по-сериозни познания – за сортовете, за печенето на зърната, за ползването на кафе машините и разпознаването на некачественото кафе. Украсата на еспресото или приготвянето на модерни разновидности на кафе- напитки с различни добавки и аромати, включително на безалкохолни коктейли на основата на еспресо, са допълнителна щипка настроение за потребителите, които търсят новите тенденции. Не без значение е и маниерът на сервиране.\r\n\tИменно, за да може все повече кафенета да се доближат до високите стандарти, да разпръскват духа и културата на кафето, в София преди дни отвори врати обучителен център за бармани и баристи. Това е поредната кафе академия във веригата от 56 учебни центрове на \"Лаваца\" в цял свят. У нас той е разположен в специална оборудвано просторно, светло и приветливо помещение в сградата на компанията \"Кока-Кола\" в столичния квартал \"Младост\". Световният производителят на безалкохолни напитки е партньор на създателя и търговец на кафеени блендове в начинанието.\r\n\tОт безплатното обучение в центъра ще могат да се възползват всички бармани от заведенията, с които \"Лаваца\" има договори за доставка, обясни Светослав Атанасов, изпълнителен директор на \"Кока-Кола ХБК България\". Това е сериозна инвестиция от страна на компанията в тези курсове, тъй като само за една тренировка на двадесетина души за приготвяне на идеалното еспресо или капучино и възприемане на майсторлъка за най-модерните приложения на кафето отиват между 800 гр и 1 кг кафе.\r\n\t\"Лекциите\" обаче ще може да бъдат посещавани и от обикновени потребители, които просто искат да научат повече за историята, сортовете, производството и приготвянето на кафето.\r\n\tКурсовете в София ще се водят от Франческо Виарицо, мениджър на обучителните центрове на \"Лаваца\" по света. \"Това, което правим, е училище за кафе от една страна, и съпреживяване на емоция – от друга\", каза Виарицо пред журналисти при представянето на възможностите на обучителния център. \"Ще акцентираме върху дизайна на напитките и иновативните технологии, които разкриват вкуса и аромата на кафето\", допълни той.\r\n\tПредлагат се и други, по-авангардни рецепти за приготвяне на пуканки, чипс и безалкохолни или алкохолни коктейли, които могат да заинтригуват потребителите.\r\n\t\r\n\t\r\n\t\"Хайверът ни има вкус на кафе, не се притеснявайте\", пошегува се Паула Отиеро, а Виарицо демонстрира как се приготвят зрънцата кафеен хайвер, които могат да се използват за украса на торти, сладкиши или да се консумират на коктейли, сервирани в малки лъжички.\r\n\tИзглежда лесно, докато Франческо налива по-гъсто приготвено еспресо в специален уред, от който с помощта на помпа се отронват капки кафе и падайки в съд с вода и добавка се образуват малки зрънца, които наистина на външен вид могат да бъдат сбъркани с черния хайвер. Виарицо разказва, че тази технология е била ползвана за дизайн на вечерята за тазгодишните кино награди Златен глобус.\r\n\t\r\n\t\r\n\tЖелирани кафеени смлени зрънца, изглеждащи като кехлибар с вкаменено вътре насекомо, са другият хит в кафе дизайна и със сигурност биха предизвикали фурор при сервиране в заведение. \"Трябва да се задържат към небцето, за да се пукнат сами и да експлодира вкусът в цялата уста\", съветва обучителят.\r\n\t\r\n\t\r\n\tКартофен солен чипс с полепнал върху него прах от изключително ситно смляно кафе се оказва неочаквано изумителна комбинация от вкусове, подходяща за коктейли, създадени на основата на еспресо.\r\n\t\r\n\tПо-традиционна добавка изглеждат карамелизираните пуканки също поръсени обилно с кафеен прах.\r\n\tВ момента младежите по света са полудели по т.нар. енерджи-тоник или е-тоник. Много бучки лед се заливат с тоник, но не напълно, после се добавя немного количество силно еспресо, разбърква се внимателно, добавят се парчета лайм или лимон и се украсява с мента. Ако се смеси вишнев сок с кафе и лед също се получава приятно разхлаждащо питие, а кока кола с еспресо, ментова напитка и свеж стрък мента всеки може да си приготви вкъщи.\r\n\t\r\n\tКоктейлите не са сложни за приготвяне и в домашни условия, а с повече фантазия може да се създават и нови комбинации, още повече в търговската мрежа у нас се продават специални течни добавки с различни аромати, които са създадени за правенето на коктейли и много от тях могат да се използват и за кафеените, обясняват треньорите от обучителния център. Те си поставят за цел също така да провокират фантазията на барманите и те да се включат не просто в правенето на кафе, а в създаването на изкуство и наслада.", "date": "2018.02.17", "title": "Духът на еспресото завладява все повече България"}
{"url": "http://www.mediapool.bg/13-rusnatsi-sa-obvineni-za-namesa-v-amerikanskite-izbori-news275671.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТринайсет руснаци и три руски юридически лица бяха обвинени като съучастници в заговор за намеса в президентските избори в САЩ през 2016 г., обяви федералната прокуратура, цитирана от Асошиейтед прес и Ройтерс.\r\n\tОбвиненията, издадени от службата на специалния съветник Робърт Мълър, сочат, че руснаците са пускали в социалните медии лъжливи постинги и реклами от името на уж американски граждани.\r\n\tЦелта на измамата е била да се разколебае общественото мнение по време на предизборната надпревара между републиканеца Доналд Тръмп и демократката Хилари Клинтън. Според обвинителните актове извършителите са желаели \"да всеят смут в политическата система на САЩ, включително и в президентските избори от 2016 г.\"\r\n\tТези обвинения, които включват заговор, киберизмама, банкова измама и кражба на самоличност, са най-конкретните, откакто се заговори за намесата на руски хакери в изборния процес. От лятото на 2016 обвиняемите са публикували фалшиви обвинения към демократите, призиви към малцинствата да не гласуват, невярна информация за Клинтън и мними изявления от американски граждански организации.\r\n\tСлед изборите руснаците са организирали политически акции в подкрепа на Тръмп. Двама от обвиняемите са обиколили голям брой щати, за да използват местни компютърни системи и да изглеждат като американски граждани, се казва в обвинителните актове.\r\n\tОбвиненията са резултат от разследването на екипа на Робърт Мълър за евентуална руска намеса в изборите и за евентуални връзки между предизборния щаб на Тръмп с Кремъл. До днес екипът на Мълър е предявил обвинения към четирима американци, сред които бившия съветник на Тръмп по националната сигурност и бившия шеф на предизборния му щаб.\n\n\r\n\tОт Белия дом не последва незабавен коментар по повод новите обвинения. Говорителката на Белия дом Сара Сандърс каза само, че президентът е уведомен за обвиненията. Тръмп никога не е приемал безрезервно разузнавателните данни за руска хакерска намеса и е окачествявал разследването на Мълър като \"лов на вещици\", припомнят западните агенции.\r\n\tСред обвиняемите са 12 служители от базираната в Санкт Петербург \"Агенция за интернет изследвания\".. Те са Михаил Бистров, Михаил Бурчик, Александра Крилова, Анна Богачова, Сергей Полозов, Мария Бовда, Роберт Бовда, Джейхун Асланов, Вадим Подкопаев, Глеб Василченко, Ирина Каверзина и Владимир Венков. ТАСС цитира и съобщение на американското министерство на правосъдието, че Вашингтон ще поиска обвиняемите руски граждани да бъдат екстрадирани в САЩ.\r\n\tРусия определи като абсурдни обвиненията, предявени в САЩ. \r\n\t\"13 души са били замесени в американските избори? 13 души са се изправили срещу бюджети от милиарди долари на специалните сили? Срещу разузнаването и контраразузнаването, срещу най-съвременните технологии?. Дали това е абсурдно? Да. Но такава е съвременната американска политическа действителност\", коментира във Фейсбук говорителката на руското министерство на външните работи Мария Захарова.\r\n\tПреди това говорителят на Кремъл Дмитрий Песков каза пред Ройтерс, че не е запознат с обвиненията към руски граждани за намеса в американските избори.", "date": "2018.02.17", "title": "13 руснаци са обвинени за намеса в американските избори"}
{"url": "http://www.mediapool.bg/tramp-poseti-bolnitsata-v-koyato-se-lekuvat-postradalite-v-strelbata-vav-florida-news275673.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп, придружаван от първата дама Мелания, посети болницата, в която се лекуват пострадали в масовата стрелба в гимназия във Флорида, предадоха световните агенции.\r\n\tВ болницата в Помпано бийч Тръмп разговаря с лекарите и сестрите и им благодари за грижите, полагани за ранените. Тръмп каза, че те вършат невероятна работа. Президентът посети и пострадали в стрелбата. Той каза, че е много тъжно, че нещо подобно е могло да се случи, визирайки стрелбата, в която загинаха 17 души. Тръмп похвали лекарите, че са реагирали за рекордно бързо време и каза, че някои от жертвите са били докарани в болницата за 20 минути.\r\n\tОчаква се Тръмп да посети и офиса на шерифа на окръг Броуърд, където стана масовото убийство, за да се срещне с полицаите, реагирали първи на стрелбата.\r\n\tСъщевременно на предварително обсъждане между членове на училищния съвет на гимназията, в която бе извършено масовото убийство, бе решено, че сградата ще бъде разрушена, а учениците ще бъдат премесени в ново здание. Стойността на операцията ще е 30 милиона долара.", "date": "2018.02.17", "title": "Тръмп посети болницата, в която се лекуват пострадалите в стрелбата във Флорида"}
{"url": "http://www.mediapool.bg/prase-hudozhnik-prodava-kartini-za-hilyadi-dolari-news275675.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрасе се превърна в знаменитост със своите забележителни творчески умения.\r\n\tПигасо рисува картини, които се продават за хиляди долари. Тя е родена във ферма за прасета в ЮАР и е трябвало да бъде изпратена в кланица.\r\n\tТалантливото животно обаче било спасено и заживяло в специален резерват.\r\n\tИменно там Пигасо демонстрирала уменията си. Тя вече има и първа изложба, която се казва \"Грух”.", "date": "2018.02.17", "title": "Прасе художник продава картини за хиляди долари"}
{"url": "http://www.mediapool.bg/potvarden-e-edinichen-sluchai-na-antraks-v-targovishtko-news275676.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВетеринарните служители към Българската агенция за безопасността на храните получиха потвърждение от Националната референтна лаборатория в София, че има единичен случай на заболяване от антракс на крава от ферма в търговищкото село Надарево, съобщиха от Министерството на земеделието, храните и горите.\r\n\tПървият сигнал за болното животно е изпратен на 12 февруари на телефона на официалния ветеринарен лекар за община Търговище за внезапно умряло едро преживно животно в животновъден обект, намиращ се в село Надарево.\r\n\tОще същия ден животновъдният обект е посетен от д-р Станислав Христов и е установено, че се касае за крава, която е умряла внезапно, без да боледува и без да бъде провеждано някакво лечение. Взета е кръвна проба от животното и на същия ден е транспортирана за изследване в лабораторията в Шумен.\r\n\tНа 14 февруари е съобщено за възникнало съмнение за \"антракс\" при изследваната пробата и за изпращане на изолираната култура за потвърждение в Националната референтна лаборатория по \"Туберкулоза и антракс\". Незабавно, на същия ден, е извършено епизоотично проучване в селото.\r\n\tНа 16 февруари е получен протокол от изпитване с положителен за антракс резултат.\r\n\tОще преди да се получи окончателната проба, всички възприемчиви животни в село Надарево са ваксинирани срещу антракс.\r\n\t\r\n\tСлед направено епизоотично проучване е счетено за целесъобразно да бъдат ваксинирани 76 говеда в съседното село Осен.", "date": "2018.02.17", "title": "Потвърден е единичен случай на антракс в Търговищко"}
{"url": "http://www.mediapool.bg/balgarskata-ikonomika---napred-i-nagore-news275658.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТази седмица бяха публикувани най-ранните данни за съвкупното производство през четвъртото тримесечие, както и редовните тримесечни данни за пазара на труда. И двете статистики потвърждават, че икономиката на България продължава да расте с добър темп и да създава нови работни места. Растежът на реалния брутен вътрешен продукт (на база коригирани данни) през четвъртото тримесечие е 3,6% на годишна база. Макар и да е малко по-нисък от растежа предходни три тримесечия[1], той все пак остава над средното за ЕС.\r\n\tСлед експресната оценка за последното тримесечие, обаче, става по-малко вероятно икономиката да достигне 4%-ния растеж за цялата 2017 г.[2], както прогнозира МФ в актуализираната си средносрочна рамка. Този темп на експанзия на икономиката се случва на фона както на рекордно създаване на нови работни места, така и на рекордно висок коефициент на заетост. През 3-то и 4-то тримесечие на 2017 г. броят заети (15+) се увеличават съответно със 172 300 и 161 700 души на годишна база, което е съпоставимо с най-високите темпове на създаване на нова заетост от периода на предишния бум на трудовия пазар в края на 2006 и началото на 2007 г.\r\n\tРазликата с бума от 2005-2008 г. обаче е в темповете на растеж, които в момента остават 1,5-2 пъти по-ниски спрямо растежа тогава. Макар и коефициентът на заетост в момента да изпреварва пиковите стойности от 2008 г. (51-52% за населението на 15+ години) и да достига 52-53%, то хората, които работят, са с около 200 000 по-малко заради демографските процеси (отрицателен естествен прираст и нетна емиграция). Това, комбинирано с далеч по ниското капиталообразуване сега, снижава потенциала на икономиката и води до по-ниски темпове на растеж.\r\n\t \r\n\t\n\n\r\n\t\r\n\tДокато при предишния бум инвестициите в основен капитал достигаха и надхвърляха 6 млрд. лева на тримесечие в пика си (в постоянни цени), сега едва успяват да прехвърлят 4 млрд. лева. Основната причина за това е далеч по-малкия приток на чужд капитал в момента – както под формата на преки инвестиции, така и под формата на заемен капитал. ПЧИ в България са около 900 млн. евро за първите 11 месеца, което е сходно с нивото им за същия период на миналата година. Т.е. за годината те ще се от порядъка на 1 млрд. евро или малко повече, което е несравнимо с притока на ПЧИ предишния бум, когато бяха между 3 и 9 млрд. евро на година (2005-2008 г.).    \r\n\tВидно е, че в момента основният ресурс, който се използва за запълването на новите работни места, са хората над 55 години. Коефициентът на заетост за тези на 55-64 г. при предишния бум не надхвърляше 46-47%, а през 2017 г. вече се движи около 59-60%. При тези над 65 г. също имаме сериозно покачване на заетостта – от около 3-4% преди до 5-6% сега. Това е както заради процеса на застаряване на населението през последните 10-15 години, така и заради постепенното покачване на пенсионната възраст и изискуемия стаж – по-чувствително за жените - от предишния бум досега. Докато мъжете се пенсионираха на 63 г. в периода 2005-2008 г., а жените – на 58-59,5 г., то пенсионната възраст за 2017 г. е 64 г. за мъжете и 61 за жените.\r\n\tПри другите възрастови групи заетостта или е сходна с предишния бум, или е по-ниска, като при младежите на 15-34 г. тя все още е видимо по-ниска от стойностите при предишния бум. Докато през 2005-2008 г. заетостта в групата на 15-24 годишните е достигала 27-28%, а при тези на 25-34 г. е била 78-79%, то сега тя се движи около 23-25% и 74-75%, респективно. Това навежда на мисълта, че именно при младежите има все още неизползван ресурс за трудовия пазар, който при една продължаваща експанзия на икономиката (както се очаква) би могъл да бъде ангажиран.\r\n\tКато цяло, данните за БВП и пазара на труда подкрепят част от нашите притеснения и отхвърлят други. Отхвърлят страховете ни от миналата година, че пикът на заетостта вече е достигнат и по-нататъшен растеж е невъзможен – е, оказа се, че е възможен и на пазара на труда се включва все още свободен ресурс. Въпреки това, опасенията ни, че растежът при този бум, предвид ситуацията с човешкия фактор и капитала в икономиката, ще се движи в рамките на 3,5-4%  и няма да успее да надхвърли 4%-тната граница, засега се потвърждават.\r\n\tПрез 2018 г. икономиката най-вероятно ще запази този курс, освен ако страната не успее да привлече голям брой чужди работници и значителен чужд капитал. Първото е спорно, ако говорим за сериозен приток на работна ръка, но второто не е невъзможно предвид новия бум в строителството, който набира сила в големите градове.\r\n\t \r\n\t[1] когато се движи между 3,7% за първите две тримесечия и 3,9% за третото според коригираните данни\r\n\t[2] Неизгладените данни дават растеж на годишна база от 3,6%, 3,9% и 3,8% съответно за първите три тримесечия.", "date": "2018.02.17", "title": "Българската икономика - напред и нагоре"}
{"url": "http://www.mediapool.bg/pet-patrulki-gonili-balgarka-karala-s-200-kmch-v-italiya-news275677.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t36-годишна българка накара пет патрулки на италианската пътна полиция да я гонят в разстояние на 80 км, докато шофирала мощен \"Ягуар XF\" по магистрала А4.\r\n\tВ сряда вечерта автопатрул на полицията от Верона се опитал да спре водачката на луксозния бял седан, но тя не реагирала и продължила по магистралата с 200 км/ч., съобщи италианският в. \"Кориере дел Венето\".\r\n\tТри полицейски коли започнали преследване, след което към тях се присъединили още две от Басано дел Грапа. Гонката, която започнала от Верона, продължила през Падуа чак до Виченца. Полицаите гонили нашенката в продължение на 80 километра.\r\n\tПрез цялото време българката настъпвала газта все повече, като направила серия от рискови маневри, включително обратен завой, помитайки мантинелите, за да избегне вече изградената полицейска блокада на магистралата.\r\n\tПри последната маневра, шофьорката на ягуара ударила един от полицаите, който е транспортиран с травма на крака в болница.\r\n\t\"Забавлявах се”, обяснила с подигравателна усмивка българката, след като била задържана. Тя отказала да й бъдат направени тестове за алкохол и наркотици, заради което й била отнета шофьорската книжка. Според медиите колата е с български номера и е регистрирана на името на друг българин.\n\n\r\n\tПолицията е запорирала за 3 месеца автомобила, а срещу нашенката са заведени дела по няколко престъпления, като отделно й е връчена глоба за 20 хиляди евро.", "date": "2018.02.17", "title": "Пет патрулки гонили българка, карала с 200 км/ч. в Италия"}
{"url": "http://www.mediapool.bg/borisov-poiska-ot-sasht-po-evtini-samoleti-i-tankove-news275678.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов поиска САЩ да предложат по-ниски цени за самолетите и танковете, които страната ни иска да купи.\r\n\tБорисов посочи, че двете държави са стратегически партньори, а България е на такова място, че за нея може да има специални цени.\r\n\t\"Може ли такива цени да обявяват за самолети и танкове. Ние как им даваме да тренират на наша територия, в Ново село например\", коментира Борисов.\r\n\tПремиерът допълни, че е получил похвали от британския си колега Тереза Мей за доброто взаимодействие на службите на двете страни.\r\n\tМей поискала от Борисов да остави службите да работят така, както досега, независимо от Брекзит.", "date": "2018.02.17", "title": "Борисов поиска от САЩ по-евтини самолети и танкове"}
{"url": "http://www.mediapool.bg/masovi-proverki-na-taksita-okolo-letishtata-i-avtogarite-v-stranata-news275674.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонтролните органи извършват масови проверки на таксита около летищата и автогарите в страната. Инспектори на Автомобилна администрация и Икономическа полиция установяват средно по 4 случая дневно на нерегламентиран превоз на пътници само на Летище София. При проверките са открити \"помпи\" за увеличаване на сметките. Нередовните таксита предлагат и транспорт до зимните курорти, съобщи БНТ.\r\n\tЛетище \"София\"  все още е една от най-доходоносните дестинации за т.нар. \"копърки\".\r\n\tНабелязването на жертвите обикновено започва още от зоната пристигащи. Шофьорите най-често чакат полети от Западна Европа, носейки табелка такси.\r\n\tПредварително подготвят фрази на няколко езика.\r\n\t”Тече едно договаряне на въпросната сума, след като сумата е конкретизирана се качват в лекия автомобил и отиват за конкретната дестинация”, каза Росен Игнатов от Икономическа полиция.\n\n\r\n\tПроверките на Икономическа полиция показват, че такситата менте излизат в най-добрия случай двойно по-скъпо.\r\n\t”На територията на град София до момента това, което се установи в рамките на 20-30 лв. за курортите като Банско 80 евро или 160 лв”, каза Игнатов.\r\n\tОт началото на годината инспекторите на Автомобилна администрация са съставили 150 акта само на Летище \"София\".\r\n\tВ девет коли са открити устройства за манипулиране на данните на таксиметровите апарати. Инспекторите съветват ако станем жертва на измама, да пазим касовата бележка.\r\n\tКрасимир Сребров, директор на ”Автомобилна администрация\": обясни, че по този касов бон контролните органи могат да проверят много неща и съответно водачът може да бъде санкциониран.\r\n\tОт Автомобилна администрация предвиждат затягане на контрола върху касовите апарати.\r\n\t”Ще променим и ще включим към НАП всички касови апарати на таксиметровите автомобили за контрол. Тогава ще можем да ограничим страшно много документи, които в момента ги изискваме към водачите на таксиметрови автомобили”, обясни Сребров.\r\n\tПри проверките инспекторите са установили още, че някои водачи са шофирали без удостоверение за психологическа годност и непопълнени пътни книжки.\r\n\tНарушения са открити и при ползването на задължителната седмична почивка.\r\n\tДо момента са направени общо 830 специализирани проверки.", "date": "2018.02.17", "title": "Масови проверки на таксита около летищата и автогарите в страната"}
{"url": "http://www.mediapool.bg/kiberatakite-sa-kostvali-na-sasht-zagubi-mezhdu-57-i-109-mlrd-dolara-news275679.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКибератките са коствали на САЩ загуби между 57 милиарда и 109 милиарда долара през 2016 г., съобщиха световните агенции, като се позоваха на съобщение на Белия дом.\r\n\tВ доклад на икономическите съветници на президентството се казва, че голямо безпокойство пораждат кибератаките срещу инфраструктурата, като например електрически мрежи, комуникационни системи или язовирни стени. Изразява се и безпокойство от кибератаки, водещи до изтичане на данни или до кражба на интелектуална собственост или на поверителни стратегически информации или финансови сведения.\r\n\tВ документа се казва, че ако една компания държи основна част от инфраструктурата, то кибератака срещу нея, може да предизвика голямо сътресение в цялата икономика.\r\n\tИзразява се безпокойство и от риска от кибератаки в енергийната и финансовата област - сектори, които са зависими и свързани с други сектори и с интернет и в случай на катастрофална кибератака срещу тях, това може да има отзвук върху цялата икономика.\r\n\tВ доклада като виновници за кибератаки са посочени Русия, Китай, Иран и Северна Корея. Рискът от кибератаки идва и от хактивистите (киберпирати активисти), от организирани групи, от престъпни групи и от конкурентни компании.\n\n\r\n\tВ доклада се отправя призив компаниите да споделят помежду си информации за скорошни кибератаки.\r\n\tДокладът бе публикуван, след като Белият дом заплаши Русия с \"международни последици\" за извършването на кибератаката НотПетя (NotPetya), която определи като \"най-разрушителната и скъпоструваща в историята\".\r\n\tТази кибератака, извършена през юни 2017 г., според Вашингтон, е била дело на руските военни и е нанесла щети за милиарди долари в Европа, Азия и двете Америки.", "date": "2018.02.17", "title": "Кибератаките са коствали на САЩ загуби между 57 и 109 млрд. долара"}
{"url": "http://www.mediapool.bg/obucheni-kucheta-shte-pomagat-na-politsaite-po-moreto-prez-lyatoto-news275680.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТази година специално обучени кучета ще помагат на полицаите да хващат крадците край морето. Те ще пазят основно по плажните ивици и крайморските алеи в Слънчев бряг и Несебър, които са любимо място на джебчиите, съобщи БНТ.\r\n\tИзмамниците стават все по-изобретателни и всеки сезон измислят нови хватки за обири. Затова от тази година в битката срещу кражбите органите на реда ще разчитат и на своите приятели - кучетата.\r\n\t”Активният летен сезон в Слънчев бряг се охранява от различен тип полицейски двойки, от които всъщност най-разпространени са пеши патрулите и велополицаите и колегите с автомобилната техника. Но най-атрактивни пак остават водачите на служебни кучета, заедно и със самите кучета”, каза Цветелина Рандева, говорител на областната дирекция на МВР- Бургас.\r\n\tОт 34 години старши полицай Валентин Стоянов се грижи ежедневно за кучетата на МВР Несебър. По едни част на ден отнема на Стоянов, за да тренира едно от кучетата.\r\n\tВ акцията по залавянето на крадците кучетата ще се използват предимно през нощта.\n\n\r\n\t”В тъмната част на деня е много трудно човек със зрение да види нарушител, крадец. Докато служебното куче го усеща по мирис, по други негови сетива и прости ни предупреждава. Това е много голяма помощ за нас”, заяви Стоянов.\r\n\tРайонното управление на МВР в Несебър разполага с девет елитни и породисти кучета, още толкова се очаква да пристигнат в началото на сезона, заедно с командированите полицаи от вътрешността на страната.", "date": "2018.02.17", "title": "Обучени кучета ще помагат на полицаите по морето през лятото"}
{"url": "http://www.mediapool.bg/polet-ot-sofiya-za-varna-beshe-otlozhen-s-11-chasa-zaradi-magla-news275681.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГъстата мъгла във Варна стана причина за близо 11 часово отлагане на полета от София за Варна на България еър, който трябваше да излети в 23.40 снощи. По информация от чакащи на летището в столицата пасажери полетът е бил реализиран малко след 9 часа в събота, съобщи БНР.\r\n\tСамолетът от Варна за столицата излетя с 5 часа закъснение в 10.40 мин. Полетът от Варна за Дортмунд в 6.30 часа на Wizz air беше отменен. Полетът на Wizz air, който трябваше да кацне от Лондон във Варна в 2 и половина тази нощ е бил пренасочен и е кацнал в Бургас, информираха за Радио Варна от летище Варна.\r\n\tСпоред синоптиците през деня видимостта ще се подобри.", "date": "2018.02.17", "title": "Полет от София за Варна беше отложен с 11 часа заради мъгла"}
{"url": "http://www.mediapool.bg/petima-dushi-v-sarbiya-pochinaha-ot-uslozhneniya-sled-zabolyavane-ot-drebna-sharka-news275682.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетима души в Сърбия починаха от усложнения след заболяване от дребна шарка, съобщи Танюг.\r\n\tДосега в страната са регистрирани над 2 200 заболели от дребна шарка, съобщи министърът на здравеопазването. Тежки усложнения, като бронхопневмонии, е имало при 268 пациенти. Министърът напомни, че около 30 хиляди деца не са ваксинирани и призова родителите да го направят, защото епидемията не може да се спре по друг начин.\r\n\tНай-критичните места по брой на болните в Сърбия са Войводина, Белград, Крагуевац и Ниш.", "date": "2018.02.17", "title": "Петима души в Сърбия починаха от усложнения след заболяване от дребна шарка"}
{"url": "http://www.mediapool.bg/vav-frantsiya-sadyat-rumanski-tiradzhii-za-krazhba-na-gumi-news275683.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренската прокуратура поиска присъди от две до пет години затвор за 13 румънски тираджии и шест години за техния шеф за кражбата на 700 гуми от тирове, съобщи Франс прес.\r\n\tШофьорите работели за румънската фирма Евитранс. Те крадели гуми по време на почивките си във Франция и после ги откарвали с товара в тировете си в Румъния. Там ги продавали за между 200 и 350 евро, което е равно на месечната им заплата.\r\n\tВ периода 2013 г. - 2016 г. са извършени 80 такива кражби. Загубите от тях възлизат на 676 000 евро. Смята се, че подсъдимите, от които седем се намират в предварителния арест, са откраднали всеки по над 200 гуми. Те са били разкрити чрез проследяване на сигнала на мобилните им телефони. Делото срещу тях се гледа в град Рен.\r\n\tШофьорите освен това източвали и горивото от други камиони с помощта на помпи. Те вършели подобни неща и в Германия, Австрия и Белгия.", "date": "2018.02.17", "title": "Във Франция съдят румънски тираджии за кражба на гуми"}
{"url": "http://www.mediapool.bg/trima-atentatori-samoubiytsi-otneha-zhivota-na-18-dushi-v-nigeriya-news275684.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима атентатори се самовзривиха и убиха 18 души в петък вечерта в североизточния нигерийски град Майдугури - епицентър на бунта на ислямистките екстремисти от групировката \"Боко харам\", съобщи Ройтерс, като се позова на полицията.\r\n\tПолицейският комисар на щат Борно Дамиан Чукву каза, че нападението е извършено на рибен пазар в околностите на щатската столица и че при него има и 22-ма души.", "date": "2018.02.17", "title": "Трима атентатори самоубийци отнеха живота на 18 души в Нигерия"}
{"url": "http://www.mediapool.bg/voenen-helikopter-padna-v-meksiko-polititsi-otselyaha-news275686.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенен хеликоптер, в който са пътували мексиканският министър на вътрешните работи и губернаторът на щата Оахака, катастрофира и двама души са загинали, съобщиха световните агенции.\r\n\tВътрешният министър Алфонсо Наварете и губернаторът Алехандро Мурат не са сериозно пострадали. Пилотът на машината загубил управление и тя паднала от няколко десетки метра в района на град Пинотепа Насионал в Оахака.\r\n\tХеликоптерът е бил на обиколката на засегнатия от силното земетресение щат Оахака. Трусът с магнитуд 7,2 предизвика материални щети на десетки сгради, но няма жертви. Заради земетресението без ток за известно време останаха 1 милион души.", "date": "2018.02.17", "title": "Военен хеликоптер падна в Мексико, политици оцеляха"}
{"url": "http://www.mediapool.bg/germaniya-e-sklonna-na-smekchavane-na-sanktsiite-sreshtu-rusiya-news275685.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският външен министър Зигмар Габриел заяви в събота, че е склонен някои от наложените на Русия санкции да бъдат облекчени, при осъществяване на примирие в Източна Украйна с помощта на миротворци на ООН, съобщи Ройтерс.\r\n\tГабриел каза, че е нереалистично да се настоява за пълно изпълнение на мирните договорености от Минск, преди да се предложи на Москва известно облекчение на санкциите.\r\n\tМинистърът отбеляза, че все още има фундаментални различия около предложението на Русия да се изпратят мироопазващи сили на ООН в Източна Украйна.\r\n\tТой обаче каза, че намира идеята \"за една от малкото реалистични възможности\" за постигане на някакъв напредък към прекратяване на насилието, отнело живота на около 10 000 души в Източна Украйна от 2014 г. досега.", "date": "2018.02.17", "title": "Германия е склонна на смекчаване на санкциите срещу Русия"}
