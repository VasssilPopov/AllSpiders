{"url": "http://www.mediapool.bg/na-tri-ezika-shte-e-dogovorat-mezhdu-bulgaria-i-makedoniya-news265637.html", "text": "Договорът за добросъседство между България и Македония ще бъде подписан на три езика – английски, български и македонски, съобщи македонският премиер Зоран Заев по време на дебати в парламента в Скопие, в четвъртък.\r\n\t\"България е първата страна, която призна Република Македония под нейното конституционно име. Този договор трябваше отдавна да е подписан... България с него най-искрено желае да премахне тежестите, които са съществували между двете съседни държави и да подкрепи Македония по нейния път към ЕС“, каза Заев.\r\n\tПо-рано тази седмица Заев посети София и съобщи, че договорът за добросъседство с България  до няколко месеца, за да се изчистят спорните въпроси между двете страни и Скопие да се придвижи към ЕС и НАТО. Тогава Борисов обясни, че се обмисля подписването на договора и на македонски език, тъй като \"има думи, които биха могли да имат различно тълкуване\".\r\n\t\"В Конституцията на Република Македония е казано какъв език има тази държава. Съответно, договорът тя трябва да го подпише на езика, описан в нейната Конституция. Затова сега считам, че когато минат външните министри на последно преглеждане на документа, вече тогава със премиера и с останалите колеги ще вземем решение\", посочи българският премиер.\r\n\tВ Скопие това се приема като официално признаване на македонския език от българска страна. София стои зад тезата, че македонският език представлява регионална форма на българския език, базиран на българския диалект. Формулировката, която България използва за македонския език, е \"официален държавен език\" или \"официален език на държавата\".\r\n\t\"България ни признава и няма проблем с това. В същото време не можем да кажем, че нямаме част от общата история на Балканите, Европа и т.н. ... От императивно значение за нас е напредъкът ни към ЕС и НАТО. Поради тази причина трябва да бъдем внимателни“, каза македонският премиер.\r\n\tПо отношение на промяната в учебниците той призова политиците да създадат атмосфера на доверие, а експертите да си дадат своето мнение.\r\n\t\"Македония се нуждае от приятели сред съседите. В този дух се обръщам и искам да информирам, че може и да нямаме договор. Никой не може да каже, че ще постигнем такъв. Щастлив съм, че направихме още една стъпка след толкова успешни стъпки, които са направени преди мен и преди това правителство“, заяви Заев пред парламента.\r\n\tОт опозиционната партия ВМРО-ДПМНЕ на бившия премиер Никола Груевски обаче продължават за трети пореден ден критиките към премиера заради визитата му в София.\r\n\t\"Заев се превръща в сериозен риск за македонските национални интереси и най-обичана фигура сред всички български националисти, които се надпреварват с антимакедонски становища\", заяви ВМРО-ДПМНЕ в съобщение за медиите, цитирано от агенция МИА.\r\n\tЗоран Заев ръководи македонското правителство и дължи обяснение на македонския народ къде е видял национализма и омразата в отношението на Македония, та сега е решил да отвори нова страница, се казва в съобщението.\r\n\tСпоред ВМРО-ДПМНЕ по време на двудневното си посещение в София Заев е ударил жестоко македонската държава.\r\n\t\"Нима македонската история няма значение за Зоран Заев, та реши да заяви, че в македонските учебници ще бъде променено всичко, което не е в новия дух на сътрудничество между двете държави\", посочват от ВМРО-ДПМНЕ.\r\n\tПартията иска достъп до това, което Заев е договорил по време на посещението в София.\r\n\tМакедонският народ иска достъп до съдържанието на договора, който Заев се е съгласил да подпише, заяви ВМРО-ДПМНЕ.  \r\n\tСоциалдемократическият съюз не е опозиция и трябва да даде отговор на македонския народ по въпросите, които го тревожат след двудневното посещение в България на Зоран Заев, се казва в съобщението на  ВМРО-ДПМНЕ.\r\n\tВ него се цитира и директора на българския Национален исторически музей Божидар Димитров, който смятал, че няма да доживее деня, в който един македонски политик от Скопие да каже, че българският и македонският народ са едно и също.\r\n\t\"Същият Димитров каза, че с подписването и реализирането на договора за добросъседство между двете страни се слага край на македонизма и Македония се превръща във втора българска държава. Дали Социалдемократическият съюз и Зоран Заев смятат, че Република Македония няма своя собствена история\", питат от ВМРО-ДПМНЕ.", "date": "2017.06.22", "title": "На три езика ще е договорът между България и Македония"}
{"url": "http://www.mediapool.bg/bsp-prospa-shansa-da-poluchi-bezvazmezdno-buzludzha-i-sega-plashi-s-protest-news265646.html", "text": "След шест години ослушване БСП най-после реши да си вземе Дом-паметника на връх Бузлуджа, но тъй като това вече не може да стане безвъзмездно, лидерът на партията Корнелия Нинова обвини властта в \"лицемерие\" и заплаши да доведе социалисти на протест пред Министерския съвет.\r\n\t\r\n\tПравителството на ГЕРБ реши още през 2011 г., в първия си управленски мандат, да прехвърли собствеността върху комплекса \"Бузлуджа\" на БСП, която тогава бе оглавявана от Сергей Станишев. Тогава от БСП не предприеха постъпки, за да си получат \"летящата чиния\" над Казанлък и обявиха, че нямали 15 млн. лв., за да възстановят паметника.Шест години и двама лидери по-късно обаче социалистите поискаха Борисов да изпълни обещанието си. Нинова заяви, че БСП иска да си ремонтира съоръжението, което се руши.\r\n\tОт 2011 г. досега на БСП е напомняно 5 пъти да завърши процедурата по прехвърляне на паметника, но това не се е случило.\r\n\tТри от писмата са били от областния управител на област Стара Загора, на чиято територия се намира комплексът, и две - от МРРБ, но от БСП не са предприели необходимите стъпки за подписване на договор за прехвърляне на собствеността, съобщи МРРБ.\n\n\r\n\tПоследното писмо е от юни м.г. и е изпратено от тогавашния министър Лиляна Павлова до Корнелия Нинова.\r\n\tВ четвъртък председателката на БСП срещна с министъра на регионалното развитие Николай Нанков, който й обясни, че безвъзмездно прехвърляне на \"Бузлуджа\" на БСП вече е невъзможно. Причината е промяната в Закона за държавната собственост от началото на тази година, според която юридически лица, неправителствени организации и политически партии не могат да получават държавни имоти безвъзмездно.\r\n\t\"Пет пъти приканваме да довършим процедурата по действащите към момента нормативни текстове в унисон с приетото решение. Тази процедура, към момента, не е финализирана\", каза министър Нанков пред журналисти.\r\n\tПо думите му оттук нататък има два варианта: \"Паметникът може да бъде предоставен за безвъзмездно ползване за срок не по-дълъг от 10 години. Съществуват и други форми на възмездно предоставяне, било то придобиване чрез покупко-продажба, след провеждане на тръжна процедура или отдаване под наем\".\r\n\tМинистър Нанков уточни, че първият вариант дава право и за реализиране на инвестиционни проекти, така че партията да може да рехабилитира и поддържа паметника.\r\n\tКорнелия Нинова така и не обясни защо шест години не са се възползвали от възможността да си вземат \"символа\" на връх Бузлуджа, но настоя премиерът Бойко Борисов да изпълни предложението си.\r\n\t\"Шокирана съм от това, което разбирам тук. Аман от номерата на Бойко Борисов! Значи, първо: \"Елате си вземете \"Бузлуджа\" безвъзмездно\". Сега тука ни се обяснява как тази работа не може да стане. Явно има някакво отстъпление от предложението отпреди години, защото се говори за някакъв търг. Явили са се много кандидати, политически лидери, политически партии, неправителствени организации. Мнозинство някакво юридически субекти и физически лица искат да станат собственици на \"Бузлуджа\". Изведнъж общината в Казанлък, и областната управа се е сетила, че и те си го искат, след като години наред са го оставили на произвол. Това ми говори едно – съсредоточава се енергия, само и само да не се получи паметникът от БСП. Което супер лицемерно\", възмути се Нинова.\r\n\t\"Пак казвам, желанието ни е да запазим един архитектурен паметник и за България и един партиен символ за нас, но очевидно има и други интереси, които искат да попречат БСП да го получи\", заключи Нинова, която пак не обясни защо партията й е оставила \"символа\" си на \"произвола\" вече толкова години.\r\n\tМинистър Нанков увери, че МРРБ ще съдейства, ако БСП заяви желание да получи безвъзмездно \"Буздлуджа\" за десет години или за покупка след търг. От думите му се разбра, че до момента такъв не е обявяван. Затова така и не стана ясно как Нинова има информация, че неправителствени организации искат да откупят монумента.\r\n\t\"Бойко да намери начин да си изпълни това, за което ни е поканил. Не искам да плаша, но ще докарам социалистите пред МС\", каза Нинова. По думите й БСП е готова да плати, ако \"чинията\" на Бузлуджа бъде пуснат на търг.", "date": "2017.06.22", "title": "БСП проспа шанса да получи безвъзмездно \"Бузлуджа\" и сега плаши с протест"}
{"url": "http://www.mediapool.bg/prints-filip-e-izpisan-ot-bolnitsata-news265667.html", "text": "Съпругът на британската кралица Елизабет ІІ – принц Филип, е изписан от болницата в четвъртък, след като постъпи в здравното заведение \"Крал Едуард VІІ\" в Лондон във вторник вечерта като превантивна мярка срещу инфекция, съобщиха световните медии.\r\n\tБолничното лечение е било по съвет на лекар и заради него херцогът на Единбург пропусна речта на кралицата при откриването на парламентарния сезон във Великобритания след предсрочните избори, както и старта на Кралските конни надбягвания в Аскот.", "date": "2017.06.22", "title": "Принц Филип е изписан от болницата"}
{"url": "http://www.mediapool.bg/karat-s-shte-obsluzhva-blizkite-sela-krai-sofiya-oshte-dve-godini-news265644.html", "text": "\"Карат С\" ще продължи да обслужва още две години 15 линии от столичния градски транспорт, които обслужват близките села около града. Това реши Столичният общински съвет (СОС) с мнозинство от 48 гласа. Против бяха само съветниците от БСП.\r\n\tТака от втори опит компанията на Миролюб Столарски постигна удължаване на срока на договорите за превоз на пътници по линии 3, 6, 5, 7, 8, 10, 14, 1, 4, 69, 70, 114, 306, 123 и 204.\r\n\tТе ще бъдат обслужвани до купуването на нови автобуси от \"Столичен автотранспорт\", като срокът за това е до 2 г., реши СОС.\r\n\t\"Карат С\" ще вози столичани и на нова цена от 3 лв./км пробег, вместо досегашната от 3.59 лв./км. Цената е по-ниска с 6 стотинки от тази, на която вози общинският превозвач \"Столичен автотранспорт\", посочиха от ГЕРБ.\r\n\tОсновният аргумент на вносителите за удължаването на договорите с \"Карат С\" е, че така столичани ще продължат да се возят в сравнително нови и поддържани автобуси. В противен случай трябвало да се возят в 30-годишни раздрънкани общински автобуси.\r\n\tПо този начин се защитава обществения интерес, каза Ваня Тагарева от ГЕРБ, която е един от вносителите на предложението. Тя се аргументира, че жителите на район Панчарево, от където е избрана, са изразили желание качеството на транспортната услуга да не се влошава и следователно искат удължаване на договора с \"Карат С\".\n\n\r\n\tВ съобщение до медиите от неправителствената организация \"Бъдеще за Лозен\" посочват, че искат градски транспорт, който е бърз, редовен, достатъчно на често и се извършва с качествени автобуси. \"Механичното удължаване на концесията с още две години не решава тези проблеми\", се казва в позицията на \"Бъдеще за Лозен\". В нея е посочено, че жителите на Лозен се надяват СОС да вземе най-доброто решение, което се основава на обективни обстоятелства и не лобират за никоя фирма.\r\n\t\"Компенсирането на любимци от частни фирми не е в обществени интерес\", заяви лидерът на столичните социалисти и председател на групата в СОС Калоян Паргов, които единствени гласуваха против.\r\n\tТой припомни, че договорите с \"Карат С\" са подписани още през 2008 г. по времето, когато кмет беше Бойко Борисов. Това стана след договорка между самите превозвачи в кабинета на тогавашния зам.-кмет по транспорта Велизар Стоилов, което му струваше главата.\r\n\tКалоян Паргов заяви още, че по време на парламентарните избори \"един лидер на партийна структура в град, близо до София, който в момента е народен представител от управляващата политическа сила\" е получил голяма част от междуградските линии, очевидно визирайки собственика на \"Юнион Ивкони\" Ивайло Константинов. \"Сега бих искал да знам дали Столична община се опитва да компенсира другия любимец, оправдавайки тази компенсация с обществен интерес?\", попита Паргов. Според него управляващите използват обществения интерес като параван, зад който скриват корпоративен интерес.", "date": "2017.06.22", "title": "\"Карат С\" ще обслужва близките села край София още две години"}
{"url": "http://www.mediapool.bg/bez-znatsi-za-kameri-na-patya-news265643.html", "text": "Предупредителният знак за камери на пътя се премахва. Това реши парламентът, който одобри окончателно промени в Закона за движение по пътищата.\r\n\tКогато шофьорите знаят, че има камера за скоростта, те намаляват, но след това продължават движението си с превишена скорост, което е основна причина за смъртните случаи на пътя, аргументираха се от ГЕРБ, които са вносители на предложението. Според тях така се развива чувство за безнаказаност и се губи възпитателният ефект.\r\n\tВъвеждат се и по-сериозни санкции на собствениците на автомобили, които ги дават на пияни, дрогирани и нередовни шофьори. При такива случаи се предвижда прекратяване на регистрацията на колата за срок от 6 месеца до 1 година.\r\n\tСпор предизвика кой трябва да поеме отговорността в този случай - шофьорът или собственикът на автомобила.\r\n\tСобствеността означава отговорност, смята председателят на правната комисия Данаил Кирилов от ГЕРБ.\n\n\r\n\t\"Когато аз съм собственик на превозно средство, аз решавам дали да го дам на Петър или на Иван...Има и опция да не я давам, защото това е моята вещ\", аргументира се Кирилов.\r\n\tСпоред съпартиеца му Вежди Рашидов обаче цялата тежест на закона трябва да падне върху този, който е бил зад волана, а не върху собственика на колата.\r\n\t\"Ако някой си е оставил саксията на покрива и тя падне под порива на вятъра на главата на случаен минувач, кой е виновен? Не е саксията и не е вятърът, а собственикът, който не я е обезопасил\", отговори му Кирилов.\r\n\t\"Промените в закона трябва да имат превантивна мярка. Много родителите дават колите си на децата си, които нямат книжки, а това не трябва да го толерираме, защото всеки родител носи отговорност, както и всеки работодател\", сложи точка в спора председателят на парламентарната група на ГЕРБ Цветан Цветанов.", "date": "2017.06.22", "title": "Без знаци за камери на пътя"}
{"url": "http://www.mediapool.bg/propastta-mezhdu-bogati-i-bedni-v-bulgaria-raste-news265645.html", "text": "Неравенството между богати и бедни в България ежегодно се задълбочава, сочат данни на Националния статистически институт (НСИ), обявени в четвъртък.\r\n\tСамо за пет години пропастта между 20-те процента от българите с най-ниски доходи и 20-те процента с най-високи се е разширила с 1/3. През 2012 г. най-богатите 20% от населението са получавали средно 6.1 пъти повече от най-бедните 20%, докато през 2016 г. те вече са взимали 7.9 пъти повече.\r\n\tПо показателя за неравенство България се нарежда на челната трета позиция в ЕС през 2015 г. след Румъния и Литва, сочат пък данните на Евростат. Средната разлика в доходите през въпросната година в ЕС28 е била 5.1 пъти при 7.1 пъти за България.\r\n\tСъщата тенденция – към нарастване на неравенството в страната, се засича и от данните на НСИ за т. нар. коефициент на Джини, който измерва неравенството в разпределението на благата в обществото между бедните и богатите. Въпросният показател нараства устойчиво през последните пет години – от 33.6 през 2012 г. на 38.3 през 2016 г., което означава, че неравновесието се увеличава.\r\n\t\"Правителствата, политиците и обществото като цяло не могат да се борят с бедността и социалното изключване без да анализират неравенствата в обществото, независимо дали те са икономически или социални по природа. Данните за икономическото неравенство стават особено важни за установяване на относителната бедност, защото разпределението на икономическите ресурси има директно отношение към степента и дълбочината на бедността\", посочва Евростат.\n\n\r\n\tБроят на официално бедните в България също не спира да се увеличава, става ясно още от данните на НСИ. От 1 559 000 души през 2012 г. те са достигнали 1 639 000 души през 2016 г., тоест 22.9% от населението. Това са хората, чиито доход е под линията на бедност, оценена през 2016 г. на 308.20 лв. на месец.\r\n\tСоциалните плащания имат съществено значение за намаляване на бедността у нас, посочва НСИ. Ако се изключат пенсиите и останалите социални трансфери, равнището на бедност\r\n\tу нас би нараснало до 45.5% от населението.\r\n\tЗа пореден път се подчертава, че образователното равнище има съществено влияние върху риска от бедност при работещите. Най-висок е относителният дял на работещите бедни с начално и без образование - 68.8%. С нарастване на образователното равнище относителният дял на бедните сред работещите намалява приблизително 2 пъти за лицата с основно образование и над 4 пъти за лицата със средно образование. Делът на работещите бедни с висше образование е едва 5.4%, отчита НСИ.\r\n\t\"Най-висок е делът на бедните сред едночленните домакинства с лице на възраст над 65 години, самотните родители с деца, както и домакинствата с три и повече деца“, посочва още статистическият институт. По негови данни през 2016 г. най-голямо нарастване на риска от бедност в сравнение с предходната година се наблюдава при домакинствата на самотен родител с деца под 18 г. - с 12.2 процентни пункта.\r\n\tДелът на бедните сред ромската етническа общност през 2016 г. е бил 77.1%, а сред представителите на българската етническа група – 15.7%. Сред бедните от българската етническа група преобладават пенсионерите (42.6%), докато при ромската етническа група най-висок е относителният дял на безработните лица (39.1%). По отношение на работещите лица най-висок е относителният дял на работещите бедни сред турската етническа група - 29.0%, при 28.1% работещи бедни от ромската етническа група и 27.9% сред българската етническа група, сочат още данните на НСИ. При лицата, определили се като роми, 78.5% с начално и без образование са бедни, докато при ромите с висше образование няма нито един беден.\r\n\tПрез 2016 г. 31.9% от населението живее в материални лишения.\r\n\tЗа всички етнически групи най-висок е процентът на лицата, които не могат да си позволят едноседмична почивка извън дома, като сред ромите това са 91.9%, за турската етническа група - 77.2%, а за българската етническа група - 50.2%. Над 80% от ромите не могат да посрещнат със собствени средства неочаквани финансови разходи и 70.1% не могат да си позволят консумация на месо, пиле или риба всеки втори ден. При турската етническа група 67.0% от хората не могат да посрещнат със собствени средства неочаквани финансови разходи и 35.0% не могат да си позволят консумация на месо, пиле или риба всеки втори ден.\r\n\tПо-сериозно подобрение през последните години се отбелязва по показателя „население в риск от бедност и социално изключване“. През 2016 г. 40.4% от населението или\r\n\t2 890 300 души са били в риск от бедност. За сравнение през 2012 г. този процент е бил 49.3%.", "date": "2017.06.22", "title": "Пропастта между богати и бедни в България расте"}
{"url": "http://www.mediapool.bg/deputati-vadyat-ot-naftalina-merkite-sreshtu-profesorite-na-kilogram-i-plagiatstvoto-news265640.html", "text": "Депутати от ГЕРБ и Патриотичния фронт са внесли промени в Закона за академичния състав, с които най-после да бъдат въведени национални минимални изисквания към кандидатите за научни степени и звания, както и мерки срещу израстването с плагиатство. Промените целят пресичане на безконтролното роене на доктори и професори след приемането на закона през 2010 година в първия мандат на ГЕРБ при министър Сергей Игнатов. Освен това се въвежда процедура за контрол и санкции срещу израстването с крадени научни трудове.\r\n\tЗа въвеждането на  към кандидатите за научна кариера се говори отдавна, като в миналия парламент бяха внесени няколко законопроекта по темата, но след месеци залежаване, те така и не бяха разгледани. Сега депутатите от ГЕРБ и Патриотичния фронт внасят наново предложенията, около които има консенсус.\r\n\tСъщевременно обаче екипът на служебния образователен министър Николай Денков подготви и  свой вариант на промени, близки до обсъжданите в миналия парламент, с някои подобрения.\r\n\tВсе още не е ясно дали МОН възнамерява да придвижи този законопроект, дали ще го преработва или ще разчита само на законодателната инициатива на депутатите за справянето с тези проблеми. Въвеждането на задължителните минимални изисквания обаче е задължително, за да се изпълни приетата съвсем скоро Национална стратегия за развитие на научните изследвания.\r\n\t\n\n\r\n\tПромените предвиждат кандидатите за придобиване на научна степен и за заемане на академичните длъжности “главен асистент\", “доцент\" и “професор\" да отговорят на минимални национални изисквания към научната, преподавателската, художественотворческата или спортната им дейност.\r\n\tМинималните национални изисквания включват , и  (\r\n\tСамо кандидат, получил не по-малко от минималния брой точки за съответната научна област или професионално направление и за съответната научна степен и академична длъжност, ще отговаря на минималните национални изисквания и ще може да се явява на конкурси. Минималният брой точки и редът за изчисляването им ще се определят допълнително в правилника за прилагане на закона.\r\n\tПредвижда се висшите училища и научните организации да могат да определят в правилниците си и допълнителни изисквания към кандидатите за заемане на академичните длъжности.\r\n\tПри наличие на факти и обстоятелства, които пораждат основателни съмнения в обективността и безпристрастността на член на научното жури, кандидатът за придобиване на научна степен или за заемане на академична длъжност може мотивирано да поиска от факултетния или научния съвет този член на журито да бъде заменен с друг от съответната квота по предвидения от закона ред\r\n\t\r\n\tС промените се въвеждат и мерки срещу академичното израстване чрез плагиатство. Те най-общо предвиждат проверка за плагиатство при оценяването на научния труд и отстраняване от длъжност за хора, за които се докаже, че са я заели с краден научен труд.\r\n\tКогато при оценяването на научния труд член на научното жури установи или се получи писмен сигнал за плагиатство, който не е анонимен и е мотивиран, научното жури задължително се произнася с решение относно наличието или липсата на плагиатство в дисертационния труд.\r\n\tПри постъпил сигнал за плагиатство процедура за оценяване, на която е даден ход, не може да бъде прекратена поради оттегляне на документите на кандидата.\r\n\tКандидатът за придобиване на образователна и научна степен “доктор\" не се допуска до защита на дисертационния труд, когато научното жури е приело решение за наличие на плагиатство в оценявания труд.\r\n\tЗаконът предвижда хора, издигнали се в научната йерархия с плагиатство, да бъдат освобождавани от заеманата академична длъжност.\r\n\tНикъде обаче не е разписано ясно отнемането на научни титли за плагиатство, каквито текстове фигурираха в предложения от служебния образователен министър Николай Денков законопроект.\r\n\t\r\n\tПри системни нарушения при провеждане на процедурите за придобиване на научни степени и за заемане на академични длъжности, както и при неизпълнение на заповедите за отстраняване констатирани нарушения в провежданите процедури, министърът на образованието и науката може да предложи отнемане на институционалната акредитацията на съответното висше училище или акредитацията на съответните докторски програми при научните организации.\r\n\tТази опция беше залегнала и в предлагания от екипа на Николай Денков законопроект.", "date": "2017.06.22", "title": "Депутати вадят от нафталина мерките срещу професорите на килограм и плагиатството"}
{"url": "http://www.mediapool.bg/razshiryavane-na-zelenata-zona-v-sofiya-i-nov-grafik-za-platenoto-parkirane-news265642.html", "text": "Платените паркинги в София да имат ново работно време, което в събота се удължава с четири часа. Зелената зона се разширява и се въвежда безплатен престой в платените зони за автомобилите на театри, музеи, операта и БАН. Това са основните промени в Наредбата за организацията на движението на Столична община, която е  за обществено обсъждане.\r\n\tРазширяването на зелената зона с близо 5000 места в долната част на кв.\"Лозенец\" и в уличките около ул.\"Иван Асен ІІ\" ще струва 2.5 млн. лв. първоначална еднократна инвестиция. Очакваните приходи са 4.6 млн. лв. годишно, като 1.5 млн. лв. ще са разходите, основно за заплати на персонала. Приходите от около 3.5 млн. лв. годишно ще се използват за въвеждането на новата система за таксуване в градския транспорт, която е с прогнозна стойност от 88 млн. лв., става ясно от обосновката на предложението.\r\n\tПлановете са промените да бъдат одобрени в края на юли, но решението в крайна сметка зависи от Столичния общински съвет. Намеренията на общината са новото работно време да влезе в сила още през август, а от есента и разширената зелена зона.\r\n\tЦелта на промените е да се намали трафикът в централната част на София и по този начин да се осигури по-добра среда за живеещите, става ясно от мотивите.\r\n\t\n\n\r\n\tПредложението е \"паяците\" да работят в делничните дни от 8:30 до 19:30 часа, а не от 8 до 19 часа както е сега. Аргументът е, че така родителите спокойно ще могат да си остават децата на детска градина и училище без да плащат за престоя сутрин. Като втори \"положителен ефект\" се посочва, че живеещите в зоната ще могат по-лесно да паркират личните си автомобили, след като се приберат от работа.\r\n\tВ събота работното време на синята зона се удължава с 4 часа. Сега в почивния ден паркирането след 14 часа в центъра е безплатно. Предложението е синята зона вече да работи до 18 часа в събота.\r\n\tУдължаването на работното време на \"паяците\" в синята зона в събота \"ще подобри условията за паркиране с оглед наличието на значителен трафик след 14 ч\", е посочено в мотивите. Освен това бил общоизвестен фактът, че след 14 ч в събота възможностите за паркиране драстично намалявали.\r\n\tНовото работно време на двете зони ще доведе и до промяна на работата на \"паяците\". Те ще влизат в тях само за автомобилите, на които е била поставена скоба и до края на работния ден на зоната водачът не е заплатил санкцията. Затова в делнични дни се предвижда \"паяците\" да влизат в двете зони в диапазона от 18:30 до 19:30 часа, а в синята зона в събота - от 17 до 18 часа.\r\n\tТова ще доведе до повишаване на \"правната култура\" на гражданите и ще ги стимулира да си платят глобата, за да бъдат освободени колите им от поставените \"скоби\", е аргументът на вносителите на наредбата.\r\n\t\r\n\tС промените в наредбата се предвижда и безплатно паркиране в центъра за автомобилите на държавните и общински културни и научни институти. Това са театри, музеи, библиотеки, операта, Българската академия на науките.\r\n\tЦелта е да се облекчи работата на актьорите и учените. Тяхната дейност \"не е комерсиална, но е от определящо значение за обществеността\" и трябва да им се окаже институционална подкрепа, е посочено в мотивите на предложението.\r\n\t\r\n\tЗаложено е и разширяване на зелената зона с 4854 места в два столични района – долната част на кв.\"Лозенец\" и улиците около ул.\"Иван Асен ІІ\" в район \"Средец\".\r\n\tЕднокртанта инвестиция в разширението на зоната ще бъде над 2.5 млн. лв. Средствата ще се използват за купуването на 200 нови \"скоби\" за нарушители и 12 нови автомобила за екипите, които ще ги поставят. Освен това ще бъде отворен офис в \"Лозенец\" за издаване на \"винетки\" за живеещите в платените зони. Очакванията са да бъдат издадени около 3400 стикера. Инвестиция ще бъде направена и в нов наказателен паркинг за репатрираните коли в кв.\"Яворов\". Ще бъдат купени и 3 автомобила за поставяне на знаците с новото работно време. Ще бъдат ремонтирани и около 4620 кв.м в малките улички около ул.\"Цар Иван Асен ІІ\" преди да се разчертаят новите платени места.\r\n\tОчакваните годишни приходи от новите около 5000 места са изчислени на 4.63 млн. лв. Разходите ще са основно са заплатите на персонала – назначаването на 94 нови служители, които ще струват годишно малко над 1 млн. лв. Това прави средна брутна заплата на контрольорите около 950 лв. месечно, става ясно от представените разчети.\r\n\tЗа да се освободят тротоарите от паркиралите автомобили, ще бъдат поставени 35 800 антипаркинг колчета, което ще отнеме до 6 месеца. След това ще се поставят знаците с новото работно време и указателните табели. Накрая ще се направи разчертаването на новите зелени зони, за което ще са необходими до 15 дни, е посочено в доклада. Това означава, че новите платени зони може да влязат в сила чак от 2018 г.", "date": "2017.06.22", "title": "Разширяване на зелената зона в София и нов график за платеното паркиране"}
{"url": "http://www.mediapool.bg/shestima-stolichni-lekari-otivat-na-sad-za-smartta-na-19-godishna-rodilka-news265647.html", "text": "за превръщане на матката в първоначално огнище на инфекция и източник на сепсис\".\r\n\tОпределената за лекуващ лекар на родилката д-р Байданов-Василева обаче пренебрегнала появилите се силни болки, от които в следващите дни момичето дори припаднало. Въпреки обвиняемата се запознала лично със състоянието на пациентката, тя не назначила \"микробиологични и копрологично изследвания\".\r\n\t\"Д-р Байданова-Василева не извършила правилно диагностициране на влошеното клинично състояние на пациентката си. Вместо това на 16.09.2011 г., въпреки констатираните усложнения при родилката, д-р Байданова-Василева взела решение да я изпише\", описват хронологията на случая разследващите.\r\n\tСлед като състоянието на младата жена продължило да се влошава, на 20 септември същата година тя е приета по спешност в \"Пирогов\". След разширен консилиум в болницата е взето решение да й бъде извършена диагностична лапароскопия. Операцията извършил д-р Филипов, а консултанти били д-р Червеняков, д-р Христов и д-р Цеков.\r\n\tРезултатите от нея показали необходимост от спешното отстраняване на матката и вторично засегнатото дебело черно на пострадалата, \"тъй като имало наличие на тежка патология в дебелото черво, с възпалителни некротични изменения и предполагаем патологичен процес в матката\".\r\n\tВместо това, д-р Филипов решил да изчака, като никой от тримата консултиращи случая негови колеги не изразили противоположно мнение, а поставили грешната диагноза – остър сигмоидит, смята държавното обвинение.\r\n\t\"През следващите дни след лапароскопията състоянието на младата жена продължило да се влошава. На 28.09.2011 г. било взето решение тя да бъде преместена в \"Клиника по нефрология\", към УМБАЛ \"Александровска\". Впоследствие на 07.10.2011 г. на пациентката била извършена лапаротомия, като била отстранена матката и част от дебелото черво. Въпреки положените усилия от страна на медиците в УМБАЛ \"Александровска\" на 24.10.2011 г., в гр. София пациентката починала, вследствие на развил се сепсис\", посочват още от прокуратурата.\r\n\tПредстои Софийският градски съд да насрочи делото срещу шестимата медици за разглеждане по същество.", "date": "2017.06.22", "title": "Шестима столични лекари отиват на съд за смъртта на 19-годишна родилка"}
{"url": "http://www.mediapool.bg/brekzit-e-v-tsentara-na-sreshtata-na-varha-na-es-news265630.html", "text": "Брекзит е в центъра на срещата на върха на лидерите на ЕС в Брюксел, която започва в четвъртък вечерта и ще продължи и в петък. Британският премиер Тереза Мей съобщи, че ще представи на останалите лидери от съюза намеренията на страната си в преговорите за съдбата на европейските граждани, живеещи във Великобритания, които са директно засегнати от Брекзита.\r\n\tСпоред европейски дипломат обаче Мей ще направи кратко изказване и изобщо няма да става дума да се започват разговори, а още по-малко преговори по темата. Представители на европейските институции са поискали Мей да не повдига въпроса, тъй като той трябва да бъде обсъждан от официалните преговарящи на двете страни Мишел Барние за ЕС и Дейвид Дейвис за Лондон.\r\n\tЕдин от основните въпроси, който трябва да се обсъди на тази среща, е и преместването на две от европейските агенции, които в момента се намират в Обединеното кралство - Агенцията по лекарствата и Европейския банков орган.\r\n\t\r\n\tПри пристигането си в Брюксел германският канцлер Ангела Меркел каза, че бъдещето на ЕС с 27 страни членки е приоритетно в сравнение с въпроса за преговорите с Великобритания за Брекзита, съобщи Франс прес.\n\n\r\n\t\"За мен оформянето на бъдещия облик на 27-те членове е приоритетен въпрос в сравнение с въпроса за преговорите с Великобритания за нейното излизане от ЕС. Искаме разговорите да бъдат проведени в добър тон и дух, но ние трябва да се съсредоточим преди всичко върху бъдещето на 27-те\", каза Меркел.\r\n\tТя допълни, че ЕС иска преговорите за Брекзита да протекат бързо и интензивно и да се направи така, че да се запази единството на съюза.\r\n\t\r\n\t\r\n\tПреди срещата председателят на Европейския съвет Доналд Туск разпространи позиция, в която споделя мечтата си Великобритания да не напуска ЕС.\r\n\t\"Мнозина британски приятели ме попитаха дали би било възможно това, отговорих им, че ЕС е изграден заради мечти, изглеждали непостижими. Кой знае, може да съм мечтател, но не съм единствен\", добавя Туск с намек към текста на песента Imagine (Представи си) на легендарните \"Бийтълс\".\r\n\t\r\n\t\"Никога досега не съм бил толкова уверен, че нещата вървят в правилна посока\", коментира той по повод последните политически събития в ЕС.\r\n\tТуск отбелязва, че повод за предпазливия му оптимизъм са резултатите от изборите в България, Холандия, Австрия и Франция.\r\n\tПо неговите думи днес икономиката в ЕС бележи ръст във всяка от 28-те държави, безработицата намалява, постигнато е споразумение по дълговете на Гърция, побеждават проевропейски лидери, а противниците им губят почва, посочва Туск, цитиран от БТА.\r\n\tУспяхме да запазим политическо единство пред лицето на многобройни предизвикателства. Трябва да покажем политическо единение, да възвърнем контрола си върху събитията, които понякога ни ужасяват, добавя председателят на Европейския съвет.\r\n\t\r\n\tДруги теми на срещата на върха ще бъдат \"Парижкото споразумение за изменението на климата\" и \"Дигитална Европа\".\r\n\tВ петък премиерите на Естония, България и Австрия ще представят официално в Брюксел и 18-месечната програма на Съвета на ЕС (1 юли 2017 г. - 31 декември 2018 г.).\r\n\tВечерта в петък премиерът Бойко Борисов ще бъде в Берлин, където ще се срещне с представители на Фондацията на семейните предприятия, за да представи България като инвестиционна дестинация.\r\n\tВ рамките на посещението си в германската столица той ще разговаря и с федералния министър на финансите Волфганг Шойбле.", "date": "2017.06.22", "title": "Брекзит е в центъра на срещата на върха на ЕС"}
{"url": "http://www.mediapool.bg/stoicho-katsarov-ako-e-nalitse-upravlenska-impotentnost-nie-sme-gotovi-da-badem-vashata-viagra-news265641.html", "text": ". С тези думи д-р Стойчо Кацаров от Центъра за защита правата в здравеопазването (ЦЗПЗ) разкритикува налаганите от здравните власти финансови лимити на болниците.\r\n\t“Целият балон на управленско усилие няма да доведе до нищо. Лимитите са израз на мързел от страна на администрацията. Най-лесно е да ограничиш разходите, като ги разделиш на порции, но това убива конкуренцията, качеството, мотивацията за растеж и развитие“, коментира той.\r\n\tВ четвъртък ЦЗПЗ и Асоциацията на частните болници предложиха ссеки да има лична осигурителна сметка, а държавата да осигурява само деца и пенсионери. Според тях държавата трябва да осигурява само деца и пенсионери, тъй като останалите групи, осигурявани от нея, биха могли сами да плащат здравните си осигуровки в пълен размер.\r\n\tТе предлагат личната осигурителна сметка да съдържа данни за сумата, внесена на името на пациента като месечни здравни вноски и данни за разходите, платени от НЗОК за неговото лечение.\r\n\t“Медицинските стандарти, 20 от които вече са отменени от съда, не само не подобряват работата на болниците и лекарите, а допълнително задълбочават кризата в системата“, коментира още Кацаров.", "date": "2017.06.22", "title": "Стойчо Кацаров:  Ако е налице управленска импотентност, ние сме готови да бъдем вашата виагра"}
{"url": "http://www.mediapool.bg/okolo-5-protsenta-ot-naselenieto-na-sveta-e-upotrebyavalo-narkotitsi-news265648.html", "text": "Около 5 процента от световното население е използвало наркотици поне веднъж през последните години, а близо 30 милиона души може да са зависими от дрога до такава степен, че да се нуждаят от лечение, обяви Службата на ООН по наркотиците и престъпността, цитирана от Асошиейтед прес.\r\n\t \r\n\tВ годишния си доклад, публикуван в четвъртък, тя посочва, че от всички смъртни случаи, свързани с наркотици, по света годишно около 25 процента са регистрирани в САЩ, а смъртността там продължава да расте, като през 2015 г. броят на тези случаи е надхвърлил 52 000.\r\n\t \r\n\tВ документа се казва, че почти 12 милиона души по света използват наркотици венозно, 1.6 милиона живеят с ХИВ, а 6.1 милиона - с хепатит С. \n\n\r\n\t \r\n\tОт стремителното нарастване на производството на кокаин и опиум се възползват терористични организации и престъпни групировки, предупреждава докладът, цитиран от Ройтерс.\r\n\t \r\n\tОтглеждането на растението кока се е увеличило с близо 30 на сто между 2013 и 2015 г. поради бума на коката в Колумбия. В резултат се увеличава употребата на кокаин на два огромни пазара - Северна Америка и Европа, посочват експертите на ООН в областта на наркотиците.\r\n\t \r\n\tКоличеството на кокаина, заловен в азиатските страни, се е увеличило с 40 процента през 2015 г. Данните за миналата година още не са налице.\r\n\t \r\n\tЗасадените с кока площи в Колумбия са се удвоили заради високите пазарни цени на листата кока и поради това, че властите са престанали да пръскат насажденията, за да ги унищожат.\r\n\t \r\n\tМирното споразумение, постигнато миналата година между партизанската организация ФАРК и правителството, също е изиграло известна роля. В колумбийския бизнес с кока участваха групировки, занимаващи се с наркотрафик, както и бунтовнически групировки.\r\n\t \r\n\tМеждувременно световното производство на опиум, от който се прави хероин, е скочило с 30 процента през 2016 г., основно заради по-добрата макова реколта в Афганистан след особено слабата реколта предходната година.\r\n\t \r\n\tАфганистан е най-големият производител на опиум в света, като този бизнес се контролира в страната от талибаните.\r\n\t \r\n\tТалибаните печелят между 150 и 200 милиона долара годишно от данъка, който събират от произвеждащи опиум фермери и от контрабандистите, и това е половината от годишните им приходи, отбелязва Службата на ООН по наркотиците и престъпността.\r\n\t \r\n\tВ Африка се наблюдава по-бърз растеж в употребата на хероин в сравнение с където и да било другаде. Броят на наркозависимите в Кения, Танзания, Мозамбик, Замбия, Нигерия и Кот д'Ивоар се е увеличил, тъй като тези страни са част от т.нар. южен маршрут за трафик от Афганистан до Европа.\r\n\t \r\n\tВ САЩ засилващия се приток на мексикански хероин през 2015 г. е довел до разрастване на епидемичната употреба на синтетични наркотици. През 2015 г. от свръхдоза опиоиди в САЩ са починали около 33 000 души.\r\n\tДокато пазара на стимуланти от рода на амфетамините се разраства, особено в Азия, трафикът на канабис в последните години запазва постоянно равнище.\r\n\t \r\n\tЗначителни количества канабис са задържани в Северна и Южна Америка и в Северна Африка. Най-големите производители в Европа са Холандия и Албания.\r\n\t \r\n\tОколо 183 милиона души използват канабис, много повече, отколкото тези, които употребяват амфетамини (37 милиона), наркотици от рода на опиума (35 милиона), екстази (22 милиона) или кокаин (17 милиона), сочат данните от доклада.\r\n\t \r\n\tОколо 190 0000 души по света умират вследствие на употребата на наркотици.", "date": "2017.06.22", "title": "Около 5 процента от населението на света е употребявало наркотици"}
{"url": "http://www.mediapool.bg/putin-stana-za-smyah-s-falshivo-video-za-ruski-avioudari-v-siriya-news265605.html", "text": "В третата част на документалния сериал на Оливър Стоун \"Интервюта с Путин\", руският президент показва на режисьора видео от мобилен телефон, показващо, по думите му, \"как действат нашите военновъздушни сили\" срещу бойци на \"Ислямска държава\", които бягат \"с оръжие\". Видеото обаче не показва руски самолети, обстрелващи бойци на \"Ислямска държава\" в Сирия. В действителност Путин показва старо видео на американски хеликоптер Apache, който стреля по талибански бойци в Афганистан.\r\n\tОрганизацията , която се занимава с разследване на военни конфликти, сравни двата видеоклипа и установи, че те са идентични, но различно озвучени.\r\n\t \r\n\tОригиналното видео може да се види тук:\r\n\tОригиналният видеоклип, споделен в Noodle Remover News от Алексей Ковальов, съдържа разговор между украински пилоти на руски език, изпълняващи мисия в Донбас през 2014 г.\r\n\tТака смесвайки и обединявайки американското и украинско видеосъдържание, Путин представя пред Оливър Стоун \"доказателство\" за руските авиоудари в Сирия срещу ИД.\r\n\tФалшивото видео, което показва Путин, може да се види по-долу. То е качено в YouTube на 9 март 2016 г. от потребител с име \"Еделвеис Арарат\".Source: YouTube / User Edelveis Ararat from 2016\r\n\tПодмяната е забелязана от Ферин Панасенко, който коментира във Фейсбук: \"това е всичко, което бихте искали да знаете за руската пропаганда-безсмислена и безжалостна\".\r\n\tВ описанието на фалшивото видео в YouTube се казва, че то е заснето от руски хеликоптер Ми-28Н, но в действителност видеото е заснето от американки хеликоптер Apache, а украинските пилоти, чиито гласове са наложени на видеосъдържанието, управляват Ми-24.\r\n\tТова съвсем не е първият случай, в който Русия представя подвеждаща или фалшива информация за борбата си с ИД в Сирия. Както е видно от доклада на Атлантическия съвет \"Объркване, измама, унищожение\", Русия често посочва неточни локации на своите въздушни удари в Сирия, лъжливо заявявайки, че те са насочени към зони, контролирани от ИД.\r\n\tРазкритията за фалшивото видео, показано от Путин на Оливър Стоун и запечатано в документалния филм, провокира подигравки в социалните мрежи по адрес на руските власти и лично към Путин, който по конституция е върховен главнокомандващ на държавата.\r\n\tВ сряда прессекретарят на Кремъл Дмитрий Песков заяви, че видеозаписът, на който уж се виждат руски авиоудари в Сирия, е бил даден на Путин от министъра на отбраната Сергей Шойгу.\r\n\t\"Мога да потвърдя. Това са материали на Министерството на отбраната, това е част от техния доклад до президента. Министърът на отбраната е представил това на президента и една част е била демонстрирана от президента пред Оливър Стоун\", каза Песков, отговаряйки на въпрос наистина ли на видеото са запечатани действията на руската авиация.\r\n\tПесков определи като \"неверни\" и \"неуместни\" твърденията, че Путин е показал на Стоун работата на военната авиация на друга държава.\r\n\tВ отговор на въпрос на кого принадлежи устройството, с което Путин показва записа, след като той често напомня, че не ползва мобилни телефони, Песков казва: \"На един от сътрудниците...обезпечаващи работата на президента\".", "date": "2017.06.22", "title": "Путин стана за смях с фалшиво видео за руски авиоудари в Сирия"}
{"url": "http://www.mediapool.bg/i-drugi-visoki-blokove-vav-velikobritaniya-sa-opasni-news265650.html", "text": "Проверката на външното покритие на високи жилищни сгради във Великобритания след опустошителния пожар в Западен Лондон, при който загинаха 79 души, показа, че част от използваните фасадни плоскости са възпламеними, съобщи британският премиер Тереза Мей, цитирана от световните агенции.\r\n\tСпоред канцеларията на министър-председателката около 600 многоетажни сгради в страната има облицовка, подобна на тази на Гренфел тауър в Лондон, посочват Франс прес и Асошиейтед прес.\r\n\tСлед бедствието в 24-етажния жилищен блок в британската столица миналата седмица, повдигнало въпроса за качеството на външната облицовка на сградата, правителството разпореди да се извършат инспекции на всички блокове с жилища за социално слаби и управлявани от публичните власти.\r\n\t\"Малко преди идването ми в Камарата на общините ме информираха, че според част от тестовете облицовките са горими\", каза Мей.\r\n\t\"Компетентните органи и пожарникарите са уведомени и в момента вземат всички възможни мерки за гарантиране на безопасността на тези сгради и за надлежното осведомяване на обитателите, посочи тя.\n\n\r\n\t\"Знам, че много от живеещите във високи блокове са разтревожени след случилото се в Гренфел. Всички управители на подобни сгради получиха указания да извършат допълнителни тестове за пожарна безопасност и да се уверят, че процедурите са спазени. Алармирахме също частните собственици и сме им предоставили нашите тестове безплатно\", допълни министър-председателката.\r\n\tМей каза, че резултатите от проверката дали в Гренфел тауър са били спазени разпоредбите за безопасност ще бъдат огласени до 48 часа.", "date": "2017.06.22", "title": "И други високи блокове във Великобритания са опасни"}
{"url": "http://www.mediapool.bg/velikobritaniya-e-izpravena-pred-nova-faza-na-terorizma-news265651.html", "text": "Британският министър на вътрешните работи Амбър Ръд заяви днес, че страната е навлязла в нова фаза на глобалния тероризъм, съобщи Асошиейтед прес.\r\n\tРъд каза пред Камарата на общините, че от юни 2013 г. до нападението на Уестминстърския мост през март в страната са били предотвратени 13 заговора, вдъхновени от или свързани с ислямистки екстремисти. От март са били осуетени още пет заговора.\r\n\t\"Сега смятаме, че се сблъскваме с нова тенденция в заплахата, пред която сме изправени\", заяви Ръд. Според нея трябва да се направи повече за справяне с екстремистите, които искат да радикализират британски младежи и да ги използват като оръжие.\r\n\tБританските сили за сигурност предупреждават от месеци, че граждани на страната, които са пътували, за да се бият в редиците на джихадистката групировка \"Ислямска държава\", представляват заплаха за Великобритания при връщането си у дома.", "date": "2017.06.22", "title": "Великобритания е изправена пред нова фаза на тероризма"}
{"url": "http://www.mediapool.bg/moskva-ima-visoka-stepen-na-sigurnost-che-liderat-na-islyamska-darzhava-e-likvidiran-news265652.html", "text": "Руското министерство на външните работи заяви, че има \"висока степенна сигурност\", че лидерът на терористичната организация \"Ислямска държава\" Абу Бакр Ал Багдади е мъртъв, съобщи Ройтерс.\r\n\tМиналата седмица Русия каза, че нейните въоръжени сили са убили при въздушен удар водача на джихадистката групировка. Съединените щати обаче заявиха, че тази информация не може да бъде потвърдена, а западни и иракски представители посрещнаха новината със скептицизъм.\r\n\tСъщевременно оглавяваната от САЩ международна антиджихадистка коалиция съобщи, че е в процес на съставяне на база данни за чуждестранните бойци на ИД, които се завръщат в родните си страни, съобщи Франс прес, като се позова на Брет Макгърк, американския представител в коалицията.\r\n\tМакгърк съобщи новината на международна конференция по въпросите на сигурността в Израел. Целта на тази база данни е да се предотвратят атаки като онези в Европа, обясни той.\r\n\t\"Нашата коалиция в момента изготвя глобална база данни, благодарение на мрежа за обмен на информация, за да се увери, че всички онези, които се бият на страната на ИД, ще могат да бъдат идентифицирани при пътни проверки, на граничните пунктове или по време на рутинни полицейски мисии\", заяви Макгърк.\n\n\r\n\tТой отбеляза, че международната коалиция е постигнала успех в усилията си да попречи на нови чуждестранни бойци да се присъединят към редиците на ИД в Сирия.\r\n\t\"Ние блокирахме голяма част от потока на чуждестранни бойци към Сирия, идващ от Турция. Ние минахме от стотици бойци на седмица до само шепа нови бойци на месец\", каза Макгърк.", "date": "2017.06.22", "title": "Москва: \"Има висока степен на сигурност\", че лидерът на \"Ислямска държава\" е ликвидиран"}
{"url": "http://www.mediapool.bg/nyakolko-vaprosa-bez-otgovor-za-boltovete-ot-kolata-na-lozan-panov-news265608.html", "text": "Два дни след огласения от Военно-окръжната прокуратура отказ за образуване на разследване по случая с липсващите и разхлабени болтове от колата на НСО, предоставена на председателя на Върховния касационен съд (ВКС) Лозан Панов, въпросите са много повече, отколкото отговорите.\r\n\tВсъщност, държавното обвинение отговори на един-единствен въпрос – ще образува ли разследване? Не.Защо?\r\n\tОт дългото 14 страници постановление на полк. Спас Илиев се разбра, че разследване би могло да има, ако той бе открил данни, че болтовете на задната лява гума на \"Мерцедес\"-а, ползван от Панов, са развити умишлено от някого. Такива обаче нямало. Нито за зловредна намеса от страна на служители на НСО, нито за такава от \"трети лица\".\r\n\tВъпреки че полк. Илиев бе категоричен в мнението си, че досъдебно производство не трябва да има, той все пак разсъждава над вероятните причини за инцидента.Как?\r\n\tСлед като няма шанс болтовете да са разхлабени умишлено, значи всичко е станало случайно. Такава е елементарната логика. Не и според полк. Илиев. Защото той едновременно допуска и отхвърля двете възможности, прилагайки взаимно изключващи се аргументи.\r\n\t\"Няма никакви данни за умишлено повреждане на лекия автомобил от трети лица. Като се изключи тази възможност, остават две вероятности за получаване на повредата – предизвикано от неравностите по пътя саморазвиване на болтовете (с ниска степен на вероятност предвид експертното мнение, че шумът трябва да се засилва) или нарочно развиване на болтовете от страна на самия служител при НСО (за което също няма достатъчно данни)\", пишеше в постановлението на Военно-окръжната прокуратура.\r\n\tОт аргументите на полк. Илиев излиза, че първата вероятност се аргументира от две независими една от друга експертизи (по думите на говорителя на главния прокурор Румяна Арнаудова – бел.ред.), според които е възможно болтовете на задната лява джанта да се саморазвият при шофиране с висока скорост по път с неравности и множество завои \"с малък радиус на завиване\".\r\n\tТази хипотеза обаче се отхвърля от същите тези експерти, които твърдят пред разследващите, че звукът от саморазхлабващи се болтове не е такъв, какъвто го описват Панов и шофьорът му.\r\n\tДругата версията (че гардът на Панов умишлено е развил болтовете – бел.ред.), която на практика отхвърля основната (че няма умишлена човешка намеса – бел.ред.), пък е обяснена още по-мъгляво. Дори абсурдно.\r\n\tПолк. Илиев надълго и нашироко се е занимал с начина, по който охранителят на Панов му е бил зачислен от НСО – тъй като двамата се познавали от \"детски години\" и председателят на ВКС сам пожелал именно този служител.\r\n\tТази част от постановлението на военния прокурор няма общо нито със самия инцидент, нито с целта на проверката, освен ако полк. Илиев не подозира, че охранителят на Панов и негов познат от детинство не е инсценирал инцидента. Такова твърдение обаче липсва в постановлението. Присъства само като внушение, което така и не бе изречено на глас от никого.\r\n\tВ крайна сметка какво установи прокуратурата...Какво?\r\n\tНа практика – нищо. Още повече, че самата Румяна Арнаудова призна, че на експертите, дали заключения по проверката, изобщо не е бил поставян въпросът – дали развиването на болтовете е резултат на човешка намеса?\r\n\tОт разясненията й стана ясно, че подобна задача не била  защото те били технически лица, а с отговора на този основен за проверката въпрос се занимават само разследващите. Посредством гледане на записи от охранителните камери в гаража на НСО и четене на дневници за дежурствата в службата.\r\n\tДали обаче това е достатъчно, за да е сигурна прокуратурата, че болтовете на са развити умишлено по време на пътуването на Панов до Берковица и обратно, например? Въпросът е риторичен.\r\n\tДопълнителен детайл към цялата тази картинка е отговорът на дистрибуторите на \"Мерцедес\" за България от \"Силвър стар моторс\" на запитване на \"Капитал\". Според него твърдението, че болтовете могат да се саморазвият при шофиране на път с неравности и много завои, всъщност е редактирано от самата прокуратура. Защото заключението на експертите от \"Силвър стар моторс\" е било, че това е възможно, но само ако болтовете не са били затегнати предварително. Която част не присъстваше в постановлението на полк. Спас Илиев.\r\n\tДали тази липса се дължи на факта, че постановлението е било редактирано лично от Арнаудова преди да бъде публикувано (видно от мета данните на текстовия файл – бел.ред.), или на някаква друга причина, така и не стана ясно.Кой?\r\n\tТака идва ред на основния въпрос – кой има интерес този случай да бъде потопен в блато от въпроси без отговор, от догадки, взаимно изключващи се хипотези и внушения?\r\n\tПървата вероятност е, че най-голям интерес от това има прокуратурата. Защото тезата, че болтовете са се саморазвили, напълно я освобождава от отговорността да разследва евентуален опит за сплашване, предупреждение или, не дай, Боже, атентат.че не в държавата има мафия, а мафията си има държава", "date": "2017.06.22", "title": "Няколко въпроса без отговор за болтовете от колата на Лозан Панов"}
{"url": "http://www.mediapool.bg/severna-koreya-nareche-tramp-psihopat-news265649.html", "text": "Северна Корея определи днес президента на САЩ Доналд Тръмп като психопат, съобщи Франс прес.\r\n\tАгенцията отбелязва, че това е станало в момент на засилено напрежение между двете страни заради смъртта на американския студент Ото Уормбиър, върнат в родината си в кома, след като лежа в затвор в КНДР.\r\n\tВ. \"Нодон синмун\", официален орган на управляващата в затворената комунистическа държава Корейска трудова партия, писа, че Доналд Тръмп се намира в трудна вътрешнополитическа ситуация. Той обмисля идеята за превантивен удар срещу Северна Корея, за да отклони вниманието от вътрешната политическа криза, коментира изданието в уводна статия.\r\n\t\"Южна Корея трябва да си даде сметка, че следването на този психопат Тръмп може да доведе само до катастрофа\", предупреждава севернокорейският официоз.\r\n\tОт началото на миналата година Северна Корея извърши два ядрени опита и изстреля десетки ракети, което доведе до нарастване на напрежението на полуострова, отбелязва Франс прес.\n\n\r\n\tСмъртта на 22-годишния Ото Уормбиър, върнат в САЩ на 13 юни в състояние на кома след 18-месечен престой в затвор в Северна Корея, само влоши ситуацията.\r\n\tСтудентът беше осъден на 15 години принудителен труд за кражба на пропаганден плакат.\r\n\tДоналд Тръмп порица режима в Северна Корея, определяйки го като брутален, и заяви, че е решен \"да попречи невинни да изживяват подобни трагедии в ръцете на режими, които не спазват върховенството на закона или най-елементарно благоприличие\".\r\n\tПрезидентът на Южна Корея Мун Дже-ин също обвини Пхенян за смъртта на американския студент. \"Мисля, че вече можем да смятаме севернокорейския режим за нерационален\", коментирра той пред американската телевизия Си Би Ес.\r\n\tВ понеделник два американски бомбардировача Б-1 прелетяха над Корейския полуостров в рамките на съвместно военно учение с Южна Корея и Япония, отбелязва още Франс прес, цитирана от БТА.", "date": "2017.06.22", "title": "Северна Корея нарече Тръмп \"психопат\""}
{"url": "http://www.mediapool.bg/brendo-e-osaden-na-10-g-i-polovina-za-trafik-na-kokain-v-bukuresht-news265612.html", "text": "Евелин Банев-Брендо е осъден окончателно на 10 години и половина затвор от Апелативния съд в румънската столица Букурещ за трафик на 51 кг кокаин, предаде БТА в четвъртък.\r\n\tПреди година българинът получи на първа инстанция 14-годишна присъда, която сега е намалена от магистратите в северната ни съседка. Междувременно той бе осъден на 20 години затвор за наркотрафик и от Апелативния съд в Милано.\r\n\tЗаради разследването срещу него в Румъния Брендо бе обявен за международно издирване от Интерпол и докато името му все още стоеше в червения бюлетин на организацията той се яви лично в Миланския съд, за да чуе тамошната си присъда по обвинението му като организатор на наркоканал.\r\n\tВластите в Букурещ още през 2013 г. поискаха от България Брендо да бъде предаден, за да го изправят пред съда. Тогава Софийският градски съд (СГС) поиска допълнителна информация по случая, за да се произнесе по Европейската заповед за арест на Банев. Отговор от Румъния обаче така и не последва и след 4-месечно чакане СГС окончателно прекрати производството.\r\n\tДни преди старта на делото му в Италия в началото на март 2013 г., 10-годишната му дъщеря Лара бе отвлечена и след 47 дни в плен изненадващо бе освободена, като така и не стана ясно дали е платен откуп за свободата й. Извършителите на отвличането не са открити и до днес. Докато полицията все още издирваше детето пък, Банев отказа да дава обяснения пред италианския съд, след което бе осъден на две инстанции.\n\n\r\n\tВ началото на 2015 г. стана ясно, че българските власти нямат никаква представа къде се намира Банев, тъй като след оправдаването му по делото у нас на втора инстанция, той не е имал забрана да напуска страната и е бе с най-леката мярка за неотклонение - \"подписка\". И докато медиите опитваха да разберат къде се намира Брендо, той издаде роман, озаглавен \"Съзирам душата на България\" и вдъхновен от престоя му зад решетките. В крайна сметка Банев се появи на заседание на Софийския апелативен съд (САС) по делото си в България през септември 2015 г.\r\n\tВ средата на март т.г. апелативният съд го осъди на 6 години затвор по обвинението му за участие в организирана престъпна група за пране на пари от наркотрафик. Доведеният му брат Симо Карайчев, който на първа инстанция получи 3-годишна условна присъда, пък получи 3 години ефективно. Останалите две подсъдими – бившата съпруга на Брендо Моника Добринова и вдовицата на убития през 2005 г. Константин Дишлиев – Десислава, бяха напълно оправдани.\r\n\tДелото бе разгледано от САС за втори път, след като Върховния касационен съд (ВКС) го върна на тази инстанция в края на май 2015 г. заради тежко процесуално нарушение. Тогава върховните магистрати отмениха оправдателната присъда на Банев, произнесена от апелативния съд при първото разглеждане на казуса през 2014 г.\r\n\tНа първа инстанция Брендо бе осъден на 7 години и половина затвор от СГС, но така и не се доказа, че личното му имущество е било придобито чрез пране на пари. Добринова, Карайчев и Дишлиева получиха тогава по 3 години условно с по 5 години изпитателен срок. През 2015 г. ВКС отмени и техните оправдателни присъди, произнесени на втора инстанция.\r\n\tЕвелин Банев и съучастниците му бяха привлечени като обвиняеми по това дело през април 2007 г. Те бяха обвинени, че от 17 октомври 2002 г. до края на май 2005 г., участвайки в бандата, са превеждали парични суми от различни сметки в чужбина към \"Прайвът файнънс юниън\" АД, като са \"знаели или предполагали\", че средствата са придобити от наркотрафик.", "date": "2017.06.22", "title": "Брендо е осъден на 10 г. и половина за трафик на кокаин в Букурещ"}
{"url": "http://www.mediapool.bg/kanadets-e-obvinen-za-napadenie-nad-politsai-na-letishte-v-michigan-news265613.html", "text": "Канадец бе задържан и обвинен за намушкването на полицай на летището във Флинт, американския щат Мичиган, предаде Асошиейтед прес в четвъртък.\r\n\tНападението е извършено в сряда сутринта местно време на международно летище \"Бишъп\", уточнява БТА.\r\n\tНападателят е 50-годишният Амор Фтоуи от Квебек, който пристигнал в САЩ на 16 юни. Срещу него е повдигнато обвинение в извършване на насилие на летище.\r\n\tСпоред свидетелски показания Фтоуи намушкал с нож лейтенант Джеф Невил, надавайки викове\"Аллах е велик\".\r\n\tКанадецът искал да отмъсти за убийството от американските военни на мирни граждани в Сирия, Ирак и Афганистан, обясни началникът на представителството на ФБР в Мичиган Дейвид Хелиъс.\n\n\r\n\tРаненият полицай Джеф Невил е в стабилно състояние и без опасност за живота, въпреки че първоначално е бил в критично състояние, допълва Асошиейтед прес.", "date": "2017.06.22", "title": "Канадец е обвинен за нападение над полицай на летище в Мичиган"}
{"url": "http://www.mediapool.bg/parlamentat-nominira-18-kandidati-za-vss-news265614.html", "text": "Двама адвокати бяха номинирани за членове на Висшия съдебен съвет (ВСС) от квотата на парламента в последния ден преди изтичането на срока, става ясно от сайта на Народното събрание.\r\n\tТова са Нели Виодорова, издигната от независимия депутат Ангел Исаев и Ангелинка Николова, предложена от \"Воля\". Така кандидатите, които ще се борят за 11 места от парламентарната квота в съвета, станаха общо 18.\r\n\tВсеки от тях трябва да представи до 5 юли своята концепция за дейността му във ВСС, решиха в сряда депутатите от правната комисия, въпреки че в Закона за съдебната власт (ЗСВ) изрично е посочено, че \"в 14-дневен срок от публикуването на кандидатурите всеки кандидат представя на комисията, която подготвя избора, писмена концепция за работата си като член на Висшия съдебен съвет\", както и имотна декларация.\r\n\tПредседателят на правната комисия Данаил Кирилов (ГЕРБ) обаче изтъкна, че срокът не бил еднакъв за всички номинирани, тъй като имената им били издигани и публикувани в сайта на парламента по различно време. Затова с колегите му приеха 14-дневният срок да почва да тече от четвъртък, когато изтича периодът, в който могат да се правят номинации.\r\n\tТози алтернативен регламент не важеше за кандидатите на съдиите, които също бяха номинирани по разично време, но всеки от тях спази изискването в ЗСВ и представи концепция и имотна декларация в предвидения 14-дневен срок след номинирането му.\n\n\r\n\t11 от предложените от парламента кандидати за ВСС са за Съдийската колегия, в която има шест места за попълване. Останалите 7 номинирани са за Прокурорско-следователската колегия, в която ще влязат петима, избрани от депутатите.\r\n\tОсвен издигнатите в сряда Нели Виодорова и Ангелинка Николова, за Съдийската колегия бяха предложени още зам.-председателят на Върховния административен съд и вече веднъж член на съвета Боян Магдалинчев, Вероника Имова от Върховния касационен съд (номинирани от ГЕРБ), Марина Дойчинов от ВАС, Диана Хитова от ВКС, Даниела Марчева от Софийския апелативен съд, Драгомир Кояджиков от Апелативния спецсъд (издигнати от БСП), Стефан Гроздев от САС (предложен от ДПС), зам.-шефът на Софийската апелтативна прокуратура Йордан Стоев и адвокат Боян Новански (издигнати от \"Обединени патриоти\").\r\n\tКандидатите за прокурорско-следователската колегия на ВСС пък са районният прокурор на Пловдив Гергана Мутафова, окръжният прокурор на Бургас Калина Чапкънова (ГЕРБ), Маринела Тотева от Върховната административна прокуратура, Светлана Бошнакова от Върховната касационна прокуратура (БСП), следователката Пламена Апостолова (ДПС) и варненският обвинител Владислав Томов (\"Воля\").", "date": "2017.06.22", "title": "Парламентът номинира 18 кандидати за ВСС"}
{"url": "http://www.mediapool.bg/shefat-na-nso-umishleno-ne-seziral-prokuraturata-za-tehnicheskata-neizpravnost-v-kolata-na-panov-news265615.html", "text": "Инцидентът с липсващите и разхлабени болтове на задната лява джанта от автомобила на НСО, превозващ председателя на Върховния касационен съд (ВКС) Лозан Панов, е бил преценен от ръководството на службата като \"техническа неизправност\" и затова по случая не е била сезирана прокуратурата.\r\n\tТова става ясно от официална позиция на шефа на НСО Ангел Антонов, разпространена цели 3 седмици, след като той е бил уведомен за случилото се лично от Панов и охранителя му.\r\n\tЛюбопитното е, че позицията на Антонов е публикувана в сайта на службата едва в сряда вечерта като реакция на интервю на бившия служител на НСО Николай Марков пред бТВ по-рано през деня.\r\n\tВ него той обвини ръководството на службата, че реално е подчинено на интересите на ДПС. По повод инцидента с колата на председателя на ВКС, Марков коментира, че най-вероятно болтовете на задната лява джанта не са били поставени правилно при смяната на зимните с летни гуми.\r\n\t\"И от това произлезе тотален скандал, в който НСО взе страна във война на институциите. НСО се явява маша, която на практика нанесе удар върху висш магистрат, урони честта и достойнството му\", допълни бившият кадър на службата.\n\n\r\n\tСпоред Марков целта на институциите след осветяването на инцидента е била Лозан Панов да бъде уязвен, \"да му се подиграваме чрез НСО в разговор за болтове\".\r\n\t\"Нормално ли е цялата система да се хвърли върху един магистрат отгоре и да го разкъса. Това ли трябва да бъде поведението на прокуратурата, на президента дори\", попита риторично бившият служител на НСО.\r\n\tСпоред него в случая е трябвало да се проведе и подробен разговор за работата на НСО, която той нарече посткомунистическа служба, от която не може да се очаква сигурност. По думите му тя трябва да се нарича Агенция за транспорт и охрана, тъй като не била национална, функциите ѝ са по-скоро \"слугински или някакви охранителни\".\r\n\tВ отговор на телевизионното участие на Марков шефът на НСО разпространи подробна своя позиция, в която за пръв път излага цялата хронология по случая от неговата гледна точка.", "date": "2017.06.22", "title": "Шефът на НСО умишлено не сезирал прокуратурата за \"техническата неизправност\" в колата на Панов"}
{"url": "http://www.mediapool.bg/borisov-sadebna-reforma-ne-oznachava-boltovete-na-predsedatelya-na-sada-news265616.html", "text": "Премиерът Бойко Борисов споделя тезата на прокуратурата за инцидента с колата на НСО, предоставена на председателя на Върховния касационен съд (ВКС) Лозан Панов, според която болтовете на задната й лява гума са се саморазвили в движение.\r\n\t \r\n\tПо думите на министър-председателя това е напълно възможно и дори на самия него му се е случвало.\r\n\t \r\n\tБорисов заяви, че и той като Лозан Панов се чувства застрашен, но \"като искаш да си в гората и да ловуваш мечки, трябва да не те е страх от тях\". Премиерът призова председателя на ВКС да каже от кого се чувства застрашен.\r\n\t \r\n\tСпоред него имало много подобни случаи с коли на НСО, включително и с неговата. Шофьорите на ръка завивали болтовете на 8-9-годишните тойоти и мерцедеси на службата и всеки ден се подписвали дали лично са ги проверили.\r\n\t \n\n\r\n\t\"Съдебната реформа не означава болтовете на председателя на ВКС. Най-голямата му грешка, е че критикува политическия живот, вместо да си гледа делата в съда\", коментира още Борисов, който по принцип отхвърля исканията за истинска реформа с твърдението, че са политически мотивирани.\r\n\t\r\n\t\"Какво трябва повече да направим за Лозан Панов? Пак го вози държавна кола на съда. И да назначим човек да завива болтовете, за да считаме, че има съдебна реформа?\"- продължи със сарказъм премиерът, след което посочи, че мечтата му съдиите сами да избират своето ръководство онлайн вече е факт.\r\n\t\r\n\t\"Съдиите избраха мажоритарно, всеки съдия пише кой иска да го представлява, какво по-прозрачно, демократично и по-добро от това? Надеждата ми за новия ВСС е огромна\", добави Борисов.\r\n\t \r\n\tТой каза още, че скоро очаква да пристигнат бронираните лади, но не стана ясно дали те ще заменят сегашните автомобили на НСО.\r\n\tМинистрите, които не се справят с тромавата администрация, ще си отидат\r\n\t \r\n\tТой не пропусна да коментира и най-новия си управленски приоритет – борбата с опашките и тромавата администрация.\r\n\t\r\n\t\"Който от министрите забележа, че не е прегърнал идеята (за премахване на тромавата бюрокрация – бел.ред.), си отива\", закани се премиерът.\r\n\t\r\n\tПо думите му разтоварването на административната тежест можело да се случи още до септември, тъй като служителите, отговарящи за тази реформа, нямало да бъдат пускани в летен отпуск.\r\n\t\r\n\tБорисов разказа още, че дори пратил служител от Министерския съвет да посети някои институции, за да провери дали са въвели мерки срещу големите опашки.\r\n\t\r\n\tПо думите му чиновникът посетил КАТ и агенцията по кадастър и установил, че липсват указателни табели, тоалетни, устройства за плащане по безкасов път.\r\n\tГраничната ограда ще бъде снабдена с термокамери \"и ще стане по-надеждна\"\r\n\t \r\n\tПо повод критиките на БСП за строежа на оградата по българо-турската граница Борисов коментира, че предстои тя да бъде оборудвана с термокамери и датчици \"и ще стане по-надеждна\".\r\n\t\r\n\t\"Целта на нашето съоръжение е да подпомогне полицаите, жандармерията и армията в случай на голям бежански пото\", добави министър-председателят.\r\n\t\r\n\tЗа отношенията си с турския президент Реджеп Тайип Ердоган той каза, че единствената линия, по която поддържа отношения с него, е защитата на границите от мигрантския поток: \"Караме се, разправяме се, но тази линия я държим права\".\r\n\t\r\n\t\"Има и друга истина – тяхната истина. Започнаха да разказват как са ги гонили по мостовете, как са ги целили с ракети по време на преврата\", разказа още Борисов за посещението си при Ердоган.\r\n\t\r\n\t\"В държавите с режими, с военно положение, те притискат медиите, а тук имате такава огромна свобода. Кой дори би могъл да си помисли дори забележка да направи. В България няма шанс нещо да не излезе, няма шанс нещо да се скрие\", добави премиерът.", "date": "2017.06.22", "title": "Борисов: Съдебна реформа не означава болтовете на председателя на съда"}
{"url": "http://www.mediapool.bg/teroristat-ot-bryuksel-stignal-do-tsentralnata-gara-s-taksi-i-metro-news265617.html", "text": "Терористът, който взриви куфар на Централната гара в Брюксел във вторник, е пътувал от дома си в кв. \"Моленбек\" с такси и метро, съобщиха местни медии, цитирани от БТА.\r\n\tСпоред публикациите, след като куфарът не е избухнал с очакваната сила, терористът е опитал да напусне гарата с влак. Допуска се, че този опит също се е провалил, защото пътник от влака е настоял решително вратите да бъдат затворени, след като е видял, че по перона тичат хора с викове за помощ.\r\n\tМедиите отбелязват, че повече от година след атентатите на летището и в метрото в Брюксел, все още не е изпълнено решението за поставяне на метал-детектори на входовете на железопътните гари. Сега се очаква властите да се заемат с тази задача, но мерките ще засегнат само три гари - една в Брюксел (от три основни, които обслужват столицата), една в Лиеж и една в Антверпен.\r\n\tСпоред новите данни за терориста Усама Зариу той се е заселил в Белгия през 2002 г., бил е разведен и не е имал деца. Медиите го описват като поддръжник на \"Ислямска държава\". Зариу не е лежал в белгийски затвор.\r\n\tВ Брюксел вчера четирима души са били задържани по разследването на атентата. Очаква се по-късно днес съдия да прецени дали те да останат на разположение на прокуратурата.", "date": "2017.06.22", "title": "Терористът от Брюксел стигнал до Централната гара с такси и метро"}
{"url": "http://www.mediapool.bg/dvama-kandidati-shte-se-konkurirat-za-shef-na-vas-news265618.html", "text": "Съдия Соня Янкулова бе номинирана за кандидат за председател на Върховния административен съд (ВАС) по време на заседанието на Пленума на Висшия съдебен съвет (ВСС) в четвъртък.\r\n\tТова бе последният възможен момент, в който можеше да бъде издигната конкурентна кандидатура на тази на съдия Георги Чолаков, който бе излъчен от Пленума на ВАС с подкрепата на сегашния шеф на съда Георги Колев.\r\n\tНоминацията на Янкулова бе направена от Юлия Ковачева, Галина Карагьозова и Соня Найденова. Така конкурсът за следващия председател на ВАС няма да бъде състезание с един кон, която практика не е чужда на този състав на съвета\r\n\tЯнкулова бе опонент на Чолаков и при гласуването на Общото събрание на съдиите от ВАС, но не успя да събере 50+1 от гласовете, какъвто бе регламентът за избор. Затова и фаворитът на Колев остана единственият предложен.\r\n\tПри представянето на номинацията й в четвъртък Юлия Ковачева подчерта, че дълбоко уважава избора на колегите си, но издига Янкулова, защото тя притежава всички необходими качества, за да ръководи съда, който контролира всички актове на изпълнителната власт.\n\n\r\n\t\"Длъжността председател на ВАС поставя високи изисквания. Те стоят и пред органа, на който е възложено да проведе избора. В този контекст съдия Янкулова отговаря на професионалните и нравствени стандарти. Личната ми увереност е, че настоящата процедура ще приключи с избор, основан на обективна оценка на качествата на двамата кандидати, които участват в нея\", добави тя.\r\n\tГалина Карагьозова пък изтъкна, че номинирането на Янкулова не представлява акт на несъобразяване с волята на колегите им във ВАС, а дори напротив.\r\n\t\"Аз и колегата Юлия Ковачева сме хората в съвета, които много отдавна поддържаме идеята за разширяване на съдийското самоуправление. Когато се приемаше пакетът, написахме и становище в тази насока и винаги сме поддържали и защитавали необходимостта от по-широко въвеждане на съдийско самоуправление. Адмирирахме нормите, които касаят съдийското самоуправление. Дълбоко уважавам това правомощие, което се вмени на пленумите на ВАС и ВКС да номинира свои председатели. Номинирането на съдия Янкулова не е несъобразяване. Тя бе другата номинация на Пленума на ВАС\", обясни тя.\r\n\tПо този повод председателят на ВАС Георги Колев заяви единствено, че други хора ще коментират дали номинацията на Янкулова заобикаля волята на Пленума на съда или не. И добави, че е имал резерви за обхвата на съдийското самоуправление, но винаги се бил съобразявал с него.\r\n\tС това последното заседание на ВСС, на което можеха да се правят номинации за поста на Колев, приключи. На 11 септември предстои кадровиците в съдебната власт ще избират следващия председател на ВАС измежду Георги Чолаков и Соня Янкулова. Двамата се изправиха един срещу друг и на Общото събрание на ВАС на 8 юни. Тогава Чолаков събра 57 гласа срещу 22 за Янкулова.\r\n\tСъдия Чолаков се ползва с личната подкрепа на Георги Колев. \r\n\tПрез 1995 г. Чолаков напуска съдебната система и става адвокат, какъвто е до 2007 г., след което се връща отново в съдебната система. След конкурс на 1 март 2007 г. Чолаков започва работа като административен съдия в Сливен. През октомври същата година е командирован в Административен съд София-област. Две години по-късно отново напуска системата и започва работа като нотариус в Балчик.\r\n\tПрез 2012 г. се явява на външен конкурс и така отново се връща в съдебната система, но вече във Върховния административен съд. От 1 юли 2013 г. Георги Чолаков става ръководител на Второ отделение на ВАС.", "date": "2017.06.22", "title": "Двама кандидати ще се конкурират за шеф на ВАС"}
{"url": "http://www.mediapool.bg/ruski-diplomat-oglavi-sluzhbata-na-oon-za-borba-s-terorizma-news265619.html", "text": "Генералният секретар на ООН Антониу Гутериш назначи Владимир Воронков, един от най-опитните руски дипломати, за началник на новосъздадената Служба на ООН за борба с тероризма, съобщи Ройтерс.\r\n\tДосега Воронков бе посланик на Русия в международните организации във Виена.\r\n\tГоворителят на ООН Фархан Хак заяви, че на новата си длъжност Воронков ще ръководи усилията на световната организация за борба с тероризма и ще участва във вземането на решения в тази сфера.\r\n\tВоронков има над 30 години опит в руската дипломация и е работил главно по въпроси, свързани с ООН.\r\n\t\"Противодействието на тероризма е едно от нещата, по които повечето страни могат да работят с Русия\", каза високопоставен западен дипломат. По думите му Западът и Русия имат много различни възгледи относно това кое се брои за тероризъм и как се противодейства на това явление, но поне е тема, по която може да се дискутира по-лесно, отколкото по политически въпроси и мироопазване.\r\n\tПредставители на четири от петте сили с право на вето в Съвета за сигурност на ООН - САЩ, Великобритания, Франция и Китай - са заемали ръководни длъжности в централата на ООН в Ню Йорк през последното десетилетие.\n\n\r\n\tАмериканец отговаря за политическите въпроси, британец - за хуманитарните, французин - за мироопазването, а китаец - икономическите и социалните въпроси. През последните седем години руснак оглавява базираната във Виена Служба на ООН по наркотици и престъпност.\r\n\t\"Честно казано, руснаците са недостатъчно представени в най-висшите нива в ООН\", каза западният дипломат, пожелал анонимност.\r\n\tОбщото събрание на ООН одобри миналата седмица създаването на антитерористичната служба, която ще помага на държавите да приложат световната стратегия за борба с тероризма, приета от Общото събрание през 2006 г.\r\n\tТази стратегия се преразглежда на всеки две години. Целта й е да бъдат взети мерки срещу обстоятелствата, довеждащи до разпространение на тероризма, мерки за превенция и борба с тероризма, изграждане на капацитет в отделните държави за борба с тероризма, спазване на човешките права и върховенството на закона като основа на борбата с тероризма.\r\n\tНазначаването на Воронков слага край на спекулациите сред някои дипломати, че Москва е поискала посланика й в САЩ Сергей Кисляк да заеме поста.", "date": "2017.06.22", "title": "Руски дипломат оглави Службата на ООН за борба с тероризма"}
{"url": "http://www.mediapool.bg/yunionistite-iskat-2-mlrd-liri-za-severna-irlandiya-za-da-podkrepyat-tereza-mei-news265620.html", "text": "Демократичната юнионистка партия е поискала от британския премиер Тереза Мей два милиарда лири стерлинги за Северна Ирландия, за да подкрепи оглавено от нея правителство на малцинството, пише в. \"Дейли телеграф\".\r\n\tПо данни на британското издание преговорите са станали толкова напрегнати, че преговарящият екип на юнионистите в Белфаст в продължение на 36 часа е престанал да вдига телефона на екипа на Мей.\r\n\tИскането за двата милиарда - единият да бъде похарчен в британската провинция за здравеопазване, а другият за инфраструктура - е било отправено тази седмица. Разделено на броя на населението в\r\n\tСеверна Ирландия, това прави средно по 1100 лири на човек.\r\n\tТова протакане е сериозен удар по авторитета на Мей, която часове след парламентарните избори на 8 юни каза, че ще се опита да постигне сделка с десетимата юнионисти в Камарата на общините, отбелязва \"Дейли телеграф\".", "date": "2017.06.22", "title": "Юнионистите искат 2 млрд. лири за Северна Ирландия, за да подкрепят Тереза Мей"}
{"url": "http://www.mediapool.bg/bsp-predlaga-ednokratna-pomosht-za-vsichki-detsa-ot-i-do-iv-klas-v-nachaloto-na-uchebnata-godina-news265621.html", "text": "БСП предлага еднократните помощи от 250 лв. за началото на учебната година, които се дават за деца от социално слаби семейства, да бъдат от 1 до 4 клас включително. В момента те са само за първокласниците. Левицата внесе в НС проект за промени в закона за семейните помощи за деца.\r\n\tЗа да се включат 2, 3 и 4 клас в системата за подпомагане, ще са необходими около 30 млн. лв. годишно допълнително в бюджета, обясни пред журналисти в парламента Анелия Клисарова. Тя се аргументира с редица данни за бедността и социалното разслоение у нас - над 6000 деца именно по социални причини са отпаднали от училище между 1-ви и 4-ти клас, а близо 22 на сто от хората в България живеят под прага на минимума от 314 лв.\r\n\tДва процента от децата нямат място вкъщи където да седнат да учат, нямат бюро, 36 на сто нямат възможност да си купят книга/без учебниците и пособията, които са безплатни/. 41 процента нямат възможност да участват в платени екскурзии или други мероприятия, 40 на сто не могат да си купят втори чифт обувки, 31 на сто не могат да си позволят плод или зеленчук поне един път на ден, описа ситуацията Клисарова.\r\n\tСпоред колегата й Георги Гьоков, зам.-председател на социалната комисия, на дневен ред е въпросът нужен ли е подоходният критерий при определянето кои семейства да получат тази еднократна помощ или поне той да бъде вдигнат. ПГ на \"БСП за България\" разглежда въпроса тези помощи, при възможност в бюджета по-нататък - още 2018 г., да се прострат върху задължителното образование - 8 клас, добави депутатът.\r\n\tНа фона на всички замразени социални плащания през годините, в които ГЕРБ управлява, това е добро предложение, смята той. Но не се надява ГЕРБ да го подкрепи, както са отхвърлили законопроектите на левицата за пенсиите и за жестомимичния език. Интересно е с какви мотиви ще бъде отхвърлено предложението при положение, че декларират образованието за свой приоритет, коменитраха още Клисарова и Гьоков.", "date": "2017.06.22", "title": "БСП предлага еднократна помощ за всички деца от I до IV клас в началото на учебната година"}
{"url": "http://www.mediapool.bg/turtsiya-e-izpratila-novi-voenni-podkrepleniya-v-severna-siriya-news265622.html", "text": "Турция е изпратила нови военни подкрепления, включително войници, коли и оборудване, в Северна Сирия, съобщиха базираният във Великобритания Сирийски център за човешки права и сирийски бунтовници, съобщи Ройтерс.\r\n\t \r\n\tСирийският център за човешки права посочи снощи, че силите са преминали границата през изминалите 24 часа и са се отправили към райони, намиращи се на юг от град Азаз, контролирани от подкрепяните от Турция сирийски бунтовници. \r\n\t \r\n\tРайоните на юг от Азаз са контролирани от сирийските кюрдски милиции Сили за защита на народа (СЗН), срещу които Турция се бори в Северна Сирия.\n\n\r\n\t \r\n\tБазираният във Великобритания център посочи, че подкрепленията са изпратени в рамките на подготовките за нови съвместни нападения срещу СЗН от турските сили и техните съюзници - сирийските бунтовници. \r\n\tБунтовник от групировка, подкрепяна от Турция, потвърди, че Анкара е изпратила още сили. \r\n\t \r\n\tСпоред Турция Силите за защита на народа са свързани с поставената извън закона Кюрдска работническа партия, която е активна в Югоизточна Турция.", "date": "2017.06.22", "title": "Турция е изпратила нови военни подкрепления в Северна Сирия"}
{"url": "http://www.mediapool.bg/dzhordzh-kluni-prodade-kompaniyata-si-za-tekila-news265623.html", "text": "Холивудският актьор Джордж Клуни продаде за 1 милиард долара компанията за текила \"Касамигос\", на която е съосновател заедно с Ранди Гербер и Майк Мелдман, съобщи ДПА, позовавайки се на британския алкохолен гигант \"Диаджео\".\r\n\t\"Ако ни бяхте попитали преди четири години дали ще имаме компания за милиарди, не мисля, че щяхме да отговорим утвърдително\", се посочва в изявлението на Клуни, цитирано от американски медии.\r\n\t\"Сделката отразява вярата на \"Диаджео\" в нас и нашата в \"Диаджео\". Ние ще продължим да бъдем част от \"Касамигос\". За начало ще пийнем един шот. Или два\", казва още Клуни.\r\n\tОт алкохолния гигант \"Диаджео\" - собственик и на лейбълите \"Джони Уокър\", \"Смирноф\" и \"Гинес\", съобщават, че първоначално ще платят 700 милиона долара. Допълнителни 300 милиона долара ще бъдат изплатени за период от 10 години в зависимост от представянето на компанията.\r\n\tДжордж Клуни основа \"Касамигос\" през 2013 г. заедно със своя приятел Ранди Гербер - съпруг на супермодела Синди Крофорд и собственик на ваканционен имот в Мексико в съседство с актьора, и с бизнесмена Майк Мелдман. Компанията се превърна в най-бързо развиващата си първокласна марка текила в САЩ, припомня агенцията.", "date": "2017.06.22", "title": "Джордж Клуни продаде компанията си за текила"}
{"url": "http://www.mediapool.bg/cheshkiya-prezident-iska-ivana-tramp-za-amerikanski-poslanik-v-stranata-mu-news265624.html", "text": "Президентът на Чехия Милош Земан прие днес в пражката си резиденция първата съпруга на държавния глава на САЩ Доналд Тръмп - американската бизнес дама Ивана Тръмп. Това съобщи пред журналисти прессекретарят на Земан Иржи Овчачек.\r\n\t \r\n\t\"По време на кратката, непланирана среща двамата разговаряха за това, че Ивана Тръмп би била чудесен кандидат за поста посланик на САЩ в Чехия\", каза той. \r\n\t \r\n\t\"Президентът продължи темата, повдигната (по-рано) в телефонен разговор с г-жа Тръмп\", поясни говорителят, цитиран от БТА. \n\n\r\n\t \r\n\tЧешкият лидер разговаря по телефона с Ивана Тръмп - чехкиня по народност с моминско име Зелничкова, малко след като бе огласен резултатът от миналогодишните президентски избори в САЩ. Тогава Земан подкрепи желанието й да стане американски посланик в Чехия.\r\n\t \r\n\tИвана Тръмп пристигна в Прага, за да получи общественото отличие \"Посланик на Чешката република\", връчвано на видни чехи, чиято дейност е спомогнала за укрепване на международния престиж на страната.\r\n\t \r\n\tДоналд Тръмп се жени за Ивана Зелничкова през 1977 г. Раждат им се три деца, а през 1992 г. двойката информира, че се развежда. Втора съпруга на сегашния стопанин на Белия дом става американската актриса Марла Мейпълс. Бракът им трае от 1993 до 1999 г. През 2005 г. милиардерът взема за жена Мелания Тръмп, преселничка в САЩ от Словения.", "date": "2017.06.22", "title": "Чешкия президент иска Ивана Тръмп за американски посланик в страната му"}
{"url": "http://www.mediapool.bg/chetiri-zhertvi-vzeha-ekstremnite-goreshtini-v-zapadnite-chasti-na-sasht-news265625.html", "text": "Изключително горещото време в западните райони на САЩ взеха четири жертви. В щата Ню Мексико бяха намерени телата на 57-годишен мъж и 21-годишния му син, излезли на планинска разходка в националния парк Карлсбад, съобщи ТАСС, като се позова на телевизия Ен Би Си. В Калифорния от обезводняване са починали 72-годишен бездомник и 87-годишна жена, съобщи лекарка от службата за съдебна медицина в окръг Санта Клара, цитирана от Ройтерс.\r\n\tВ последните дни националната метеорологична служба на САЩ отчита температури, близки до рекордните. В град Сакраменто жегата е достигнала 41,1 градуса по Целзий, в Сан Хосе са регистрирани 39,4 градуса, а в Сан Франциско - 31,1.\r\n\tВ националния парк \"Дед вали\" (\"Долината на смъртта\") в Калифорния вчера следобед са били измерени 52,8 градуса, но към края на седмицата в района се очаква захлаждане.\r\n\tНационалната метеорологична служба и местните власти издадоха предупреждения и препоръки за горещините, съветвайки жителите да не излизат от домовете си и да пият много вода, ако са навън. Електрическите компании призоваха потребителите да използват колкото е възможно по-пестеливо ток, за да се избегнат сривове.\r\n\tЕкстремната жега доведе до отменянето на над 20 полета на международното летище \"Скай харбър\" във Финикс и до закъснения на летище \"Маккарън\" в Лас Вегас. Според авиоексперти по-горещия и разреден въздух отнема енергия от самолетните двигатели. Жегата създава проблеми и на наземния персонал - настилките на и край пистите може да се нагорещят до 66 градуса, което е опасно за живота, ако работниците са изложени на тези условия по-продължително.", "date": "2017.06.22", "title": "Четири жертви взеха екстремните горещини в западните части на САЩ"}
{"url": "http://www.mediapool.bg/nai-malko-shest-zhertvi-na-alkoholni-menteta-v-rusiya-news265626.html", "text": "Трима души загинаха в Подмосковието след отравяне с фалшив алкохол, предаде ТАСС, като цитира Елена Фокина, говорителка на федералното следствие за Московска област.\r\n\t \r\n\tЕдинайсет души - девет мъже и две жени, били откарани вчера сутринта от апартамент в град Сергиев Посад в болница и настанени в реанимационно отделение. Две жени и един мъж починали.\r\n\t \r\n\tОще пет души са в крайно тежко състояние, информира \"Лента\". Компания местни жители консумирала спиртна напитка от туба, подарена от неизвестно лице, пояснява електронният вестник.\n\n\r\n\t \r\n\tВ град Ахтубинск от южната Астраханска област на Русия седем души се отровиха в понеделник с неустановена течност, съдържаща спирт. Трима от тях - една жена и двама мъже, починаха, а друг мъж е в кома. Това съобщи на сайта си регионалното следствено управление, допълва \"Лента\".\r\n\t \r\n\tСред пострадалите има две 14-годишни момчета, се казва в съобщението.", "date": "2017.06.22", "title": "Най-малко шест жертви на алкохолни ментета в Русия"}
{"url": "http://www.mediapool.bg/fainenshal-taims-frantsiya-gleda-smelo-kam-badeshteto-a-velikobritaniya-plava-bez-posoka-news265627.html", "text": "Правителство, парализирано от несполучливи избори, колеблива икономика, вълна от терористични нападения, опожарен лондонски жилищен небостъргач. Макар и да няма видима връзка между тези неща, ефектът им е кумулативен, пише в статия за в. \"Файненшъл таймс\" политическият анализатор Филип Стивънс.\r\n\t \r\n\tПреди година брекзитърите обещаваха, че жизнената им страна ще се избави от потъващия континент, но ето колко бързо може да се завърти колелото.\r\n\t \r\n\tОт другата страна на Ламанша ветровете духат в обратната посока. В столиците на континентална Европа цари оптимизъм, връща се растежът, популистите са в отстъпление. Новият френски президент Еманюел Макрон дооформя правителството на своята партия \"Република, напред!\", която преди две години още не бе създадена, а вече има \"силен и стабилен\" мандат, какъвто не получиха консерваторите на Тереза Мей, посочва Стивънс.\n\n\r\n\t \r\n\tВ основата на безрадостната предизборна кампания на Мей стоеше враждебност към Европа, докато Макрон казва, че повече Европа значи повече Франция. Миналата година Франция бе потънала в обичайната си мрачност, а сега Париж изглежда както изглеждаше Лондон преди.\r\n\t \r\n\tДа си върнем контрола, призоваваха брекзитърите преди година. Сега върху тях се стовари иронията на съдбата. Франция, изглежда, е страната, взела съдбата си в свои ръце а Великобритания е тази, загубила път и посока, пише авторът.", "date": "2017.06.22", "title": "\"Файненшъл таймс\": Франция гледа смело към бъдещето, а Великобритания плава без посока"}
{"url": "http://www.mediapool.bg/ostavka-podade-shefat-na-obshtinskiya-savet-v-londonskiya-raion-s-izgoreliya-blok-news265628.html", "text": "Оставка е подал ръководителят на общинския съвет на лондонския район, където загинаха 79 души при пожар в 24-етажен жилищен блок, съобщи Ройтерс.\r\n\tНикълъс Холгейт, председател на Общинския съвет на Кенсингтън и Челси, каза, че оставката му е била поискана от правителството\r\n\tСлед пожара, изпепелил Гренфел тауър, министърът по въпросите на регионите и местното самоуправление Саджид Джавид е поискал от председателя на съвета Никълъс Паджет-Браун Холгейт да се оттегли от поста. От ведомството обаче отричат да са замесени в това\r\n\tВъпреки желанието ми в тези много трудни обстоятелства да продължа да ръководя работата на Съвета, реших, че е по-добре да се оттегля, след като бъде назначен мой приемник, заяви Холгейт.\r\n\tВ сряда премиерът Тереза Мей каза, че в първите часове след пламването на пожара общинските власти не са оказали достатъчна подкрепа на засегнатите семейства. В парламента тя заяви, че и държавата, и местните, и националните власти не са успели да помогнат на хората, когато те са имали най-остра нужда от това.\r\n\tСлед пожара на 14 юни, някои от живеещите в Гренфел Тауър все още са настанени в хотели и се интересуват кога ще получат предложения за нови постоянни домове. От общината обаче не им давали информация за това.", "date": "2017.06.22", "title": "Оставка подаде шефът на общинския съвет в лондонския район с изгорелия блок"}
{"url": "http://www.mediapool.bg/elektricheski-botichele-smenyat-turisticheskite-faitoni-v-rim-news265629.html", "text": "Традиционните за Рим файтони, които са толкова обичани от туристите и толкова критикувани от защитниците на животните, ще бъдат забранени в италианската столица и заменени с електрически превозни средства, съобщиха местните власти, цитирани от ДПА и БТА в четвъртък.\r\n\tНякога тези конски впрягове са били използвани за доставки на храна и вино и затова са известни като \"ботичеле\", което в превод означава \"буренца\". Около 41 от тях все още са в движение, обикновено около емблематични места като Испанските стълби или Колизеума.\r\n\tЩе ги премахнем през лятото, каза Даниеле Диако общински съветник от \"Движение 5 звезди\" и председател на комисията за околна среда в местния парламент.\r\n\tАко планът бъде изпълнен, това ще е една от най-решителните стъпки на кмета Вирджиния Раджи през първата година от управлението й. Тя убедително спечели изборите през юни 2016 година, но сериозно се затруднява при справянето с транспорта, събирането на боклука и други проблеми, типични за Рим.\r\n\tСпоред документа на съвета, одобрен миналата седмица, файтоните ще бъдат разрешени в парковете на италианската столица. Собствениците им ще бъдат компенсирани с лицензи за таксиметров превоз или ще трябва да изчакат въвеждането на \"електрически ботичеле\".\r\n\tПрототип на тези нови превозни средства бе разработен през 2012 година от инженерния факултет на университета в Рим. Диако допълва, че градските власти настояват проектът да бъде разработен, но не са ясни сроковете и разходите.\r\n\tНие сме против това, казва шефът на асоциацията на файтонджиите в Рим Анджело Сед.\r\n\tХаресвам това, което правя и никой не може да се грижи за моя кон по-добре от мен, тогава защо ще ме карат да изоставям работата си, пита той.\r\n\tРешението на градския съвет трябва да бъде одобрено от местния парламент, но когато това се случи, файтонджиите ще се обърнат към съда, според Сед. Той казва, че забраната е несправедлива, тъй като файтоните са разрешени в други италиански и европейски градове.\r\n\tИскам да питам природозащитниците, които ни преследват: какво си мислите, че ще се случи с нашите коне, когато бъдат забранени ботичелете? Природозащитниците ли ще се грижат за тях?, пита Сед.\r\n\tСпоред защитниците на животните няма нищо \"романтично\" във файтоните, а конете са подложени на тежка работа при непоносими условия заради тежкия трафик и високите температури в Рим.\r\n\tПрез 2008 година два коня загинаха в пътен инцидент, а след това други получиха наранявания. Все пак през лятото файтоните са забранени от един до пет часа следобед или ако температурата е над 35 градуса.\r\n\tЦените на предлаганите от файтонджиите услуги не са регламентирани и туристите често биват \"одирани\". Според Сед разглеждане на забележителностите от до четирима пътника трябва да струва между 50 и 100 евро и трябва да трае най-малко 40-50 минути.", "date": "2017.06.22", "title": "Електрически \"ботичеле\" сменят туристическите файтони в Рим"}
{"url": "http://www.mediapool.bg/metodi-lalov-obzhalva-vota-na-sadiite-za-vss-news265631.html", "text": "Бившият председател на Софийския районен съд (СРС) Методи Лалов обжалва резултатите от изборите на съдиите за членове на Висшия съдебен съвет (ВСС), проведени през уикенда.\r\n\tОсновната цел на магистрата е по този начин да предизвика проверка на електронната система за гласуване, използвана при вота. Лалов участва в надпреварата, но остана много назад в подреждането, след като получи 285 гласа на първия тур и 193 на втория.\r\n\tКолегите му избраха за членове на съвета върховните съдии Цветинка Пашкунова, Красимир Шекерджиев, Атанаска Дишева, Олга Керелска и Севдалин Мавров, както и председателя на Окръжния съд в Бургас Биряна Димитрова.\r\n\tВ жалбата си Лалов напомня, че преди изборите някои членове на ВСС, неправителствени организации и нагистрати са изразили съмнения за сигурността на онлайн системата за гласуване, която бе използвана от 1473-ма съдии на първия тур и от 1455-има на балотажа.\r\n\tТъй като съдебният съвет отказа да предостави доказателства за сигурността й, бившият шеф на СРС заключва, че било възможно служителите, които я администрират \"да са инсталирали на сървърите манипулирана версия на системата, която да изопачава вота на избирателите и която версия след това дори да заличава следите\".\n\n\r\n\tЗа да бъдат проверени тези съмнения, съдята настоява да бъде назначена петорна експертиза на системата, като нейни автори да бъдат специалисти по криптография, информационна сигурност и електронно гласуване. Той посочва и примерни компании, които биха могли да излъчат такива експерти – \"Информационно обслужване\" АД, \"Борика – Банксервиз\" АД, \"Инфонотари\" ЕАД, VMware, Kratos, Cybernetica, Scуtl, ISECA и др. \r\n\t\"Всички експерти не трябва да работят в една компания или организация и минимум двама от тях следва да са от чуждестранна компания или организация, тъй като само така ще се постигне пълна независимост, съпоставка на мнения и плурализъм на професионалните тези, а следователно и най-добър експертен резултат и доверие в експертизата, резултатите от която имат съществено значение за решаване на делото\", аргументира искането си Лалов.\r\n\tВ жалбата си той посочва и пет конкретни задачи, които съдът да постави на вещите лица:\r\n\t\r\n\t\r\n\t\r\n\t\r\n\t\r\n\tБившият шеф на СРС мотивира жалбата си и с аргумента, че ВСС е нарушил спрямо него забраната за водене на негативна кампания. Лалов визира дебат по време на заседание на Пленума на съвета, при който членовете му обсъждаха качествата на магистрата като ръководител. Поводът бе одитен доклад на Софийския районен съд.\r\n\t\"Безкритичното приемане на резултатите от избора за членове на ВСС, при публично изказани преди това съмнения в надеждността на електронната система (отделен е въпросът за наличие на дискриминационно и репресивно отношение към мен), е в разрез с разбирането за върховенство на закона и правова държава. Това означава, че сме готови да се ползваме от резултат, постигнат чрез съмнителна електронна система, само защото резултатът се харесва на един или друг съдия, на една или друга група съдии. Такъв модел на мислене е несъвместим със съдийската професия\", допълва Лалов.\r\n\tЖалбите срещу съдийския избор на членове на ВСС се гледат от смесени състави на ВКС и ВАС в 7-дневен срок от подаването им, припомня специализираният сайт \"Правен свят\".", "date": "2017.06.22", "title": "Методи Лалов обжалва вота на съдиите за ВСС"}
{"url": "http://www.mediapool.bg/tramp-smyata-da-pokrie-sas-slanchevi-paneli-badeshtata-stena-s-meksiko-news265632.html", "text": "Американският президент Доналд Тръмп представи идеята си за инсталиране на слънчеви панели по стената, която планира да изгради на границата с Мексико, за да може с произвежданата електроенергия съоръжението да изплати инвестицията. Това стана по време на среща в сряда вечерта с негови привърженици в Сидър Рапид, щата Айова, предадоха световните агенции.\r\n\tПред тях Тръмп заяви, че оградата ще бъде построена. \"Ще ви дам идея, която все още никой не е чувал. Южната граница. Много слънце, много жега. Ние мислим за построяването на стената като слънчева стена. Тя ще произвежда енергия и ще се изплати\", каза президентът пред събралите се хора.\r\n\t\"А и по този начин Мексико ще плати много по-малко пари. И това е добре. Нали?\", каза Тръмп, който твърди, че ще накара Мексико да плати за изграждането на съоръжението, чиято цел ще е да спре миграцията от страна на южната съседка на САЩ. Мексико обаче категорично не смята да плаща за оградата\r\n\t\"Само помислете: колкото е по-висока (стената), толкова повече стойност генерира\", заяви той сред смеховете на присъстващите.\r\n\tОсвен това, според Тръмп, панелите щели да направят стената да изглежда красива, след което се похвали сам: \"Страшно добро въображение, нали?\"\n\n\r\n\tАдминистрацията обяви преди няколко месеца, че приема предложения за построяване на стената. Сред многото получени проекти, в началото на април бизнесмен от Лас Вегас на име Грег Глийсън внесе план, предвиждащ слънчеви панели.\r\n\tВсъщност идеята на Тръм за слънчевата стена е била обсъдена още в началото на юни с представители на републиканците, по информация на СиЕнЕн\r\n\tПод натиска на демократите засега Конгресът на САЩ отказва да се ангажира с финансирането на проекта за стената, като единствено отпусна средства за поддръжка на съществуващите инфраструктури по границата.\r\n\tИстинската битка за финансиране на съоръжението ще бъде във връзка със следващия бюджет - за финансовата 2018 година, започваща на 1 октомври.", "date": "2017.06.22", "title": "Тръмп смята да покрие със слънчеви панели бъдещата стена с Мексико"}
{"url": "http://www.mediapool.bg/obshtinarite-ot-cherven-bryag-rodnina-partizan-rodnina-partizan-news265633.html", "text": "Погледната отстрани, община Червен бряг с нейния Общински съвет и служители представлява стройна схема за усвояване на европейски и държавни средства в полза на управляващото мнозинство. Подобни модели вероятно действат във всяка община от калибъра на Червен бряг.\r\n\tГрадчето се оказа във фокуса на вниманието след разгласяването на случая с обновяването на къщите на председателя на общинския съвет Ивайло Иванов, на секретаря на общината Николай Недков и на директора на Дирекция \"Архитектура и строителство\" Евгени Тошев за близо 300 000 лв. с европейски средства. Отговорното Министерство на регионалното развитие не откри нищо нередно.\r\n\tНай-общо казано – общинарите си правят проектите и после си ги одобряват сами. Останалите жители на Червен бряг, които са ги избрали, дори не са знаели и чували, че има възможност да кандидатства за финансиране.\r\n\tЧервен бряг е малка община в област Плевен с население от близо 30 000 души. Общинският съвет се състои от 29 съветници.\r\n\tРазочаровани от предишното местно управление на ГЕРБ, на изборите през 2015 г. мнозинството от хората решават да гласуват за местния бизнесмен Данаил Вълов - непартийна фигура, известна личност. Той е издигнат от Гражданско обединение за развитие на община Червен бряг (ГОР - ВМРО) и е подкрепен от АБВ, БДЦ и Реформаторския блок.\n\n\r\n\tГОР – ВМРО вкарва 9 общински съветници, колкото имат и ГЕРБ. БСП има петима съветници, ДПС -двама, Движение за радикална промяна \"Българска пролет\"- двама и местната коалиция \"За община Червен бряг\" – също двама, които са представители на местния бизнес.\r\n\tНегласната коалиция, която практически прокарва по-важните решения и си разпределя общински, държавни и европейски средства, се състои от съветниците на ГОР-ВМРО, БСП, ДПС, \"Българска пролет\", \"За община Червен бряг\".\r\n\tДеветимата съветници на ГЕРБ са в опозиция заедно с независимия сега Мирослав Макавеев, който влиза обаче с листата на Движение за радикална промяна \"Българска пролет\".\r\n\tОт всичките 29 общински съветници само шестима – четирима от ГЕРБ и двама от БСП - не са декларирали обвързаности и конфликт на интереси, показват публикуваните декларации на .\r\n\tОстаналите декларират участия във фирми, роднини, работещи в общината, участие в управителните съвети на спортни клубове, сред които и ФК \"Партизан\", както и кредити, най-големият от които е за над 100 000 евро. Част от съветниците са крупни земеделци и е възможно сами да са си гласували обработването на общински земи, за които да получават европейски субсидии.\r\n\t\r\n\tПовечето общински съветници на кмета Данаил Вълов са на по около 30 години. Така Вълов искал да покаже, че дава път на младите в града, разказаха местни жители пред Mediapool. Доайенът в групата - 55-годишният инж. Ивайло Петков Иванов - е избран за председател на Общинския съвет. Той е един от тримата общинари, чиито \"многофамилни\" къщи ще бъдат санирани безплатно с европари. Второто домакинство в къщата му е на единствения му син – Петко Ивайлов Петков, който също е общински съветник в групата на кмета ГОР. Освен това Петко Иванов е и производител на ток, който продава на ЧЕЗ. Вероятно не е случайно, че в обновяването на къщата му е предвидено изграждането на слънчеви инсталации, както и на останалите две.\r\n\tОсвен баща и син, в групата на кмета има и двама братя – Петьо Максимов Георгиев и Георги Максимов Георгиев. По неофициална информация от МВР, Георги Георгиев е човекът, задържан от полицията на 30 октомври 2015 г. - преди втория тур за избор на кмет на Червен бряг. Тогава у него са намерени списъци с имена и 3610 лева. Според съобщение на МВР при разпит на хората от списъците, те са отговорили, че са били убеждавани да гласуват за определена политическа сила. По случая се води разследване, което не е ясно дали е приключило към момента.\r\n\tГеорги Георгиев обаче днес е общински съветник от Червен бряг. Той е собственик на фирмите \"Джимакс 87\" и \"Джимакс Технолоджи\", които държат фитнес в града. Регистриран е и като земеделски производител. В управата е и на футболен клуб \"Партизан\".\r\n\t27-годишният му брат Петьо Георгиев пък е собственик на фирма \"Арти Макс\", която се занимава с търговия.\r\n\tОще един общински съветник от групата на кмета - Тодор Тодоров е уредил родата на работа в общината, става ясно от подадената от него декларация. Майка му Атанаска Иванова е назначена за кмет на село Бресте, а жената, с която живее – Десислава Трънска - за юрист на общината.\r\n\tС най-много фирми от кметската група е Йотко Цветомилов Петков. Той е едноличен собственик на капитала на \"ЛБТ\" \"ЛБТ1\", \"Турмалин\" и \"БФП\" и има дял в \"ЛБТ2\" и \"Червен агро\". Компаниите му се занимават с онлайн търговия и продажба на земеделски продукти. Според служители на община Червен бряг на негова компания е било възложено да направи външен одит на общинската болница. Това е станала без обществена поръчка и по тази причина е невъзможно да бъде проверено чрез публични източници.\r\n\tПоследният член на кметската група съветници е Радко Стефанов Георгиев - бивш началник на Районното управление на МВР в Червен Бряг. Той е единственият без фирми и не е декларирал роднини на работа в общинската администрация. Посочил е само, че изплаща заем от 28 500 евро.\r\n\t\r\n\tДПС е представено в Общинския съвет с двама съветници - брат и сестра, които са пропуснали да отбележат този факт в декларациите си. Това са Марио Киров Рангелов и Ася Кирова Рангелова.\r\n\tМарио Киров държи половината от капитала във фирма \"Про-ленд\" ООД, която е \"водещ производител и вносител на плодове, зеленчуци и зърно\". \"Фирмата разполага със стотици декари производствени площи, на които се отглеждат избрани сортове плодове и зеленчуци по водещи европейски технологии\", гласи представянето на компанията в .  Освен това Марио Кирилов е едноличен собственик на \"Лора 2007\", която се занимава с отглеждане на зърно и маслодайни семена. Сестра му Ася Рангелова е собственик на \"Сияна 24\" ЕООД и се занимава с търговия.\r\n\tБратът и сестрата от ДПС заедно с двамата представители на \"За община Червен бряг\" - Петьо Веселинов Костов и Явор Владимиров Бакърджиев правят групата \"Център\" в общинския съвет и подкрепят предложенията на кмета Данаил Вълов.\r\n\tВ замяна фирма \"Кремис 09\", която е на Кремена Калева - жената, с която Бакърджиев живее заедно, печели поръчката за доставка на топъл обяд в община Червен бряг по оперативната програма за доставка на храна на бедните за 73 000 лв. Интересна подробност е, че основната дейност на  е производство на облекла.  Явор Бакърджиев е декларирал този конфликт на интереси и няма нарушение на закона, според юристи.\r\n\tНеговият съпартиец Петьо Костов също е декларирал конфликта си на интереси, защото добре познава закона. Той е юрист и има сключен договор за правна помощ с общинското дружество \"Обществено хранене\". Декларирал е също, че баща му Веселин Костов е директор на дирекция \"Административно, правно и информационно обслужване\" (АПИО) в община Червен бряг.\r\n\t\r\n\tОт останалите общински съветници единствено Донка Димитрова от ГЕРБ е декларирала конфликт на интереси. Става въпрос за предложение за изменение на подробен устройствен план, с който се засягат три урегулирани имота за застрояване в Червен бряг.\r\n\tКолегата й от ГЕРБ Румен Пенков не е посочил в декларацията си, че е втори братовчед с Мирослав Макавеев, който също не го е направил. Двамата братовчеди са в различни групи в Общинския съвет. Макавеев става общински съветник с листата на Движение за радикална промяна \"Българска пролет\", но в момента е независим.  Той е декларирал акции в някогашната гордост на социализма трикотажното предприятие, става ясно от декларацията му. Пенков обясни пред Mediapool, че не е сигурен дали това обстоятелство трябва да се декларира.  \r\n\tДруг съветник от ГЕРБ - Атанас Атанасов - е най-задлъжнелият от всичките членове на Общинския съвет в Червен бряг. Той има заеми за над 110 хил. евро. Атанасов е земеделски производител и се занимава с отглеждането на зеленчуци, дини и пъпеши. В управата е и на футболен клуб \"Партизан\".\r\n\tСпоред юристи, когато в декларациите се посочи ясно за конфликта на интереси, няма пречка съветниците или техни роднини да изпълняват поръчки на общината. Това означава, че в община Червен бряг най-вероятно всичко се прави законно, с малки изключения по отношение на тези, които не са си декларирали конфликта на интереси.\r\n\tНа ход сега е Комисията за предотвратяване и установяване на конфликт на интереси, която беше сезирана за част от случващото се в общината и от Министерството на регионалното развитие. Отделен е въпросът, че след шумния случай с \"тефтерчето\" на бившия шеф на комисията Филип Златанов, чрез което беше разкрит механизмът, по който е работила комисията – кого да \"оправи\" и кого да \"забрави\", за работата й не се знае почти нищо. От страницата й в интерент е видно, че няма началник, а се състои от трима членове и периодично прави семинари на общински служители за предотвратянане на конфликт на интереси.\r\n\tПри почти пълната тишина около работата на комисията, нищо чудно да не разберем как са е произнесла по казуса \"Червен бряг\".\r\n\tБезобразието със санирането на къщите на \"слугите на народа\" за сметка на народа стана национално достояние чрез  и шума, който се вдигна в медиите. Несъмнено обаче подобни модели работят и в други общини, за които все още никой не е сигнализирал. Отделно от това моделът \"Червен бряг\" може да се разглежда като лабораторен пример как би проработил чистият мажоритарен вот в два тура при избор на народни представители.", "date": "2017.06.22", "title": "Общинарите от Червен бряг – роднина, партизан, роднина, партизан..."}
{"url": "http://www.mediapool.bg/yutyub---tozi-neyasen-obekt-na-zhelanieto-na-kremal-news265634.html", "text": "Кремъл обсажда интернет и се сближава с ютюбърите (популярните лица в Ютюб), за да противодейства на опозицията и призивите й за протести в блоговете и социалните мрежи, които съблазняват и мобилизират \"интернет-поколението\".\r\n\tВ последните месеци руските власти най-сетне проумяха един неоспорим факт: тяхното послание не стига непременно до младежта.\r\n\tДокато родителите гледат програми на телевизии, които Кремъл от години стриктно контролира, децата са в стаята си, забили поглед в Ютюб и социалните мрежи.\r\n\tНещо по-лошо за Кремъл, в края на март и началото на юни именно това ново поколение, съблазнено главно от блогъра и опозиционер Алексей Навални, излезе на улицата да протестира срещу властта.\r\n\tОтправяйки своите послания основно в Мрежата, Алексей Навални обхвана всичко в нишките на социалните мрежи, за да политизира гимназисти и колежани, родени през 2000 г. - годината, когато Владимир Путин стана президент.\n\n\r\n\tИменно след тези демонстрации \"Кремъл осъзна безсилието си по отношение на интернет\", обяснява блогърът Дмитрий Иванов, по образование юрист, известен в Ютюб с политическите си хроники, които публикува под псевдонима Камикадзе_д ().\r\n\t\"Политиката е нова мода сред младите\", казва 30-годишният ютюбър, който твърди, че има един милион абонати на възраст между 14 и 21 години.\r\n\t\"Така властта иска да постави интернет под свой контрол, както направи с медиите\", обобщава той.\r\n\tСоциоложката Олга Крищановская, която е изследвала възникването на путиновия елит и се интересува от отношенията между властта и социалните мрежи, отбелязва, че \"троловете на Кремъл се вездесъщи и понякога представляват половината от коментарите във влиятелните блогове\".\r\n\tСпоред независимият политолог Дмитрий Орешкин обаче Кремъл реагира \"с 10 години закъснение\".\r\n\tПрез март министърът на културата Владимир Медински реши да се срещне с \"лидери на общественото мнение\", за да им предложи \"да работят заедно\". \"Вие сте нашите нови медии, вашата аудитория е по-голяма от телевизионната\", каза той.\r\n\t\r\n\tВ края на май блогърката красавица Саша Спилберг, истинска звезда сред 10- до 14-годишните, дори стигна до трибуната на Руската дума (долната камара на парламента), за да призове депутатите \"да бъдат толкова прозрачни\" с избирателите си, колкото е тя с абонатите си.\r\n\tВеднага след това около тридесет други \"лидери на общественото мнение\" в Мрежата - специализирани в политическа сатира, в хумора или автомобилната тематика - бяха поканени да сформират Съвет на блогърите към Думата, за да й помогнат \"да сътрудничи с гражданското общество\".\r\n\tСамо десетина от тях обаче приеха поканата и участваха в първото заседание на Съвета в понеделник, тъй като идеята за сътрудничество с властите бе приета скептично от Мрежата.\r\n\tБлогърите, които \"не дойдоха, не желаят да се превръщат в инструмент за политически пропаганда\", заяви един от малцината участвали, Егор Яковлев, обяснявайки отсъствието им.\r\n\tПубликуването на видео, в което ютюбърът Николай Соболев предлагаше да се използва тази протегната от Кремъл ръка, \"за да се поставят въпроси за съдбата на интернет, вместо да се чака това пространство просто да бъде затворено\", предизвика рекорден брой отрицателни коментари.\r\n\tРезултатът - обвинен, \"че се продава на Кремъл\", 23-годишният Соболев, който има 3 милиона абонати, не участва в Съвета.\r\n\t\"Нашите абонати ни имат повече доверие, отколкото на националната телевизия, тъй като тук в Ютюб няма цензура\", казва авторът на почти ежедневни новинарски хроники.\r\n\t\"Точно заради цензурата в печата и по телевизията политическите дискусии се преместиха в интернет\", потвърждава експертът Максим Артемиев.\r\n\tТази свобода обаче е застрашена: Кремъл въведе съдебен арсенал, позволяващ да бъдат осъдени на строг затвор потребители на интернет, споделяли съдържание, смятано за \"екстремистко\" - доста неясно дефинирано от закона понятие.", "date": "2017.06.22", "title": "Ютюб - този неясен обект на желанието на Кремъл"}
{"url": "http://www.mediapool.bg/gazprom-otseni-turski-potok-na-6-mlrd-dolara-news265635.html", "text": "Инвестицията в строежа на газопровода \"Труски поток\" се ценява на 6 млрд. долара и проектът може да бъде реализиран изцало само за сметка на средства на \"Газпром\", заяви зам.-шефът на руската компания Андрей Круглов, цитиран от руски медии в четвъртък.\r\n\t\"Размерът на планираните инвестиции в \"Труски поток\" е от порядъка на 6 млрд. долара. Що се отнася до проектното финансиране, ние говорихме, че такава възможност съществува за морската част от \"Турски поток\". Още повече, ние планирахме \"Турски поток\" да се осъществи за сметка на средства от \"Газпром\", заяви Круглов на пресконференция.\r\n\tВ началото на юни той заяви, че концернът преговаря с руски и чужди банки за осигуряване на проектното финансиране на \"Турски поток\".\r\n\tОт публикациите в руските медии не се разбира дали тази оценка е за едната тръба на газопровода от Русия по дъното на Черно море до Турция, чието изграждане компанията обяви, че е започнала в началото на май.\r\n\tПредишната обявявана стойност на проекта бе за 11.4 млрд. евро, но бе за двете тръби на газопровода. Втората обаче все още е под въпрос, тъй като в сключеното между Москва и Анкара междуправителствено споразумение е регламентирано със сигурност изграждането само на първия лъч на съоръжението, който ще доставя газ само за нуждите на турския пазар.\n\n\r\n\t\"Газпром\" планира втората тръба да снабдява Западна Европа след 2019 г., когато Москва смята да спре транзита на руски газ през Украйна. Реализацията на този лъч от \"Турски поток\" обаче все още е под въпрос като разглежданите от руския концерн възможности са две. Първоначално озвучената е втората тръба да продължава по сухопътно трасе през Турция до Гърция, където да има хъб. После \"Газпром\" започна да планира възможност маршрутът да е до турско-българската граница и да се комбинира с бъдещата газова връзка, но София започна да настоява втората тръба да продължи по морското дъно до Варна, за да стане част от планирания от правителството на Бойко Борисов газов хъб \"Балкан\".\r\n\tПреговорите по този вариант продължават.", "date": "2017.06.22", "title": "\"Газпром\" оцени \"Турски поток\" на 6 млрд. долара"}
{"url": "http://www.mediapool.bg/parvi-evropeiski-savet-za-makron-koito-pledira-za-po-silna-evropa-news265636.html", "text": "Оклрилен от изборната си победа във Франция и подкрепата на Ангела Меркел, Еманюел Макрон се впуска на европейската сцена с амбицията да даде нов тласък на ЕС, като се започне от европейската отбрана.\r\n\tНа първия си Европейски съвет днес и утре в Брюксел френският държавен глава ще пледира за министър на финансите на еврозоната, истинска европейска отбрана, по-добре охранявани общи граници, по-ефикасни антидъмпингови мерки и за борба срещу \"социалния дъмпинг\", като бъдат затегнати правилата за командированите работници.\r\n\tЗа силна Европа, която защитава - според него единствената преграда пред напора на популизма и отхвърлянето на ЕС.\r\n\tВ Брюксел \"Макрон ще бъде на познат терен с лидери, които в по-голямата им част вече е срещал. Той има попътен вятър и очакванията на партньорите му са доста големи\", смята Франсоа Есбур, председател на Международния институт за стратегически изследвания в Лондон.\r\n\tУбеден в значимостта на френско-германската ос, проевропейският центрист получи подкрепата на Ангела Меркел: Париж и Берлин ще образуват единен фронт за повечето големи въпроси, с общ принос за отбраната, миграционната политика, климата, борбата с тероризма и опазването на търговията.\n\n\r\n\tМакрон е облагодетелстван и от благоприятен международен контекст с американски президент, настроен враждебно към многостранния подход в уреждането на световните дела, и резервирано към засилването на ЕС Обединено кралство, което избра Брекзит.\r\n\tГерманската канцлерка му играе по свирката: тя заяви във вторник готовност да обсъди идеята му за създаването на твърдо ядро на еврозоната.\r\n\t\"Има още какво да се желае от сплотеността между държавите от еврозоната\", призна канцлерката. За да се поправи това \"можем да си представим икономическо правителство\" или \"общ министър на финансите, ако базовите условия са изпълнени\", а даже и \"бюджет\" на еврозоната.\r\n\tПървият конкретен резултат, се надява Елисейският дворец, трябва да засегне отбраната. Идеята е да бъде създаден европейски фонд за отбрана, предложен от Европейската комисия на 7 юни.\r\n\tТози проект трябва да мобилизира 5,5 милиарда евро на година и предвижда различни сценарии за засилена военна интеграция. \"Франция и Германия подкрепят активно тези амбициозни предложения. Надяваме се, че Европейският съвет ще утвърди този избор\", каза във вторник Елисейският дворец.\r\n\tНо за ограничаването на командироването на работници, предизборно обещание на Макрон, Европейският съвет отложи вземането на решение за есента.\r\n\tТемата внася още повече разделения, откакто Франция поиска затягане на реформата и отхвърли в средата на юни компромисен текст, сметнат за твърде мек. Това може да предизвика гняв сред страните от Източна Европа, които и без това не одобряват идеята за реформиране на тази директива, датираща от 1996 г.\r\n\tМакрон пледира за по-строг текст от направеното през март 2016 г. предложение от Еврокомисията, което предвижда изравняване на възнагражденията на командированите работници с тези на местните работници. Директивата от 1996 г. задължаваше просто служителите да получават минималната заплата в приемащата страна.\r\n\tПариж иска също така по-активна борба с измамите и ограничаване на периода на командироване на една година, вместо предлаганите от ЕК 24 месеца.\r\n\tПо въпроса с търговската защита Франция ще поиска от Европейския съвет да засили антидъмпинговите инструменти - друга тема, по която няма единомислие.\r\n\tЗадачата на президента Макрон е тежка, защото нейните резултати във вътрешен и външен план не са свързани. Германската канцлерка очаква да види дали в замяна на нейната подкрепа той ще успее да реформира трудовия пазар и да заздрави публичните финанси в момент, когато френският публичен дефицит има опасност да прескочи тази година европейския праг от 3 процента от БВП.\r\n\t\"Президентът Макрон даде няколко окуражаващи признака, но основното, което предстои, е да се направят реформи във Франция\", подчерта европейски дипломат.\r\n\tПояви се и неопредвиден проблем. Френският президент трябва да премоделира в дълбочина своя правителствен екип след поредицата от решения на министрите на въоръжените сили, на европейските въпроси и на правосъдието да подадат оставки заради съдебни разследвания срещу тях.\r\n\t\"Но сериозните неща ще започнат чак след германските избори (през октомври), особено по проекта на Макрон за създаване на твърдо ядро на еврозоната, в което Полша няма да бъде част. Това е основен проблем за бъдещото европейско изграждане\", смята Франсое Есбур.", "date": "2017.06.22", "title": "Първи Европейски съвет за Макрон, който пледира за по-силна Европа"}
{"url": "http://www.mediapool.bg/prilichieto-glupatsi-news265638.html", "text": "Фразата , която Джеймс Карвил съчини за кампанията на Бил Клинтън през 1992 година, има щастлива съдба. Глупакът, разбира се, трябваше да бъде Буш. Да си събереш цялата предизборна програма и отношението към конкурента в две думи, е голямо майсторство. Толкова ненадминато до този момент, че няма нужда да се стараем да измисляме по-добро. Само че при нас икономиката вече няма как да бъде задвижена само с призиви. Нещо по-същностно за общността ни, нещо базисно, нещо, от което зависи всичко останало, включително и икономиката, не е наред. Доверието? Това ли е разрушено, когато никой на никого не вярва и всеки на всекиго е готов да скочи и за най-малкото? И как се лекува такава болест? Ако се съди по настървението, с което хората реагират на неприличието, може би лекарството е приличието?\r\n\tВ последните дни най-одумваната личност в социалната мрежа беше съпругата на президента. Не първата дама, първа дама у нас не съществува като институция. Точно заради това дали съпругата на президента ще се излага (в прекия и в преносния смисъл на тази дума) публично, зависи от самата нея и от съпруга й. За разлика от предишния мандат, сега имаме президентска съпруга, която е решила да е пред очите на всички като афиш, на който на всичкото отгоре името й фигурира в умалителен вариант като име на любима на народа певица. Въпрос на избор, срещу който няма нито един легитимен аргумент – и е демократично, и е честно, и пасва на балканските ни нрави.\r\n\tНо най вече – рисково е. Оттук нататък и пръст да покаже на публиката съпругата на президента, трябваше да е наясно, че ще й бъдат вързани сто кусура. Камо ли този пръст да е изправен срещу юбиляря Сакскобургготски на приема му, а стопанката на пръста да е облечена в лекомислена дреха на цена колкото три минимални заплати.\r\n\tАко пък това е на фона на едни декларирани скромни притежания и спестявания, поднесени на публиката предния ден, реакциите наистина стават неудържими. Каквито впрочем бяха и няколко дни преди това, когато съпругата на президента се вживя неуспешно в ролята на публицистка и публикува непроходимо по смисъл есе, написано по най-невярната формула за този жанр, която гласи, че есето е като прасето, яде всичко. Каквото и да е прасето, тоест ние, читателите, няма как да преглътнем забърканите в една копанка котка, спин, парад, загинал пилот. Да не говорим, че в пояснителните бележки беше намесена и теорията Дахомей, която е наистина теория, а не е дума, означаваща, да речем, вейхайвей, както май си мисли госпожа Радева.\r\n\tСамо че – това ли ни е най-големият проблем? Не. Ще се оправят ли българските неуредици, ако съпругата на президента започне да се облича подходящо и според оповестените доходи на съпруга си, ако не ни занимава с котката си, ако прочете внимателно Ришард Капушчински и се запознае с теорията Дахомей? Не, няма да се оправят. Българските неуредици ще си останат същите. Тогава защо така се настървихме срещу съпругата на президента, защо я сложихме под микроскопа на общественото внимание, за да разгледаме бод по бод шева и кройката на коктейлната й премяна?\n\n\r\n\tЗащото е видима, затова. Защото всичко нередно, което стои зад неуредения ни живот, е скрито-покрито и от поне няколко институции закрито. Няма да разберем какво се е случило около КТБ. Ако можеше да се разбере от стенограмата на разговора в президентството, нямаше да я публикуват. Истината за КТБ е препъхната през толкова места и хора, че докъдето и да стигне представата ни, винаги ще има още много път надолу в българските политико-криминални подземия. Можем само да се възмущаваме, само че няма конкретно от какво. Възмущението ей така, на общо основание и по принцип, не е достатъчно удовлетворяващо. КТБ може да ни е струвала цели 4 милиарда лева, а роклята на съпругата на президента да е само три минимални заплати, но тя е конкретна, видима, спорна. И ако я разкъсахме с несъразмерно настървение, то е защото това е начинът ни да кажем: Приличието, глупаци, спазвайте приличие, защото нещата са дошли до ръба и вече дори тази дребна капка прелива от чашата на търпението.\r\n\tИ ето ни отдадени на дребни отмъщения, жалки компенсации за това, че сме лишени от правото да знаем какво се случва там горе, което така затруднява битието ни тук долу. Не знаем какви ги върши премиерът, но поне можем да му се подиграваме за спортните му премени, както и за това, че за разлика от обичайните два менискуса на всяко коляно, той явно има повече и те устройващо го се късат в подходящи моменти. Това е нашата горчива наслада, с която настояваме за повече приличие.\r\n\tЩе се оправят ли българските бъркотии, ако Бойко Борисов не излиза да играе футбол, пременен като чеченски бабаит? Не. Ще заживеем ли по-добре, ако разберем, че суетата му е изчезнала и вече е в състояние да играе тенис не като малък глезльо, който тропа с краче, че е единственият възможен победител? Едва ли.\r\n\tИма само един начин да променим нещата и той не се налага да бъде измислян. Измислили са го стабилните демокрации: работеща съдебна система в съчетание с независими медии и активно гражданско общество. Колкото и сложна конструкция да е демокрацията, тя се крепи основно на два видими стълба и най-лесният начин да разбереш дали я има или я няма, е да провериш достатъчно стабилни ли са тези стълбове. Първият е – независими и обективни медии. Кучета-пазачи на обществото. Разследващи, упражняващи натиск върху тези, които получават заплата от данъците, от името на онези, които плащат данъци. Даващи глас на безгласните. Посредници (това означава медии) между властимащите и властползващите. Тук е нужно малко пояснение: при демокрацията властимащият е демосът, народът. Онези, на които демосът я дава временно, са властползващи.\r\n\tВторият стълб е независима и работеща съдебна система. Кучето-пазач на закона. Пред което всички са равни. Съдебната система, раздаваща справедливост. Само така тя създава условия за доверие в обществото, това пък й осигурява правото да работи в условия на общоприет авторитет.\r\n\tКакво от тези неща имаме? Тук-там някакви медийни островчета, толкова самотни в усилията си да бъдат обективни и независими, че повече подчертават липсата на медии, отколкото да я запълват. И тук-там някакви съдии и прокурори с остатъчна почтеност, които не могат да преборят никаква вятърна мелница, защото всички останали ги убеждават, че мелницата просто я няма.\r\n\tВ такъв случай – след като в чинията няма нито пиле, нито ориз, – защо си мислим, че са ни сервирали пиле с ориз? За дереджето ни демокрацията наистина е виновна – но не защото я има, а защото я няма.\r\n\tВпрочем в онази дискусия за парада съпругата на президента беше написала  Скучно изречение. Далеч по-скучно от котарака Чарли. Затова и не получи достатъчно внимание. Не знам каква ценност са лекомислените дрешки, може би ориенталска. За правосъдието съм убедена, че е демократична ценност.\r\n\t\r\n\tВсичко това е доста по-сложно, по-трудоемко и по-скучно от един гащеризон на Макс Мара. Не че не си струва да крещим \"Приличието, глупаци\", винаги е важно да се спазва приличие. Само че основният въпрос тук е: ако не степенуваме крещенето за неподходяща дрешка и за неработеща съдебна система, кои са всъщност глупаците?", "date": "2017.06.22", "title": "Приличието, глупаци!"}
{"url": "http://www.mediapool.bg/polsha-odobri-ogranichenata-upotreba-na-kanabis-za-meditsinski-tseli-news265653.html", "text": "Долната камара на полския парламент, в която доминират десните консерватори и националистите, одобри днес законопроект, разрешаващ ограничената употреба на канабис за медицински цели, съобщиха информационните агенции.\r\n\t \r\n\tНормативният акт, подкрепен на практика единодушно от членовете на Сейма, разрешава на аптеките да приготвят лекарства на основата на канабиса, от вносни материали, но само с рецепта. 440 народни представители гласуваха в подкрепа на проекта, само двама - против, а един се въздържа.\r\n\t \r\n\tЗаконът не разрешава употребата на канабис за развлекателна цел. Предвидената в първоначалния проект на партия \"Кукиз 15\" възможност за отглеждане на канабис за медицински цели в самата Полша беше отхвърлена.\n\n\r\n\tЗа да влезе в сила, законът трябва да бъде одобрен и от горната камара на парламента, Сената, и подписан от президента Анджей Дуда. \r\n\t \r\n\tСпоред проучване, извършено през януари, 78 на сто от поляците смятат, че достъпът до марихуана трябва да бъде узаконен. \r\n\t \r\n\tМедицинската употреба на канабиса е разрешена в Чехия, Финландия, Холандия, Португалия и Испания, както и в 23 от щатите в САЩ. От 2013 г. в Уругвай употребата на марихуана е законна, независимо за какви цели.", "date": "2017.06.22", "title": "Полша одобри ограничената  употреба на канабис за медицински цели"}
{"url": "http://www.mediapool.bg/pravitelstvoto-eliminira-ofertata-za-f-16-i-se-dvizhi-uvereno-kam-sdelka-za-gripen-news265654.html", "text": "Правителството се движи уверено към сделка за шведските изтребители \"Грипен\", като възнамерява въобще да не води преговори за покупката на машини Ф-16 от САЩ и Португалия, защото офертата не отговаряла на българските финансови изисквания. Това става ясно от  Красимир Каракачанов до премиера Бойко Борисов за модернизацията на армията, които бяха публикувани в четвъртък.\r\n\tПроектът за закупуването на нови изтребители вече е на финалната права, след като служебното правителство на Огнян Герджиков се опита да го предопредели, одобрявайки на тъмно класирането на подадените оферти. Още тогава стана ясно, че предложението на шведката компания СААБ е оценено като най-добро за България, а сега Каракачанов разкрива, че офертата за изтребители втора ръка Ф-16 въобще не е била класирана от работната група поради \"несъответствие на ценовото предложение\" с българските изисквания.\r\n\tВторо е предложението на Италия за изтребители втора ръка \"Юрофайтер\". Въпреки че и представители на ГЕРБ, и самият Каракачанов, на няколко пъти , че няма да се съобразят с тази оценка, сега Каракачанов предлага да се водят преговори само с класираните фирми, като така от дневния ред директно отпада офертата за Ф- 16.\r\n\tИзборът остава само между нови изтребители \"Грипен\" и втора ръка \"Юрофайтер\"-и, чиято експлоатация обаче излиза много скъпо и едва ли е по възможностите на България.\r\n\tПрезидентът и върховен главнокомандващ Румен Радев оказва непрекъснат натиск върху правителството договорът за покупката на \"Грипен\"-ите да бъде сключен бързо. , че ако това не стане, правителството \"ще прегази военнотехническата експертиза\".\n\n\r\n\tМеждународната практика обаче е с подобни сделки националните правителства да извличат и военнополитически дивиденти, тъй като те имат и стратегически измерения.\r\n\t\r\n\tОчаквано министър Каракачанов предлага да бъдат стартирани и трите големи проекта за модернизация на армията – за нов тип изтребител, нови бронирани машини и нови патрулни кораби.\r\n\tСпоред разчетите на Министерството на отбраната те трябва да излязат общо 3. 54 млрд. лева и да се изплащат до 2029 година.\r\n\tЕдновременното задвижване и на трите проекта се очертава като едно от най-големите предизвикателства за държавния бюджет през следващите най-малко десет години.\r\n\tВторото правителство на Борисов беше предвидило средства само за нови изтребители и кораби. След старта на третия си премирски мандат през май т.г. Борисов внезапно обяви, че покупката на нови изтребители вече не е приоритет и това ще се случи тогава, когато сме готови. На проведения впоследствие Консултативен съвет по национална сигурност при президента изтребителите пак бяха върнати в играта с уточнението, че и трите големи проекта ще се движат заедно с поставено от Борисов условие да се търсят доставчици, съгласни закупената техника да се изплаща 10-15 години.\r\n\tНовият план е изтребителите, за които са предвидени общо 1.5 млрд. лева, да се плащат до 2025 година; 820-те милиона за корабите - до 2022 година, а новите бронирани машини, за които са предвидени 1220 млрд. лева - до 2029 година.\r\n\t\r\n\t\r\n\tДали тази финансова рамка може да се реализира зависи най-вече от преговорите и готовността на потенциалните доставчици. Управлението на проектите е изключително трудно - освен финансирането им, трябва да се заложи и контролира експлоатацията, поддръжката, обучението и съпътстващата инфраструктура около новото оборудване.\r\n\tВ същото време правителството ще трябва да балансира между различните бизнес интереси и военно-политическите дивиденти от бъдещите сделки.\r\n\tВоенното министерство планира плащанията по проектите за нов тип изтребители и кораби да започнат още през тази година. За тях са планирани съответно - 200 млн. лева и 171 млн. лева.\r\n\tЗа да стане това, сделките трябва да бъдат договорени и подписани още в следващите няколко месеца, което към момента изглежда много съмнително.\r\n\t\r\n\tОколо закупуването на новите патрулни кораби засега няма много напрежение и се движи по план. МО обяви намерението си да го даде на българска фирма. Възможните изпълнители у нас са много малко.\r\n\tПрез май 2016 в качеството си на депутат от Патриотичния фронт , че може още сега да напише името на фирмата, която ще усвои основната част на парите, и да го сложи в плик, който да се отвори след като стане сделката.\r\n\tПървоначално проектът не бе приоритетен, но второто правителство на Бойко Борисов изненадващо го предвижи в дневния ред и осигури финансирането му за сметка на проекта за нови бронирани машини.\r\n\tСега обаче във финансовата рамка влиза и проектът на Сухопътните войски.\r\n\t\r\n\tСпоред доклада на Каракачанов трябва да бъдат закупени общо 198 бронирани машини за 1220 млн. лв, които да се изплащат през следващите 12 години. Предвидено е плащанията да почнат от 2018 година.\r\n\tОколо проекта все още има много неясни въпроси, които ще предопределят бъдещия доставчик. Красимир Каракачанов , че иска машините да се произвеждат в България, но не е ясно дали големите фирми ще видят бизнес логика да инвестират в подобно производство.\r\n\tТрябва да се уточнят и  - с какво задвижване да бъдат, нивото им на защита и др.\r\n\tТези изисквания са ключови за проекта около който има засилен интерес.\r\n\t\r\n\tЗаради това, че параметрите на проектите са променени, те отново трябва да минат през Министерския съвет и Народното събрание, въпреки че два от тях – покупката на изтребители и кораби минаха през пленарна зала в предишния парламент.\r\n\tОчаква се лесно да се постигне политическо съгласие и да бъдат одобрени, като реалният политически и бизнес сблъсък се очаква при подготовката на проектите и избора на конкретните доставчици.", "date": "2017.06.22", "title": "Правителството елиминира офертата за Ф-16 и се движи уверено към сделка за \"Грипен\""}
{"url": "http://www.mediapool.bg/audi-s-marketingova-kampaniya-vdahnovena-ot-intsidenta-s-kolata-na-lozan-panov-news265639.html", "text": "", "date": "2017.06.22", "title": "\"Ауди\" с маркетингова кампания, вдъхновена от инцидента с колата на Лозан Панов"}
{"url": "http://www.mediapool.bg/borisov-poiska-da-priyuti-evropeiskite-agentsii-za-lekarstvata-i-bankite-news265657.html", "text": "България е готова да кандидатства да приеме в София след Брекзит и двете агенции на ЕС, които сега са разположени във Великобритания, съобщи пред журналисти в Брюксел премиерът Бойко Борисов, цитиран от БТА. Той е в европейската столица, за да вземе участие в заседанието на Европейския съвет в Брюксел.\r\n\tВ момента във Великобритания се намират централите на Европейската агенция по лекарствата и на Европейския банков орган (ЕБО), който издава общи регулации за банките в съюза.\r\n\tБорисов, че България е готова да се бори и за двете институции. В последната половин година обаче  София да кандидатства за домакинство по-специално на Европейската агенция по лекарствата с мотива, че така ще привлече у нас големи фармацевтични компании.\r\n\tМеждувременно, и двете съседни на България държави членки от ЕС – Гърция и Румъния, също обявиха амбициите си да приемат фармацевтичната агенция.\r\n\t\"Просто искаме състезанието да бъде равностойно, да не се поставят условия, които да предопределят избора. Способни сме, ще се борим и за двете. Ако няма предварителни условия, които да ни изключат от тази възможност, мисля, че можем да се преборим\", каза Борисов. В отговор на въпрос той уточни, че България може да предложи за целта София и Пловдив.\r\n\tВ Брюксел премиерът се изказа в типичния си народняшки стил по всички основни теми от дневния ред на ЕС.\n\n\r\n\t\r\n\tБорисов първо се ожали, че не му се иска да идва Брекзит, защото това щяло да бъде основна тема на българското председателство на Съвета на ЕС през първата половина на 2018 г.\r\n\t\"Колкото повече идва Брекзит, за съжаление в нашето председателство това ще се говори най-много, някак си толкова ми се иска да не се случва. Вече колко години само си говорим за това, но реално според мен още никой не си го представя и какви поражения може да нанесе и за Великобритания, и за ЕС. Един развод никога не е добър и за двете страни\", разсъждава Борисов.\r\n\t\r\n\tПремиерът има ясна визия и за бъдещата общоевропейска отбрана.\r\n\t\"За мен най-прагматичното решение на тема отбрана е колективно членство на ЕС в НАТО\", посочи Борисов. От изказването му стана ясно, че по този начин България ще плаща по-малко за отбрана.\r\n\t\"Тогава, с парите, с които разполагат всички държави, да преценим на кого му трябват повече самолети, кораби, сухопътни войски. Така мисля, че ще излезе в пъти по-евтино, отколкото това милитаризиране в момента, в което милиарди трябва да се изсипят само от България, камо ли за целия ЕС. На фона на това, че всички искаме да се повишат парите в пенсионните системи, доходите, инфраструктурата за свързаност. Или едното, или другото може да стане, двете заедно - няма как\", коментира премиерът.\r\n\t\r\n\tМинистър-председателят се върна и в спомените си от Студената война.\r\n\t\"Ние, по-старото поколение, сме живели в условията на надпревара във въоръжаването. Тогава между Изтока и Запада - Варшавския договор и НАТО - беше зверска надпревара във въоръжаването. Тогава дори ютиите си спомняте какви бяха, защото всичко се даваше за танкове, ракети, самолети, артилерия, а хората живееха по изключително лош начин. Не сме го забравили. Всички си спомняте как изглеждаше един \"Москвич\" и един \"Мерцедес\", как изглеждаше телевизор \"Опера\" и един \"Филипс\". Това е било само преди 27 години, не е било преди сто\", коментира темата в своеобразния си стил Борисов.\r\n\tПремиерът даде оценка, че споразумението на ЕС с Турция за миграцията работи и ни дава големи предимства. \"Докато ни е партньор Турция, огромната бежанска вълна се спира пред един вал. Продължавам да считам, че плътното затваряне на границите на ЕС, включително Средиземноморието, каквито и усилия да ни струва, ще бъде в пъти по-евтино от това, което впоследствие се случва в Европа\", отбеляза премиерът. Той поясни, че подобно затваряне би означавало преминаване само през официалните гранични пунктове.\r\n\t\"Това, което навремето се приемаше като ерес в моето настояване - зоните за сигурност да се изтеглят извън ЕС, на територията на самата Либия, на самата Сирия, за да могат тези хора да си останат там, дори да плащаме, ще бъде в много пъти по-малко, отколкото когато дойдат на територията на Европа, с целия ужас, който, пази Боже, като виждам Брюксел - навсякъде армия, бронирани камиони, картечници, в сърцето на Европа\", каза премиерът.\r\n\tПо повод подготвяните промени в Дъблинския регламент за миграцията Борисов уточни, че сега дори онези, които подлежат на връщане там, откъдето са влезли в ЕС, не искат да стоят в държавите, в които трябва да бъдат върнати.\r\n\t\"Задържаме хора по 20-30 пъти на сръбската граница, след като веднъж сме ги задържали и връщали. Пускаме ги, те излизат да се разхождат и през нощта пак ги задържаме там. Релокацията какво означава - да направим затвор и тези, които ни ги дават, да ги държим в затвора. Те искат да отидат на друго място. Сега вече не се счита за ерес, всички гласове ме подкрепиха, че изнасянето на зоните за сигурност ще бъде много по-добро за всички\", посочи министър-председателят.\r\n\tПремиерът съобщи, че получава поздравления от всички за представянето на българския кандидат за еврокомисар Мария Габриел пред комисиите на Европейския парламент. Всички колеги от много политически сили казаха, че е било прекрасно представяне, отбеляза министър-председателят.", "date": "2017.06.22", "title": "Борисов поиска да приюти европейските агенции за лекарствата и банките"}
{"url": "http://www.mediapool.bg/borisov-za-brekzit-edin-razvod-nikoga-ne-e-hubav-news265658.html", "text": "\"Колкото повече идва, а за жалост и през нашето председателство ще се говори най-много за Брекзит, някак си толкова ми се иска да не се случи“. Това заяви премиерът Бойко Борисов преди срещата на европейските лидери в Брюксел, на която ще бъде обсъдено излизането на Великобритания от Европейския съюз.\r\n\t\"Това може да има много големи последствия не само за ЕС, но и за Великобритания. Един развод никога не е хубав”, заяви Борисов.", "date": "2017.06.22", "title": "Борисов за Брекзит: Един развод никога не е хубав"}
{"url": "http://www.mediapool.bg/iran-e-zapochnal-iznos-na-gaz-za-irak-news265655.html", "text": "Иран е започнал да изнася газ за Ирак след неколкогодишно забавяне. Това стана известно от изказване на ирански официален представител пред държавната агенция ИРНА, предаде Ройтерс, цитирана от БТА в четвъртък.\r\n\tПрез 2013 година двете съседни страни, които са членки на Организацията на страните износителки на петрол (ОПЕК), се споразумяха Иран да снабдява иракските електроцентрали, но прилагането на сделката бе възпрепятствано от лошата сигурност в Ирак според властите.\r\n\tЕкспортът е започнал в обем от близо 7 милиона кубични метра на ден и се очаква да достигне 35 милиона кубични метра, посочи Амир Хосейн Заманиния, заместник-министър на петрола на Иран, отговарящ за търговията и международните въпроси.\r\n\tИран е подписал два договора за износ на газ - за иракската столица Багдад и южния град Басра.", "date": "2017.06.22", "title": "Иран е започнал износ на газ за Ирак"}
{"url": "http://www.mediapool.bg/makron-pledira-za-posleditsi-sreshtu-stranite-koito-polzvat-finansite-na-es-no-zagarbvat-printsipite-mu-news265656.html", "text": "Френският президент Еманюел Макрон смята, че страните от ЕС, които ползват финансите на съюза, но обръщат гръб на принципите му, трябва да усетят \"пълните политически последици\", предаде Ройтерс, цитирана от БТА.\r\n\tВ интервю пред няколко европейски вестника, между които \"Гардиън\", \"Паис\", \"Зюддойче цайтунг\", \"Фигаро\" и др., Макрон заяви, че съществува напрежение между западно и източноевропейските страни заради геополитическото им наследство, но не и конфликт.\r\n\tФренският президент имаше предвид полското националистическо правителство, което от година е в спорове с ЕС заради поредица реформи, за които Брюксел казва, че отслабват независимостта на съдебната система и подкопават демократичните принципи. ЕС е в нелеки отношения и с унгарския премиер Виктор Орбан, който е най-евроскептичният лидер в блока.\r\n\t\"Европейските страни, които не зачитат правилата, трябва да плащат пълните политически последици\", подчерта Макрон в интервюто.\r\n\tГоворейки ден преди срещата на високо равнище на ЕС в Брюксел, където ще направи своя дебют, Макрон предупреди, че ЕС ще бъде отслабен, ако бъде позволено на отделни негови членове да нарушават правилата.\n\n\r\n\t\"Това е двойна измяна. Те решават да изоставят принципи на ЕС, обръщат гръб на Европа и имат циничен подход към съюза, който им дава пари, без да уважават неговите ценности\", посочи Макрон.\r\n\tВ интервюто, в което отговори на въпроси за Европа, сигурността, борбата срещу радикалния ислям, войната в Сирия, Макрон определи политиката на президента на САЩ Доналд Тръмп като \"непредвидима\" и \"източник на безпокойство за света\". Той изрази надежда, че САЩ ще се върнат в Парижкото споразумение за климата.\r\n\t\"Надявам се че Тръмп ще промени позицията си. Защото всичко е взаимно свързано. Не можем да се борим с тероризма ефективно, без да предприемем действия за климатичните промени\", каза Макрон.\r\n\tСпоред френския президент Европа трябва да възприеме общо подход в областта на отбраната и политиката за сигурност, за да се защитава по-добре. Съюзът трябва да се справя по-добре с охраната на границите си, с миграцията и молбите за убежище, добави Макрон. Той поднови призива си за единен бюджет на еврозоната и изрази надежда, че Германия няма да се противопостави на идеята.\r\n\tНай-младият френски лидер след Наполеон заяви също, че иска да превърне френско-германския тандем в движеща сила за по-тясна интеграция в Европа.\r\n\tПо темата за Сирия Макрон каза, че не вижда легитимен приемник на сирийския президент Башар Асад и че Франция не смята вече неговото напускане на властта за предварително условие за решаването на 6-годишния конфликт. Френският президент добави, че Асад е враг на сирийския народ, но не и на Франция и че приоритет за Париж е борбата с терористичните групировки и да не се допусне Сирия да се превърне в провалена държава. Неговите идеи за Сирия са в ярък контраст с позициите на предишното френско правителство и напомнят на позицията на Москва че няма реална алтернатива на Асад, отбелязва Ройтерс.", "date": "2017.06.22", "title": "Макрон пледира за последици срещу страните, които ползват финансите на ЕС, но загърбват принципите му"}
{"url": "http://www.mediapool.bg/tramp-ne-iskam-bednyak-da-rakovodi-ikonomikata-news265659.html", "text": "Президентът на САЩ Доналд Тръмп заяви, че не би искал бедняк да ръководи икономиката, защитавайки кабинета си, смятан за най-богатият в историята на страната. \r\n\t \r\n\t\"Някои казват: \"защо назначихте богаташ да ръководи икономиката?\". Така че аз отговарям. . . защото това е начинът на мислене, който искаме. . .защото те представляват страната\", заяви Тръмп пред свои поддръжници в Айова. \r\n\t \r\n\t\"Те не искат парите. И трябваше да се откажат от много, за да поемат тези длъжности\", каза президентът имайки предвид особено министъра на търговията Уилбър Рос - милиардер и бивш инвеститор. \n\n\r\n\tТръмп, който също е милиардер, спомена и главния си икономически съветник Гари Коун. \r\n\t \r\n\t\"Това е президентът на Голдман Сакс (Goldman Sachs). Умен. За да ни представлява, той мина от големи възнаграждения на фъстъци. Чакам да видя как ще го обвинят, че иска тази шепа пари. Това са хора с велики, брилянтни бизнес умове и това е, от което се нуждаем, това е, което ни е нужно, за да не се възползва светът от нас\", каза Тръмп, цитиран от ДПА. \r\n\t \r\n\tОбичам всички хора, богати или бедни, но на тези точно позиции просто не искам бедняк. Има ли смисъл в това?, допълни той. \r\n\t \r\n\tМинистърът на образованието, назначен от Тръмп, Елизабет (Бетси) Девос е наследница на милиарди, за държавния секретар Рекс Тилърсън, бивш шеф на петролния гигант ЕксънМобил (ExxonMobile), се твърди, че има стотици милиони долари. \r\n\t \r\n\tДруги богаташи в администрацията са финансовият министър Стивън Мнучин - бивш мениджър на хедж фонд, министърът на жилищното строителство и градоустройството Бен Карсън, направил състояние от книги за медицинската си кариера и политическите си идеи.", "date": "2017.06.22", "title": "Тръмп: Не искам бедняк да ръководи икономиката"}
{"url": "http://www.mediapool.bg/betina-zhoteva-ot-sem-zapisana-kak-zaplashva-zhurnalist-ot-bnr-news265661.html", "text": "Подозирам, че ме вкарвате в някаква интрига\", заявява членът на СЕМ на журналистката, след което Къдринова й отговаря: \"Много внимателно! Ама много внимателно! Значи, който се е опитал да ме вкара в интрига, не е прокопсал. Те поне знаят (сочейки към служители на СЕМ - по думите на Къдринова). Много внимателно! Ама много внимателно с мен специално\", продължава разпрата Жотева, след което е попитана от Къдринова дали това е заплаха.\r\n\t\"Абсолютно. Пред всички\", отсича Жотева в близост до диктофона на журналистката, който записва разговора. Следва и последната й реплика: \"Ако си отворите устата още веднъж за мен, ще видиш какво става!\"\r\n\tВпоследствие Къдринова съобщи, че е сезирала за случилото се Mediapool", "date": "2017.06.22", "title": "Бетина Жотева от СЕМ записана как заплашва журналист от БНР"}
{"url": "http://www.mediapool.bg/burgazliya-darzha-chasove-nared-3-godishnoto-si-dete-za-zalozhnik-news265663.html", "text": "", "date": "2017.06.22", "title": "Бургазлия държа часове наред 3-годишното си дете за заложник"}
{"url": "http://www.mediapool.bg/okshanaiz-se-oplaka-ot-kfn-pred-evroregulatora-po-zastrahovaneto-news265664.html", "text": "\"Окшънайз\" е изпратила жалба срещу Комисията за финансов надзор (КФН) до Европейски орган за застраховане и професионално пенсионно осигуряване (EIOPA), съобщиха от компанията. https://eiopa.europa.eu/about-eiopa\r\n\tПоводът е проверката на КФН срещу \"Окшънайз\" по жалба на Българската асоциация на застрахователните брокери. Тя започна още през април, а до момента не е приключила.\r\n\t\"Окшънайз\" и застрахователните брокери спорят дали през онлайн платформата на Ивайло Пенчев за търгове може да се предлагат и застраховки.\r\n\tСпоред юристите на Пенчев срокът за приключване на проверката е един месец по закон. От КФН отказват да коментират случая и не отговориха на въпросите на Mediapool, изпратени още преди седмица.\r\n\t\"КФН, замотахте се! Проверката продължава да е без резултат повече от месец и половина след законния срок. И понеже нямам властта да ви накажа или уволня, пуснах жалба срещу вас в EIOPA. Да видим какво ще кажат те\", пише Ивайло Пенчев в съобщение до медиите.\r\n\tОсвен това бизнесменът е направил запитване и до британския регулатор дали \"Окшънайз\" може да започне бизнес на територията на Великобритания без лиценз от тях.\r\n\t\"Представяте ли си да излезе, че може!? Щото регулативната ви рамка е еднаква... Да видим какво ще обяснявате на българския народ тогава\", пише Пенчев.", "date": "2017.06.22", "title": "\"Окшънайз\" се оплака от КФН пред еврорегулатора по застраховането"}
{"url": "http://www.mediapool.bg/agentsiyata-po-vpisvaniyata-s-udalzheno-rabotno-vreme-zaradi-finansovite-otcheti-news265660.html", "text": "До края на юни софийската служба на Агенцията по вписванията ще работи с удължено работно време заради кампанията по подаването на годишните финансови отчети и клиентите, които ги внасят на гише, съобщиха от ведомството в четвъртък.\r\n\tТака службата ще е отворена от 8.30 до 18 часа на 30 юни, включително.\r\n\tОфисът на \"Токуда банк\" близо до сградата на Централното управление на Агенцията по вписванията на бул.\"Шипченски проход\" 43, ще работи със същото удължено работно време и за същия период, се посочва в съобщението.", "date": "2017.06.22", "title": "Агенцията по вписванията с удължено работно време заради финансовите отчети"}
{"url": "http://www.mediapool.bg/bolnitsi-lekuvat-onkopatsienti-s-10-pati-razlika-v-tsenite-news265665.html", "text": "Разходите на болниците за лечението на един онкопациент се разминават драстично като достигат до 10 пъти разлика. Противно на всякаква логика най-скъпото лечение не е във водещи университетски болници, поемащи най-големия и тежък поток пациенти и прилагащи иновативни терапии, а в малки бутикови структури. Драстични са и разликите между разходите за един болен в онкодиспансерите в страната. Това стана ясно при изслушване на ръководството на Националната здравноосигурителна каса (НЗОК) в парламентарната комисия по здравеопазване в четвъртък следобед.\r\n\tПодуправителят на НЗОК Димитър Петров съобщи, че при средна стойност за химиотерапия на един болен от 8300 лева за година, някои болници отчитат разход от 14-19 хил. лева за един пациент, а други 2500-4000 лева.\r\n\tПетров коментира, че с новите правила, по които касата плаща за онколечение, се отчита намаление на разхода с 2.2 млн. лева през април спрямо март. Иначе в последната година месечният разход за онколечение е нараснал от 20 на 27 млн. лева.\r\n\tПетров коментира, че за разликата в стойността на лечението на един болен в различните болници има обективни причини като вида на болницата, разнообразието от терапии, които предлага, и т.н., но освен това се засичат и нелогични разходи. Той даде за пример, че масово онкоболниците отчитат под средното тегло на онкопациентите, което е 81 килограма за мъжете и 67 килограма за жените, но има две болници, където средното тегло на пациентите е 100-109 килограма. Петров обаче отказа да ги назове поименно.\r\n\tДепутатите също изразиха недоумение от разликите в стойността на лечението. Депутатът от БСП Георги Михайлов, който е бивш директор на Специализираната болница по онкохематология в София коментира, че за всички, които разбират от онкология, е наистина необяснимо, че най-скъпото лечение е в Александровска болница и частната болница “Сердика“.\r\n\tКолежката му от ДПС Нигяр Джафер даде пример и за диспропорциите в стойността на лечение в бившите диспансери. Тя посочи, че в Комплексния онкологичен център в Пловдив средно лечението на един пациент годишно излиза 9000 лева, докато в центъра във Враца – 3000 лева.\r\n\tМакар че касата в последните месеци въвежда целенасочени мерки за решаването на проблемите със злоупотребите и разхищението на онколекарства, ръководството й беше критикувано от депутатите.\r\n\tДепутатът от ГЕРБ Лъчезар Иванов потърси сметка защо НЗОК се готви да задължи болниците, извършващите онколечение, да въведат автоматизирана или полуавтоматизирана система за подготовка на инфузионни разтвори за химиотерапия. Централизирано разтваряне на цитостатиците (онкомедикаменти) в болничната аптека е много по-модерният, стерилен и икономичен начин за приготвянето на медикаментите, отколкото приготвянето им от персонала в отделенията. Освен това така се намалява сериозно разходът на лекарства, тъй като сега 25-30% от скъпо струващите медикаменти се изхвърлят.\r\n\tВъпреки че мярката би довела до сериозни икономии за болниците и касата, Иванов потърси сметка откъде ще се вземат парите за въвеждането на модерната апаратурата, която струвала 1-2 млн. лева, а годишната й поддръжка между 130 и 160 хиляди лева.\r\n\tПодуправителят на касата Димитър Петров заяви, че масово очакването е за въвеждането на полуавтоматизирани системи, като тези апарати струват между 150 и 200 хиляди лева, а поддръжката им 10-15 хиляди лева и предположи, че след като в онкологията годишно влизат 400 млн. лева пари ще се намерят.\r\n\tОтносно оплакванията на дистрибутори, че болниците бавят разплащането с тях с 240 дни заради това, че НЗОК е изтеглила с месец напред плащането на онкомедикаментите, Петров каза, че не приема този упрек, тъй като касата плаща редовно и парите за онкомедикаменти са целеви, а болниците ги задържат. Той посочи, че задлъжняването на болниците към дистрибуторите с 350 млн. лева е маркетингов подход на фирмите, който те съзнателно са допуснали.", "date": "2017.06.22", "title": "Болници лекуват онкопациенти с 10 пъти разлика в цените"}
{"url": "http://www.mediapool.bg/polsha-shte-sabori-stotitsi-pametnitsi-na-chervenata-armiya-news265662.html", "text": "Полският парламент прие законови промени за демонтиране на паметниците на Червената армия, комунизма или друг тоталитарен строй, с което ще се променят също така названия на сгради и други обекти, съобщи ТАСС. \r\n\t \r\n\tТе предвиждат събаряне на паметници от съветската епоха, включително и на мемориали в чест на Червената армия. Поправките ще влязат в сила три месеца след като бъдат обнародвани. \r\n\t \r\n\tПовечето партии, влизащи в Сейма, подкрепиха промените на първо и второ четене. За тях днес гласуваха 408 членове на долната камара на полския парламент, 7 бяха против, а 15 се въздържаха. \n\n\r\n\t \r\n\tВ обновения закон се казва, че паметници и други подобни обекти \"не могат да почитат паметта на лица, организации, събития или дати, символизиращи комунизма или друг тоталитарен строй\". \r\n\t \r\n\tКъм тези мемориали не спадат паметници, разположени на територията на гробища или на територията на други погребения, обекти, които не са изложени на всеобщ показ или които се демонстрират за научни цели, като произведения на изкуството, а също монументи, внесени в списъка на архитектурните паметници.\r\n\t \r\n\tПолският парламент предлага онези мемориали, които не влизат в тези категории, да бъдат демонтирани в течение на 12 месеца от влизането на поправките в сила. Според експерти на територията на Полша има поне 469 такива обекта, като около 250 от тях са посветени на Червената армия. \r\n\t \r\n\tГоворителят на руското МВнР Мария Захарова сравни тази инициатива с действията на \"Ислямска държава\" в Сирия, която разруши исторически обекти в Палмира по \"идеологически причини\". \r\n\t \r\n\tТя каза, че Москва няма да остави това решение без реакции. Тя отбеляза, че войната с паметниците цели да се изтрие от паметта на полския народ фактът, че Червената армия го е спасила от нацизма през Втората световна война.", "date": "2017.06.22", "title": "Полша ще събори стотици паметници на Червената армия"}
