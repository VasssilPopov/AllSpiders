{"url": "http://www.mediapool.bg/mo-fara-specheli-zlatoto-na-10-000-m-yuseint-bolt-premina-seriite-news267563.html", "text": "Световното първенство по лека атлетика в Лондон започна по най-добрия начин за домакините на 4 август. Мо Фара триумфира със златото на 10 000 метра. пред родна публика.\r\n\tДатата за старта на шампионата на планетата не беше избрана случайно. Преди пет години на същата дата Великобритания спечели три олимпийски титли в леката атлетика за по-малко от час и медиите обявиха деня за \"супер събота\". Сега отново на 4 август хиляди аплодираха Мо Фара.\r\n\tБританецът от сомалийски произход записа мястото си в историята с третата си световна титла на 10 000 м с време 26:49,53 минути. Среброто остана за Джошуа Чептегей, а бронза взе Пол Тануй.\r\n\tСледващата цел на Мо Фара е златното отличие на 5000 м. При успех британецът, който обяви, че това е неговото последно голямо първенство ще събере в колекцията си седем златни отлитичия от световни първенства.\r\n\tКвалификациите на 100 метра мъже бяха другият гвоздей от програмата на първия ден на първенството. Погледите на всички бяха насочени към последната шеста серия, където Юсеин Болт спечели със 10.07 секунди, но не остана доволен от представянето си.\n\n\r\n\t\"Беше много зле. Не съм фен на тези стартови блокчета - те са най-лошите, които съм срещал\", каза световният рекордьор след бягането. Той изрази задоволството си от топлото посрещане на публиката.\r\n\tЗа полуфиналите се класираха и останалите фаворити, сред които и Джъстин Гатлин. Американецът, наказван заради допинг, трябваше да приеме освирквания от част от публиката. Сънародникът му Крисчън Коулман, който държи най-доброто време през сезона с 9,92 сек, се спечели в първата серия с 10.01 сек.\r\n\tДали Болт ще се раздели с пистата по шампионски предстои да видим тази вечер, когато са финалите на 100 м.\r\n\tДнес започва и българското участие на световното със сериите на 100 м при жените, където участва Ивет Лалова.\r\n\tСпортист номер едно на Българя за 2015 г. Габриела Петкова ще даде всичко от себе си за да премине квалификациите в тройния скок и отново да мери сили с най-добрите в дисциплината.\r\n\tНа предишното световно първенство преди две години Петкова се представи най-добре от българския отбор записвайки четвъртото място.", "date": "2017.08.05", "title": "Мо Фара спечели златото на 10 000 м, Юсеинт Болт премина сериите"}
{"url": "http://www.mediapool.bg/tsifrov-podpis-na-birata-shte-kontrolira-kachestvoto-y-news267558.html", "text": "Новаторска разработка, която чрез ядрено-магнитен резонас да събира данни за основните характеристики на дадена марка българска бира и на тяхна база да създава уникален цифров код, който да улеснява контрола върху качеството на всяка варка и да открива фалшификати, подготвя екип от Центъра по биология на храните, СУ \"Св. Климент Охридски“ и Института по криобиология и хранителни технологии, който е финансиран от Съюза на пивоварите в България.\r\n\tСтава въпрос за прилагане на методология за ядрено-магнитно изследване на храни и напитки, при която се прави спектроскопия на дадено пиво и на база постигнатите резултати може да се създаде нещо като златен еталон за марката, обясни пред Mediapool д-р Сергей Иванов от Центъра по биология на храните, който е част от екипа разработчици.\r\n\tПод формата на цифров код или образно казано дигитален подпис тези данни могат да се ползват за редица неща. Сред тях е контролиране от страна на производителя на качеството на всяка варка бира по по-евтин и бърз начин. В момента сложните лабораторни химически анализи продължават по няколко часа, докато цифровият код за много по-кратко врече ще казва дали партидата съответства на златния еталон. Така пивоварите ще могат бързо да реагират на нежелани промени във физико-химичните или микробиологични показатели на продуктите си, а отделно ще икономисат средства, което ще е от полза при ценообразуването на крайния продукт.\r\n\tВъзможно е също така чрез цифровия код да се откриват фалшификати на марки бира, както и да се идентифицира производителят, типа и търговската марка на неизвестна проба пиво.\r\n\tРазработчиците на дигиталния подпис на бирата посочват, че предизвикателството е било много голямо, тъй като в пивото има над 400 установени и анализирани съединения заради естествените суровини, веществата, получени от метаболизма на пивоварните дрожди и спецификите на пивоварната технология.\n\n\r\n\tРеволюционният за България, но вече навлязъл в Европа, метод е изпробван върху три марки пиво – две светло и една тъмно. Всеки производител обаче ще реши дали иска да му бъде създаден дигитален подпис и за кои негови марки пиво да се разработи такъв.\r\n\tОт Съюза на пивоварите посочват, че откритието е предизвикало голям интерес в бранша у нас.\r\n\tДо сега в световен мащаб използването на ядрено-магнитен резонанс за създаване на цифров стандарт на хранителни продукти се използва за вино, пчелен мед, зехтин и плодов сок, обяснява д-р Иванов.", "date": "2017.08.05", "title": "Цифров подпис на бирата ще контролира качеството й"}
