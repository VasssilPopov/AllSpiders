{"url": "http://www.mediapool.bg/politsiyata-se-oplaka-ot-lipsa-na-svideteli-na-poslednite-sluchai-na-nasilie-news267169.html", "text": "Полицията все още не разполага със заподозрени за нито едно от последните няколко показни престъпления, извършени посред бял ден на оживени места в София и Пловдив.\r\n\tТова призна шефът на \"Национална полиция\" Христо Терзийски в четвъртък пред Нова телевизия.\r\n\tОт думите му стана ясно още, че разследващите не разполагат с достатъчно свидетели на нападенията срещу нотариус Веселина Механджийска, дъщеря й и журналиста от БНТ Иво Никодимов, извършени тази седмица в района на Борисовата градина. Засега не са установени и очевидци на убийството на 43-годишния бизнесмен в пловдивския парк \"Лаута\", който бе застрелян, докато разхожда кучето си.\r\n\t\"За да установим и да докажем престъплението на дадено лице, са ни необходими доказателства, годни за съд, а това става чрез разпити, свидетелски показания и очвидци. И затова и за последните три случая отново казвам – на нас ни е небходима помощ и от гражданското общество. Да, на местопроизшествията правим сериозни огледи, търсим следи от нападателите, но когато едно престъпление е подготвено предварително, всеки един извършител, нападател или убиец взима много сериозни мерки\", заяви Терзийски.\r\n\tПолицейският началник обясни още, че засега разследващите не са открили данни за бизнес или лични конфликти на застреляния в Пловдив собственик на соларно студио, които да предпоставят вероятност някой да е искал да му отмъсти. Няма и информация, че убийството може да е свързано с предишни пререкания на жертвата заради кучето му.\n\n\r\n\t\"Не изключаме и версията, при която да е възникнало инцидентно спречкване на територията на парка, което да е довело до фаталната стрелба за жертвата\", добави Терзийски, аргументирайки тази теза с разсъждението, че \"кучето го намираме на местопроизшествието вързано – едно куче може да бъде вързано само от неговите стопани\".\r\n\tПо отношение на инцидента с журналиста Иво Никодимов в столичната Борисова градина, шефът на \"Национална полиция\" заяви, че потърпевшият е видял лицето на един от тримата си нападатели и това може да помогне за разпознаването му. Водещият на БНТ е със счупен нос и претърпя операция във Военно-медицинска академия.\r\n\tОсновна версия в разследването на побоя е непредизвикана агресия по хулигански подбуди, но не се изключва и опит за грабеж, тъй като зад Никодимов е имало друг гражданин, който му се е притекъл на помощ и това може да е стреснало нападателите, добави Терзийски.\r\n\tПопитан дали това означава, че в Борисовата градина има хора, които просто търсят саморазправа със случайни минувачи, висшият полицай уточни, че в тази връзка подчинените му проверяват криминалния контингент, особено тези от него, регистрирани като \"скинхедс\"\r\n\t\"Не можем да говорим за чувство на безнаказност, ние предприемаме абсолютно всички необходими действия за разкриването на извършителите на такива престъпления, но не за всеки случай можем да се справим в рамките на 24 или 48 часа. Често имаме и случаи, при които моежм да установим и задържим извършителите на такива деяния, но все пак имам случаи, в които са ни необходими месеци, дори години\", каза още шефът на \"Национална полиция\".\r\n\tЗа разлика от нападението на Никодимов, според Терзийски побоят над нотариус Веселина Механджийска и дъщеря й е бил предварително подготвен, тъй като извършителите \"са взели мерки, за да не бъдат разпознати\". Разследването по този случай обаче засега било възпрепятствано, тъй като двете пострадали все още са в болница и полицията тепърва ще анализира работата и ежедневието им.\r\n\t\"Предотвратяването на тези случаи и инциденти е чрез активна работа, но активна работа на всички, така, държавни институции и органи, които могат да влияят на агресията, която е в нашето общество. Ние непрекъснато ставаме свидетели на агресия и на улицата, и при движение с МПС. За нас, като полицейски служители, е най-важно установяването, задържането и документирането на такива противоправни деяния\", добави накрая Христо Терзийски, обобщавайки, че за \"проявите на агресия, които вече са ежедневие в нашето общество, едва ли лечението може да бъде само с репресивни мерки\".", "date": "2017.07.27", "title": "Полицията се оплака от липса на свидетели на последните случаи на насилие"}
{"url": "http://www.mediapool.bg/edin-zagina-a-sedem-dushi-postradaha-pri-intsident-na-panair-v-ohaio-news267167.html", "text": "Един човек е загинал, а седем са ранени при инцидент на въртележка на откриването на панаир в американския щат Охайо, предаде Асошиейтед прес, като се позова на пожарната служба.\r\n\tВидеозапис на свидетел показва как атракционът, наречен FireBall, се люлее напред и назад като махало и се върти във въздуха, след което се удря в нещо и част от въртележката се откъсва, хвърляйки возещите се на земята. \r\n\tПетима от пострадалите са в критично състояние, а двама са в стабилно в местни болници. \r\n\tГубернаторът на Охайо Джон Кейсик заяви, че е \"ужасно натъжен от инцидента, от загубата на човешки живот и нараняването на хора на панаира на Охайо\".\r\n\tКейсик е разпоредил пълно разследване на случилото се и затваряне на всички атракциони, докато не бъдат проведени допълнителни проверки на сигурността. Панаирът продължава до 6 август.", "date": "2017.07.27", "title": "Един загина, а седем души пострадаха, при инцидент на панаир в Охайо"}
{"url": "http://www.mediapool.bg/obilni-dazhdove-i-grumotevitsi-se-ochakvat-v-osem-oblasti-na-stranata-news267168.html", "text": "За обилни дъждове и гръмотевици в осем области на страната предупреждават в четвъртък от Националния институт по метеорология и хидрология към БАН.\r\n\tПредупреждението е в сила за Русе, Велико Търново, Търговище, Стара Загора, Габрово, Хасково, Кърджали и Смолян.\r\n\tЖълт код пък е обявен за Пловдив, Пазарджик, Ловеч, Ямбол, Сливен, Разград и Бургас.\r\n\tВремето в цялата страна ще бъде предимно облачно с валежи от дъжд, на места значителни по количество, с гръмотевици и временно усилване на вятъра.\r\n\tПо-съществени ще са количествата в Рило-Родопската област. Има условия и за градушки. Ще духа до умерен запад-северозападен вятър. Максималните температури ще са между 22° и 27°. През нощта срещу петък валежите, главно в Източна България, ще продължат.\n\n\r\n\tАтмосферното налягане е значително по-ниско от средното за месец юли, вечерта ще започне да се повишава.\r\n\tВ планините облачността ще е значителна. Ще бъде с превалявания и гръмотевични бури. Значителни количества ще има в Рило-Родопската област и в Централна Стара планина. Ще духа силен, временно бурен северозападен вятър. Максималната температура на височина 1200 метра ще е около 17°, на 2000 метра – около 12°.\r\n\tПо Черноморието ще се развива купеста и купесто-дъждовна облачността. На много места ще превалява дъжд, ще има и гръмотевични бури. Ще духа умерен северозападен вятър.\r\n\tМаксималните температури ще са 27-29°. Температурата на морската вода е 24-26°. Вълнението на морето ще е около 2 бала.", "date": "2017.07.27", "title": "Обилни дъждове и грумотевици се очакват в осем области на страната"}
{"url": "http://www.mediapool.bg/dsb-stote-dni-na-kabineta-borisov-3-sa-politicheska-izmama-news267204.html", "text": "\"Сто дни след поредните предсрочни парламентарни избори парламентът е безплоден. Липсва управленска програма на правителство, липсва воля и капацитет за провеждане на реформи; корупцията се увеличава, а партизанщината при назначенията в публичния сектор се задълбочава; законопроектите са лобистки и се затвърждава партийно-политическия контрол върху съдебната власт. Това са сто дни на политическа измама\". Това се казва в политическа позиция на ДСБ, разпространена от пресцентъра на партията в четвъртък по повод първите сто дни на управление на кабинета \"Борисов 3\".\r\n\t\"Причината за управленската немощ е заложена още при сформирането на управляващото мнозинство и коалиционно правителство, които са без ясен идеологически код и общи ценности. Единственото, което обединява управляващите, е “усвояването” на средствата от държавния бюджет и европейските фондове в интерес на ограничен кръг лица на олигархията\", смятат от формацията. От ДСБ допълват, че това е и причината за запазване на традицията \"етническата корпорация ДПС да е скрит коалиционен партньор дори на правителство с участието на крайни националисти\".\r\n\t\"БСП също само имитира опозиционно поведение, като участва във всички скрити договорки с властта. Видно е, че наследниците на комунистическата номенклатура работят добре заедно\", твърди партията, останала извън Народното събрание.\r\n\t\r\n\tСпоред ДСБ всички парламентарно представени сили работят за размиване на границите между трите власти, което е белег на авторитаризъм, прикрит зад демократична фасада. Основна цел е избирането на нов Висш Съдебен Съвет, който да одобри следващ “Цацаров”, с оглед избягване на търсенето на наказателна отговорност от настоящи и бивши управляващи, се посочва в декларацията.\n\n\r\n\tНай-голямата заплаха за националната сигурност остава неразследваната и ненаказана, повсеместна корупция. Декларираната като цел стабилност фактически се отнася до стабилността при разграбването на обществените средства, гласи още позицията.\r\n\tОт ДСБ изтъкват, че вътрешната сигурност при управлението на Бойко Борисов традиционно се влошава заради нереформираните системи, дебалансирано заплащане на служителите от полицията и от другите органи в МВР и сродни агенции, както и тежко демотивирани служители заради кадровата търговия с олигархията при назначенията на ръководни длъжности. \"Всичко това води до липса на обществено доверие към органите за сигурност\", правят извод от партията.\r\n\t\r\n\t\"Вместо управление, насърчаващо икономическото развитие и инициативата на гражданите, виждаме власт на агресивната посредственост и партийната номенклатура. Обществените поръчки се разпределят между тесен кръг лица, близки до властта, а корупцията се е просмукала на всички нива, защото отдавна “рибата се е вмирисала откъм главата”. Дейността на приходните агенции е сведена до изсмукване на последните ресурси от независимия бизнес и рекет срещу неудобните за властта. Аферата със суджуците е ежедневие във всички български градове и е олицетворение на начина, по който се управлява държавата\", твърдят още от ДСБ.\r\n\tСпоред тях подготовката за Българското председателството на Съвета на ЕС се свежда до корупционните скандали около НДК, олицетворяващи принципа “много обичаме европейските пари, но не обичаме европейските правила”. Представените от правителството програма и приоритети за Председателството са пълни с клишета и лишени от визия за бъдещето на ЕС, както и на България и Балканите в Съюза.\r\n\t\r\n\t\"Въпреки безспорния пробив в българо-македонските отношения, външната политика на държавата е опасно хаотична. От една страна наблюдаваме сервилно отношение към режимите на Ердоган и Путин, а от друга страна лицемерно такова към европейските ни партньори. Опитите за покровителствено отношение на България към държавите от Западните Балкани заплашват да компрометират напредъка в отношенията с Македония и изглеждат пародийно на фона на натрупаните проблеми. Амбицията за посредничество между Анкара и Берлин надхвърля възможностите на българското правителство и е пречка пред твърда обща европейска позиция срещу геополитическия рекет на Ердоган. Наблюдава се неадекватно поведение на Премиера и външния министър при международните визити.\r\n\tЛипсата на визия и капацитет за реформи се отразяват тежко в сферите на образованието и науката, културата и здравеопазването, където кризата продължава да се задълбочава. Има риск безхаберието да доведе до загуба на огромни европейски фондове и на шансовете за изпреварващо развитие в тези сфери\", пък е оценката за външната политика на кабинета.\r\n\tСтоте дни на политическа измама, законодателно безплодие и задкулисно разпределение на порциите между управляващите и “опозицията”, в лицето на БСП и ДПС, обосноват нуждата от изграждане на истинска политическа алтернатива. Тази алтернатива трябва да отстрани и замени това порочно и вредно за гражданите на Републиката управление в централните и местните органи на властта, завършва позиция.", "date": "2017.07.27", "title": "ДСБ: Стоте дни на кабинета \"Борисов 3\" са политическа измама"}
{"url": "http://www.mediapool.bg/krai-plovdiv-sa-zadarzhani-47-nelegalni-migranti-sred-koito-i-16-detsa-news267188.html", "text": "Служители на МВР-Пловдив са задържали 47 бежанци, сред които и 16 деца. Това каза говорителят на пловдивската дирекция на полицията Анелия Влахкинова.\r\n\tТе са заловени около 4.00 ч. в четвъртък на пътя Пловдив-Карлово, в района на с. Труд, преди ръкава за АМ \"Тракия\".\r\n\tПри задържането им чужденците заявили, че са иракчани. Те били превозвани с два микробуса.", "date": "2017.07.27", "title": "Край Пловдив са задържани 47 нелегални мигранти, сред които и 16 деца"}
{"url": "http://www.mediapool.bg/protesti-sreshtu-ogranichenoto-obzhalvane-na-ekootsenkite-i-poskapvashtite-sadebni-taksi-news267185.html", "text": "Природозащитни организации призоваха президента да наложи вето върху приетите окончателно в четвъртък от парламента поправки в Закона за опазване на околната среда, ограничаващи правото на обжалване на екооценките на инвестиционните проекти, както и промените в  Административно-процесуалния кодекс, обвързващи съдебните такси с размера на инвестиционното предложение, което означава драстичното им покачване.\r\n\tПредставители на екокоалицията \"За да остане природа в България\" обявиха, че ще сезират за казуса всички европейски институции и ще има сериозни протестни действия заради промените, които бяха прокарани само за няколко седмици. Така вече оценките за въздействие върху околната среда ще могат да се обжалват само прид първоинстанционен съд, а обвързването на съдебните такси по жалбите с размера на инвестиционното предложение, означава увеличение до 1800 пъти.\r\n\tТова според природозащитниците представлява орязване на достъпа до правосъдие на бизнеса и гражданите и намаляване на възможностите за опазване на човешкия живот, здравето и природата. \"Двата законопроекта представляват драстично отстъпление от демократичните практики и са ясно насочени срещу гражданското общество на страната. Те връщат България значимо назад в нейното развитие и я ориентират в посока, различна от целите на Европейския съюз\", заявяват от екокоалицията.\r\n\tСпоред тях, промените директно помагат на новия вариант на автомагистрала \"Струма“, който унищожава Кресненското дефиле, изграждането на каскадата \"Горна Арда\", удълбочаването на река Дунав, строителството на АЕЦ \"Белене“, разширението на открити рудници, строителството на екарисажи, всякакво строителство около Рилския манастир и като цяло улесняват застрояването на планините и Черноморието, срещу което се обявяват над 70% от българските граждани, според социологическите проучвания, смятат от \"За да остане природа...\".\r\n\t \r\n\tОрганизацията посочва, че административни дела на една инстанция няма в нито една страна членка на  Европейския съюз. В редица държави такива дела се водят дори на три и четири инстанции. Орхуската конвенция изрично постановява нуждата от гарантиране на достъпа до правосъдие, заявяват от екокоалицията. \"Директивата за Оценка за въздействие върху околната среда на Европейския съюз също категорично забранява това право да бъде ограничавано. По нашите земи двуинстанционното съдебно производство е въведено през 1868 година от султан Абдул Азис и отстъпването от това достижение е връщане с век и половина назад\", пише в тяхната позиция.\r\n\t \r\n\tПромените означават занижен контрол върху решения на изпълнителната власт, към която много от българските граждани нямат достатъчно доверие и данните за обществените нагласи сочат, че най-сериозната заплаха за правовата държава произтича от липсата на законност в действията на самото правителство. Сега то ще определя кои проекти да минават по \"бързата процедура\", което е предпоставка за още по-сериозни корупционни практики, смятат от \"За да остане природа...\".\r\n\t \r\n\tСпоред организацията, в предложенията липса и  правна логика, тъй като по-малките проекти ще подлежат на пълен съдебен контрол, а по-мащабните – на по-слабия едноинстанционен.\r\n\t\"Изложените мотиви са свързани с ускорение на инвестиционния процес и изпълнение на проекти, но подходът всъщност означава, че не е важно как се харчат едни пари, а е важно да се похарчат бързо\", предупреждават природозащитниците.\r\n\t \r\n\tТе също така настояват Народното събрание да реформира така административното правосъдие, че да се гарантира бърз и ефективен процес за всички, а не да приема закони, които водят до отказ от правосъдие. Равенството пред съда и достъпът до правосъдие са демократични и европейски ценности, от които България не трябва да отстъпва, заявяват от \"За да остане природа в България“.\r\n\t\"Всички промени в законите са единен процес, който цели лишаването на гражданите от правата им\", коментира Тома Белев. Катерина Раковска от Глобалния екофонд WWF заяви, че тези поправки не ускоряват правосъдието, а ги премахват.\r\n\tОт коалицията дадоха данни за обжалваните актове в съда по Закона за опазване на околната среда и на Закона за биологичното разнообразие за периода 2014 - 2016 г. Според тях средно годишно се издават 14 000 акта по двата закона, като се обжалват два на 1000 акта.", "date": "2017.07.27", "title": "Протести срещу ограниченото обжалване на екооценките и поскъпващите съдебни такси"}
{"url": "http://www.mediapool.bg/natsionalnata-patsientska-organizatsiya-izklyuchi-svoi-chlen-za-uronvane-na-avtoriteta-y-news267187.html", "text": "Националната пациентска организация  един от своите членове – сдружението “Диабет, предиабет и метаболитен синдром“ след изнесената от него информация за неетични практики в ин витро клиники. Според Националната пациентска организация публичното огласената информация от сдружението е недоказана.\r\n\t\r\n\tОт сдружението “Диабет, предиабет и метаболитен синдром“ изнесоха в средата на юли  , че клиники извършват ин витро процедури на пациентки с хронични заболявания, знаейки че диагнозата им е несъвместима със зачеването и  , което в последствие пречи при продължаване на опитите извън страната.\r\n\tОсвен това организацията изнесе и бял и черен списък на лекари и клиники, базиран на нейно проучване.\r\n\tОт НПО обаче твърдят, че е огласена недоказана информация и до момента никой в организацията не е виждал и не се е запознал с проучването - неговия обхват, въпросите, периодът в който е извършено и резултатите.\r\n\tКазусът  към НПО.\n\n\r\n\tНа базата на становището на Етичната комисия Управителният съвет на НПО е взел решение за изключването на сдружението “Диабет, предиабет и метаболитен синдром“.\r\n\tТова е станало “след обстойно разглеждане на становището на Етичната комисия, след анализиране на всички факти, взимане под внимание на представените материали и отчитайки публичното огласяване на недоказана информация, която създава възможност за превратно представяне на действителната фактическа обстановка“.\r\n\tЕтичната комисия е установила нарушение на Етичния кодекс на НПО в частта “Отношенията между членовете на Националната пациентска организация се основават на принципите на взаимно доверие, уважение, толерантност, етичност, лоялност, сътрудничество и взаимопомощ [...] Член на Националната пациентска организация или на неин ръководен орган няма право под каквато и да е форма да използва положението си в организацията за получаване на собствени облаги или облаги за ръководената от него организация, както и да извършва действия, водещи до уронване на авторитета на организацията или на неин член“.\r\n\tКонстатирани са нарушения и на чл. 26, т. 5, на Устава на НПО, съгласно който “всеки член е длъжен да работи за доброто име на сдружението и да не използва членството си за постигане на цели, противоречащи на неговия устав“.", "date": "2017.07.27", "title": "Националната пациентска организация изключи свой член за уронване на авторитета й"}
{"url": "http://www.mediapool.bg/gruevski-obsadil-s-balgarskiya-poslanik-v-skopie-dogovora-za-dobrosasedstvo-news267190.html", "text": "В интерес на Македония е да развива и укрепва отношенията си с България, защото напредъкът на страната към евроатлантическа интеграция е от взаимен интерес. Това бе заключението от среща на лидера на ВМРО-ДПМНЕ Никола Груевски с българския посланик в Скопие Иван Великов Петков, предаде в четвъртък агенция МИА.\r\n\tПетков е заявил, че подписването на договор за добросъседство ще уреди един изключително важен въпрос и ще осигури на Македония още един партньор и поддръжник в усилията й да стане член на ЕС и НАТО, се посочва в изявление на ВМРО-ДПМНЕ.\r\n\tГруевски същевременно похвалил ангажимента на България да помогне на Македония в изпълнението на тези цели, смятани за главен приоритет и от ВМРО-ДПМНЕ. Партията, посочил той, е работила усилено за хармонизирането на позициите на двете държави в съставянето на справедливо споразумение.\r\n\tЛипсата на прозрачност, демонстрирана според Груевски от сегашното правителство на Македония при воденето на този процес, е довела до нарастващи безпокойства, изразявани както от обществеността, така и от експерти.\r\n\t\"ВМРО-ДПМНЕ представи няколко конструктивни предложения. Ако те бъдат включени в крайния проект, споразумението ще бъде в значителна степен одобрено и ще осигури ясен пример на искреност, демонстриран и от двете страни за подобряване на отношенията\", заяви още Груевски.", "date": "2017.07.27", "title": "Груевски обсъдил с българския посланик в Скопие договора за добросъседство"}
{"url": "http://www.mediapool.bg/krizata-okolo-hramoviya-halm-v-erusalim-priklyuchi-news267186.html", "text": "Мюсюлманските лидери в Ерусалим посъветваха днес вярващите да се завърнат да се молят в свещената джамия \"Ал Акса\" на Храмовия хълм, след като прецениха, че Израел е отстранил всички металодетектори, камери и други устройства за сигурност, които бе инсталирал там, предадоха Ройтерс и Асошиейтед прес.\r\n\t \r\n\t\"Всички инсталации извън вратите са отстранени, което е победа за нашия народ\", каза на пресконференция водачът на Ислямския съвет Абдул Атим Салхаб и призова вярващите да отидат в храма за следобедната си молитва. Старейшините обявиха след сбирката си, че самите те ще отидат скоро в храма.\r\n\t \r\n\tСъоръженията бяха инсталирани след терористичната атака там на 14 юли, когато бяха убити двама израелски полицаи. Израел казва, че нападателите са използвали скрити на Храмовия хълм оръжия. Последваха дни на бурни протести на мюсюлманите, които обявиха, че прекратяват посещенията и молитвите в джамията, а напрежението рязко ескалира.\r\n\t \r\n\tХиляди палестинци последваха наставлението на мюсюлманските духовни лидери и се молеха по улиците около храма, без да влизат на територията на храмовия комплекс.\r\n\t \n\n\r\n\tВ Източен Ерусалим и в други части на Западния бряг на река Йордан избухнаха масови сблъсъци между израелските органи на реда и палестинците, протестиращи срещу въвеждането на допълнителни мерки за сигурност в района на Храмовия хълм.\r\n\t \r\n\tВчера израелските власти най-напред премахнаха поставените на 16 юли металодетектори на входовете на комплекса. Ръководителят на мюсюлманската общност Икрема Сабри обаче заяви, че вярващите нямат да се върнат, докато Израел не премахне всички бариери и камери и че премахването на металодетекторите е недостатъчна стъпка.\r\n\t \r\n\tВ четвъртък последва и премахване на бариерите и поставения метален мост в близост до оспорвания Храмов хълм (Площада на джамиите) в Стария град на Ерусалим - свещено място за мюсюлмани и юдеи. \"Полицията върна мерките за сигурност, които бяха в сила преди терористичната атака на Храмовия хълм на 14 юли\", съобщи говорителка на израелската полиция.\r\n\t \r\n\tПо този начин Израел изпълни искания на протестиращите мюсюлмани и накара хиляди палестинци да празнуват по улиците рано днес, предаде Асошиейтед прес.\r\n\t \r\n\tПалестинският президент Махмуд Абас каза, че приема решението на религиозните старейшини, но добави, че не е взето решение дали да се възобновят нормални отношения с Израел.\r\n\t \r\n\tВисокопоставен член на израелското коалиционното правителство на премиера Бенямин Нетаняху обаче критикува премахването на съоръженията около комплекса. Нафтали Бенет - лидер на партията \"Еврейски дом\" и министър на диаспората, предупреди, че израелската капитулация може да отприщи още повече насилие. Той заяви пред израелското Армейско радио, че \"всеки път, когато държавата Израел се огъва по стратегически причини, на нас ни отвръщат с интифада. Създава се впечатление, че печелим в краткосрочен план, но в дългосрочен накърняваме възможностите си за сдържане.\"", "date": "2017.07.27", "title": "Кризата около Храмовия хълм в Ерусалим приключи"}
{"url": "http://www.mediapool.bg/sled-polovin-godina-upravlenie-na-sotsialdemokratite-rumaniya-varvi-po-stapkite-na-gartsiya-news267189.html", "text": "Румъния върви по стъпките на Гърция след само половин година управление на Социалдемократическата партия, пише в четвъртък румънският , цитиран от БТА.\r\n\t \r\n\tИнвестициите са на най-ниското ниво за последните десет години, разходите за заплати и социални помощи се увеличават, приходите в бюджета дори не се доближават до тези от миналата година, а усвояването на еврофондовете е слабо. Анализатори твърдят, че ситуацията изглежда подобна на тази в Гърция през 2007-2008 г., посочва изданието.\r\n\t \r\n\tВестникът отбелязва, че първото полугодие е било \"мрачно\" от гледна точка на бюджетното изпълнение, а държавният дефицит е нараснал с 63 процента спрямо първите шест месеца на миналата година.\n\n\r\n\t \r\n\tБюджетните разходи през първите шест месеца са се увеличили с 10 процента, като най-много са нараснали разходите за персонала - с 19,5 процента заради увеличението на минималната заплата на 1450 леи и други увеличения на заплатите.\r\n\t \r\n\tСъщевременно разходите за публичните инвестиции са спаднали с 45 процента спрямо същия период на миналата година, изтъкват анализатори, като отбелязват, че през 2016 г. е отчетено минимално ниво за последните 10 години от гледна точка на публичните инвестиции.\r\n\t \r\n\t\"Тревожното нарастване на разходите в държавния сектор може да ни отведе в кратък срок до ситуацията на Гърция преди 5-6 години. Рисковете са огромни\", коментира Василе Бар, заместник-председател на Търговско-индустриалната камара на Румъния.\r\n\t \r\n\tЙонуц Думитру, председател на румънския Фискален съвет, обръща внимание, че въпреки че Румъния има стабилен икономически растеж, бюджетните приходи не нарастват съгласно прогнозите. От друга страна положението с усвояването на еврофондовете също не е добро.\r\n\t \r\n\tВестник \"Ромъния либера\" коментира, че състоянието на финансите на страната е бедствено, тъй като приходите от данъци и такси са по-малки от миналата година и не успяват да покрият дори разходите за пенсии, заплати и социални помощи, увеличени неоснователно.\r\n\t \r\n\tМакар че спечелиха изборите с обещания за големи инвестиции и привличане на рекордни суми от еврофондовете, управляващите партии СДП и АЛДЕ до момента показват точно обратното, подчертава всекидневникът.", "date": "2017.07.27", "title": "След половин година управление на социалдемократите Румъния върви по стъпките на Гърция"}
{"url": "http://www.mediapool.bg/velikobritaniya-obeshta-krai-na-svobodnoto-dvizhenie-na-rabotna-raka-shtom-napusne-es-news267184.html", "text": "Свободното движение на работници между Великобритания и Европейския съюз ще приключи, когато островната държава напусне блока през пролетта на 2019 година. Това заяви днес в ефира на радио Би Би Си държавният министър Брандън Люис, отговарящ за имиграцията, предаде Ройтерс.\r\n\t\"След като напуснем ЕС, това правителство ще приложи нови имиграционни правила и изисквания, които да отговарят на нуждите на британския бизнес и на широката общественост\", написа в статия за в. \"Файненшъл таймс\" министърката на вътрешните работи Амбър Ръд. \"Искам също така да уверя търговските дружества и гражданите на ЕС, че ще гарантираме да няма резки промени, щом напуснем блока\", каза Ръд.\r\n\tСъщевременно Великобритания е поръчала независимо изследване за мястото на гражданите на ЕС в британската икономика, предаде агенция Ройтерс.\r\n\tМинистърът на вътрешните работи Амбър Ръд е поискала от Консултативната комисия по миграция - държавен орган, който съветва правителството, да установи как миграцията засяга трудовия пазар и по-широко икономиката, и как трябва да работят правилата след излизането на Великобритания от ЕС, за да подкрепят плановете за индустриално съживяване.\r\n\tВ писмо до комисията Ръд подчертава, че \"ще има период на прилагане, когато Великобритания напусне ЕС, за да не възникнат рискови ситуации за работодателите или за гражданите на ЕС в Обединеното кралство\".\n\n\r\n\tНапускането на ЕС ни дава възможност да поемем контрол върху имиграцията от ЕС. Ние ще продължим да привличаме онези, които са от полза за нас икономически, социално и в културно отношение, се посочва в изявление на Амбър Ръд. Но в същото време нашата нова имиграционна система ще ни даде контрол върху броя на хората, които идват тук, и ще ни позволи да намалим нетната миграция до устойчиви равнища.\r\n\tОпасенията за дългосрочните социални и икономически последици от имиграцията помогнаха миналата година на кампанията за излизане на Великобритания от ЕС, припомня Ройтерс. Правителството отдавна се стреми да сведе нетната миграция във Великобритания до под 100 000 души. През 2016 г. нетната миграция е била 248 000.\r\n\tСъщевременно много компании изказаха опасения, че нямат да могат да наемат хората, които са им необходими, за да работят - от квалифицирани финансисти до неквалифицирани земеделски работници. Подобна перспектива би ги принудила да се преместят.\r\n\tПравителството обяви, че Консултативната комисия по миграция, която трябва да представи изводите си през септември 2018 г., ще разгледа широк кръг въпроси, като: сегашният модел на миграция в европейската икономическа зона, включително кои сектори разчитат най-много на труд от ЕС; икономическите и социалните разходи и ползи от миграцията от ЕС за британската икономика; потенциалният ефект от намаляването на миграцията от ЕС и начините, по които бизнесът и правителството могат да се адаптират към промяната; сегашният ефект от имиграцията, както от страни от ЕС, така и от страни извън съюза, върху конкурентноспособността на британската икономика и други.", "date": "2017.07.27", "title": "Великобритания обеща край на свободното движение на работна ръка, щом напусне ЕС"}
{"url": "http://www.mediapool.bg/armiyata-na-kanada-kani-novobrantsi-ot-vsyakakvi-polove-i-seksualna-orientatsiya-news267191.html", "text": "Армията на Канада използва Туитър, за да приветства новобранци от всякаква сексуална ориентация и полова идентичност само часове, след като американският президент Доналд Тръмп обяви, че ще забрани на транссексуалните да служат в армията, предаде агенция Ройтерс.\r\n\tТуитът на канадските въоръжени сили от официалната страница на армията е придружен със снимка на група военни, които участват в парад със знамена с цветовете на дъгата, веещи се от оръжията им.\r\n\t\"Ние приветстваме канадци с всякаква сексуална ориентация и полова идентичност. Присъединете се към нас\", се посочва в туита, който включва и хаштагът \"Различието е нашата сила\".\r\n\tСамо за час публикацията е била споделена 2500 пъти, отбелязва Ройтерс.\r\n\tИзненадващата серия от туитове на американския президент Доналд Тръмп, с които той обяви, че транссексуални лица няма да служат в армията на САЩ под каквато и да е форма, бе осъдена като дискриминация с чисто политически мотиви от правозащитни групи и някои депутати и от двете политически партии. Но обявеното от Тръмп бе похвалено от консервативни активисти и някои републиканци, отбелязва Ройтерс.\n\n\r\n\tРеакцията на канадската армия напомня туита на премиера Джъстин Трюдо през януари, когато Доналд Тръмп издаде забрана за пътуване, засягаща гражданите на няколко преобладаващо мюсюлмански страни. \"Към онези, които бягат от преследване, терор и война, канадците ще ви приемат, независимо от вашата вяра. Различието е нашата сила\", написа тогава премиерът на Канада.\r\n\tОбявената от Тръмп мярка за транссексуалните предизвика буря от заплахи със съдебни жалби, съобщава още Ройтерс. От казаното от Тръмп обаче не става ясно кога мярката би влязла в сила и дали се отнася за вече служещи или само за онези, които искат да влязат в американската армия.", "date": "2017.07.27", "title": "Армията на Канада кани новобранци от всякакви полове и сексуална ориентация"}
{"url": "http://www.mediapool.bg/prints-uilyam-napuska-rabota-za-da-se-posveti-na-zadalzheniyata-si-v-kralskoto-semeistvo-news267192.html", "text": "Принц Уилям ще напусне работа в четвъртък като пилот на хеликоптер за спасителни операции, за да се посвети изцяло на задълженията си в рамките на кралското семейство, предаде агенция Ройтерс.\r\n\t35-годишният принц е втори поред в наследяването на британския престол след баща си Чарлз. През януари принц Уилям обяви, че ще напусне службата на пилот във Въздушната спешна помощ на Източна Англия, за да посвети повече време на официалните задължения в полза на баба си - кралица Елизабет Втора, която стана на 90 миналата година и облекчи работния си график.\r\n\tКабинетът на Уилям съобщи, че принцът ще даде нощна смяна на летището в Кеймбридж в Централна Англия, където е базиран от 2015 г., след което ще се снима с колегите си.\r\n\tДруга промяна е преместването на принц Уилям, съпругата му Кейт и децата Джордж и Шарлот от имението в Норфолк в Източна Англия в официалната им лондонска резиденция Кенсингтън.\r\n\tАгенция Ройтерс припомня, че от 2006 г. до 2013 г. принц Уилям служи в британските военновъздушни сили.", "date": "2017.07.27", "title": "Принц Уилям напуска работа, за да се посвети на задълженията си в кралското семейство"}
{"url": "http://www.mediapool.bg/andzhelina-dzholi-stanala-domakinya-news267193.html", "text": "Анджелина Джоли е оставила на заден план правенето на филми, за да стане по-добра майка. Тя посещава готварски курсове и върши обикновени неща, като да почисти след кучето, съобщава Ройтерс.\r\n\tВ интервю за сп. \"Венити феър\" актрисата и режисьор разказва, че животът й след раздялата с Брад Пит е съсредоточен върху здравето и децата й.\r\n\t\"Всъщност сега се чувствам повече жена\", казва Джоли и допълва, че поставя на първо място семейството.\r\n\tПоследният филм под нейна режисура за режима на кхмерите през 70-те, при който са загинали над един милион души, бе представен в Камбоджа през февруари. Световното му разпространение, включително чрез компанията Нетфликс, ще бъде през септември.\r\n\tИзвън популяризирането на филма, Анджелина Джоли казва, че няма интерес да работи над нов филм сега. Тя получи попечителство на шестте й деца с Брад Пит и очаква окончателното уреждане на развода.\n\n\r\n\t\"Искам просто да направя подходяща закуска и да поддържам дома\", казва актрисата пред \"Венити феър\".\r\n\tДжоли споделя, че по искане на децата е започнала да посещава готварски курсове.\r\n\t\"От девет месеца се опитвам да бъда наистина добра просто като домакиня, да почиствам кучешкото ако, да мия чиниите и да чета приказки за лека нощ\", казва актрисата и допълва: \"Ставам все по-добра и в трите\".\r\n\tЧетиридесет и двегодишната Джоли е специален пратеник на Агенцията за бежанците на ООН, напомня Ройтерс.\r\n\tПред списанието тя разказва, че децата й са \"много смели\" след раздялата с Брад Пит.\r\n\tДжоли разкрива още, че е вдигнала кръвно и е развила парализа на лицевия нерв след раздялата. Актрисата споделя, че се е възстановила благодарение на акупунктура.\r\n\tИнтервюто на Джоли за \"Венити феър\" ще се появи в септемврийския брой на списанието, който излиза от печат на 8 август. В сряда бе публикувано онлайн.", "date": "2017.07.27", "title": "Анджелина Джоли станала домакиня"}
{"url": "http://www.mediapool.bg/republikantsite-v-senata-na-sasht-otnovo-ne-uspyaha-da-otmenyat-t-nar-zakon-obamakear-news267194.html", "text": "Републиканците в Сената на САЩ отново не успяха да постигнат пълна или частична замяна на Закона за достъпни здравни грижи, известен неофициално под името \"Обамакеър\", предадоха информационните агенции.\r\n\tСенаторите отхвърлиха с 45 гласа \"за\" срещу 55 \"против\" директна отмяна на \"Обамакеър\" с двугодишна отсрочка на прилагане, за да може Конгресът да изработи нов закон. Седем републиканци гласуваха против мярката, уточнява Ройтерс.\r\n\tРепубликанците, които имат мнозинство в двете камари на Конгреса, и президентът републиканец Доналд Тръмп бяха обещали да отменят закона за здравните осигуровки, подписан от президента Барак Обама през 2010 г. Но сенатори републиканци и от консервативното, и от умереното крило на партията са против компромисния законопроект, изготвен от партийните лидери в Сената. Първите изразяват съжаление, че Обамакеър не е изцяло отменен, а вторите са против орязване на бюджета за здравеопазване, което би нанесло тежък удар на хората с най-ниски доходи, посочва АФП.\r\n\tДемократите пък заявяват, че няма да подкрепят никакъв републикански законопроект, отменящ закона на Обама за здравеопазването, но са готови да работят на двупартиен принцип за неговото подобряване.", "date": "2017.07.27", "title": "Републиканците в Сената на САЩ отново не успяха да отменят т. нар. закон Обамакеър"}
{"url": "http://www.mediapool.bg/pakistan-mislel-za-nanasyane-na-yadren-udar-po-indiya-prez-2002-g-news267195.html", "text": "Пакистан е разглеждал възможността за нанасяне на ядрен удар по Индия през 2002 г. Това заяви днес в интервю за японския вестник \"Майничи\" бившият пакистански президент Первез Мушараф, предаде ТАСС. Мушараф бе държавен глава в периода 2001 г. - 2008 г.\r\n\t\"През 2002 г. нивото на напрежение беше толкова високо, че имаше вероятност да се пресече тази линия - линията на използване на ядрено оръжие\", каза Мушараф. Той допълни, че пакистанските управляващи по онова време са прекарали няколко безсънни нощи, обмисляйки този въпрос.\r\n\tВ същото интервю Мушараф обаче казва, че една ядрена война би била \"напълно непростима\".\r\n\tПрез май 1999 г. Индия и Пакистан влязоха във въоръжен конфликт, известен като Каргилската война. Пакистанските военни за пореден път тогава се опитаха да отвоюват Кашмир, нахлувайки в окръг Каргил на индийския щат. Те обаче понесоха поражение и този пореден неуспех в конфликта с Индия доведе до военен преврат и тогавашният главнокомандващ на въоръжените сили Первез Мушараф отстрани от поста премиера Наваз Шариф.\r\n\tПоредно сериозно изостряне на отношенията имаше през 2001-2002 г. Повод за него бе нападението срещу сградата на индийския парламент от бойци от една от сепаратистките групировки, настояващи Кашмир да бъде предаден на Пакистан. В резултат на това нападение загинаха 10 души. Индийските власти обвиниха Пакистан в поддръжката на сепаратистите. Двете страни, притежаващи ядрено оръжие, извършиха мобилизация и към януари 2002 г. на пакистано-индийската граница имаше около 500 000 индийски военни и 300 000 пакистански военни. До война не се стигна, но в граничните сблъсъци тогава загинаха около 3000 военни.", "date": "2017.07.27", "title": "Пакистан мислел за нанасяне на ядрен удар по Индия през 2002 г."}
{"url": "http://www.mediapool.bg/yunker-opredeli-dvoinite-standarti-pri-hranite-kato-nepriemliva-praktika-i-obeshta-deistviya-news267198.html", "text": "Председателят на Европейската комисия Жан-Клод Юнкер нарече неприемлива практиката на \"двойни стандарти\" при качеството на храните, продавани от едни и същи фирми под едни и същи марки в различни страни от Европейския съюзи.\r\n\tСлед среща със словашкия премиер Роберт Фицо в Брюксел Юнкер, цитиран от агенция Асошиейтед прес, каза, че Комисията скоро ще издаде насоки, които да помогнат на националните власти в прилагането на европейските директиви за защита на потребителите.\r\n\tТой не изключи Комисията да предложи и ново законодателство в тази област, за което вече настояха страните от Вишеградската четворка (Словакия, Полша, Чехия и Унгария), както и България.\r\n\t\"Не смятаме това за второстепенен въпрос ... Не ми харесва идеята да им втора категория граждани в ЕС. Ще следваме общото ни намерение да сложим край на този дискриминационен начин да се снабдяват словаците с храни и други продукти от по-ниско качество. Това е напълно неприемливо\", добави Юнкер, цитиран от \"Клуб зет\".\r\n\tОт своя страна словашкият премиер призова да се вземат мерки във връзка с твърденията, че някои компании продават стоки с по-ниско качество в Централна и Източна Европа, отколкото в останалите европейски страни, предаде Асошиейтед прес.\n\n\r\n\tРоберт Фицо каза днес, че проблемът варира от лошото качество на меса и шоколади до прах за пране с по-малко количество активни съставки.\r\n\tНе може да допуснем шоколадът в Австрия да е с по-добро качество. Той е на същата цена, в същата опаковка, а качеството не е същото в Унгария, Полша, Чехия и Словакия, заяви Фицо.\r\n\tАП отбелязва, че в сряда и Румъния се е присъединила към страните, които призоват ЕС да обърне внимание на \"двойните стандарти\", използвани от компаниите за производство на храни при продажбата на различни продукти под еднакви марки в страните от Източна и Западна Европа.\r\n\tПрактиката се смята за законна в ЕС, при положение че всички съставки на храните са изредени.\r\n\tВластите в Полша, Чехия, Словакия, Унгария и България критикуваха няколко международни търговски вериги за използването на тази вратичка за продажбата на по-нискокачествени продукти в съответните страни, отбелязва АП.", "date": "2017.07.27", "title": "Юнкер определи \"двойните стандарти\" при храните като неприемлива практика и обеща действия"}
{"url": "http://www.mediapool.bg/ukrainskiyat-prezident-e-otnel-ukrainskoto-grazhdanstvo-na-mihail-saakashvili-news267196.html", "text": "С указ на украинския президент Петро Порошенко бившият ръководител на Одеската област Михаил Саакашвили е лишен от украинско гражданство, съобщи Асошиейтед прес, като се позовава на информация, поместена на сайта на Държавната миграционна служба на Украйна.\r\n\tВ съобщението се казва, че Саакашвили \"съзнателно е предоставил невярна информация или фалшиви документи\", което било установено, след като украинските власти получили от Грузия документи. Миграционната служба не уточнява какви са документите.\r\n\tБившият грузински президент получава украинско гражданство на 30 май 2015 г., отказвайки се същевременно от грузинското. Същия ден той бива назначен за ръководител на администрацията на Одеската област. Половин година по-късно подава оставка и създава политическата партия \"Движение на новите сили на Михаил Саакашвили\".\r\n\tПо-рано от партията му бяха заявили, че ако той бъде лишен от гражданство, това ще означава, че Порошенко действа в духа на предшественика си Виктор Янукович и \"поема по пътя на антиконституционните действия в името на узурпирането на властта и запазването й на всяка цена\".\r\n\tГрузинските власти искат екстрадирането на Саакашвили, за да му бъдат предявени обвинения за насилствено разгонване на демонстранти и нападение срещу частна телевизия, докато е бил президент на Грузия, припомниха агенциите.\n\n\r\n\tСаакашвили в момента е в САЩ, каза украинският депутат Сергей Лешченко, който смята, че Саакашвили ще бъде принуден да поиска убежище в Америка.\r\n\tСпоред политическия анализатор Владимир Фесенко Порошенко е отнел гражданството на Саакашвили, действайки под натиск и от Грузия, и от силни политически фигури в Украйна. В борбата с корупцията Саакашвили се спечели много врагове сред управляващия елит в Украйна, каза анализаторът. АП припомня, че Саакашвили е влязъл в сблъсък с вътрешния министър Арсен Аваков, когото обвини, че финансира частни милиции чрез пари от корупция.\r\n\tВ четвъртък Саакашвили, който се бе преселил в Украйна, за да оглави един от най-корумпираните райони в страната, каза, че ще се бори, за да запази украинското си гражданство, предаде Асошиейтед прес.\r\n\tВъв видеопослание, разпространено по интернет, бившият грузински президент обяви, че ще се бори за отмяна на указа и обвини Порошенко, че е в сговор с грузинските власти.", "date": "2017.07.27", "title": "Украинският президент е отнел украинското гражданство на Михаил Саакашвили"}
{"url": "http://www.mediapool.bg/putin-podpisa-zakon-za-razpolagane-na-ruska-aviobaza-v-siriya-news267170.html", "text": "Президентът на Русия Владимир Путин е подписал федерален закон за ратификацията на протокола и споразумението за установяването на авиобаза на Въоръжените сили в Сирия за срок от 49 години, предаде ТАСС, позовавайки се на официалния портал за юридическа информация на Русия.\r\n\tВ протокола фигурира базата Хмейми, която бе предадена на руснаците още на 26 август 2015 г., а договорът между Русия и Сирия бе подписан на 18 януари 2017 г. в Дамаск.\r\n\tАгенцията отбелязва, че документът има за цел да постави легална основа на руското военно присъствие в страната. Той регулира и руско-сирийското сътрудничество във военната област. Русия ще има пълна юрисдикция над територията на авиобазата, както и над руския военен персонал.\r\n\tПротоколът предвижда още след изтичането на първоначалния му 49-годишен срок, той да бъде удължаван автоматично с по 25 години.\r\n\tМеждувременно министърът на отбраната на Русия Сергей Шойгу съобщи, че четири батальона на военна полиция вече са разположени в зони за сигурност в Сирия, предаде Асошиейтед прес.\n\n\r\n\tРусия и Иран, които подкрепят сирийския президент Башар Асад, както и Турция, която подкрепя воюващите със сирийския режим бунтовници, договориха през месец май план за създаване на четири зони за сигурност, в които са забранени полетите на сирийските военновъздушни сили, припомня БТА.\r\n\tВ тази връзка Шойгу заяви пред руски медии, че четирите батальона са изпратени във въпросните зони. Миналата седмица началникът на Генералния щаб на руската армия спомена за военна полиция само в една зона и не съобщи никакви други бройки, припомня АП.\r\n\tРусия подкрепя офанзивата на сирийския режим срещу джихадистката групировка \"Ислямска държава\" от 2015 г. и изпрати първия си батальон военна полиция в Сирия през декември м.г, допълва агенцията.", "date": "2017.07.27", "title": "Путин подписа закон за разполагане на руска авиобаза в Сирия"}
{"url": "http://www.mediapool.bg/germanski-voenen-helikopter-katastrofira-v-mali-news267171.html", "text": "Двама германски военни са загинали при катастрофа на хеликоптер в северен район на Мали, съобщи пред журналисти днес в Берлин министърът на отбраната Урсула фон дер Лайен, цитирана от ДПА.\r\n\tДвуместният хеликоптер е бил на германския контингент от мироопазващата мисия на ООН в Мали. Вероятната причина за катастрофата е техническа неизправност.\r\n\tОколо 875 германски войници участват в мисията в Мали, където от 2012 г. действат радикални ислямисти.", "date": "2017.07.27", "title": "Германски военен хеликоптер катастрофира в Мали"}
{"url": "http://www.mediapool.bg/magistratite-shte-mozhe-da-se-otstranyavat-po-obvinenie-vav-vsyako-tezhko-prestaplenie-news267172.html", "text": "Магисратите ще може да бъдат отстранявани от длъжност при повдигане на обвинение във всяко умишлено престъпление от общ характер, а не както бе досега – само при такива, свързани с правораздаването.\r\n\tТова реши парламентът, приемайки в четвъртък на второ четене спорните поправки в Закона за съдебната власт (ЗСВ). Те бяха одобрени от управляващото мнозинство почти без дебат за около половин час и то по-малко от денонощие, след като минаха през правната комисия.\r\n\tСлед като новите разпоредби влязат в сила, Висшият съдебен съвет (ВСС) вече ще бъде длъжен да отстранява от работа без възможност за преценка всеки съдия, прокурор или следовател, на когото е било повдигнато обвинение за тежко престъпление.\r\n\tДосегашната практика позволяваше това само в случаите, когато магистратите са обвинени в злоупотреба, звързана с работата им, а в останалите случаи прокуратурата отправяше искане за отстраняване до съда.\r\n\tПреди ден от ГЕРБ се отказаха от скандалната идея, заимствана от Русия и Унгария, да забранят външното финансиране на съсловните организации в магистратурата, ако то не идва от ЕС. На практика мярката бе насочена основно сещу реформаторски настроения Съюз на съдиите в България (ССБ), сред чиито спонсори е Фондация \"Америка за България\".\n\n\r\n\tВ проекта обаче останаха кариерните бонуси за членовете на ВСС, които ще влязят в сила още за следващия състав на съвета. Именно този текст депутатите гласуваха първо в четвъртък. Т. нар. кариерен бонус за членовете на Висшия съдебен съвет (ВСС) предвижда след края на мандата им в съвета те да могат да изберат в кой съд да продължат да работят. Условието е да се върнат на същото ниво в системата, от което са дошли във ВСС. Например, членът на ВСС е бил съдия във Варна, но е решил, че му се работи в София.\r\n\tСъщият бонус получиха и съдебните инспектори.\r\n\tДруга противоречива поправка е разширяването до безкрайност на забраната за извършване на търговска дейност от магистрати. Те и досега нямаха право да бъдат търговци, но в закона бе записано, че не могат да извършват търговска дейност лично или чрез други лица, в това число техни роднини. Така се създава възможност за саморазправа с определени магистрати, чиито близки имат някакъв бизнес. Те ще бъдат поставени в положение да доказват отрицателни факти – т.е. че нямат нищо общо с бизнеса на своите близки. Това създава възможност за тяхното дискредитиране и дори дисциплинарно преследване.\r\n\tЗаконът задължава още магистратите в срок от 30 дни от влизането в сила на измененията да декларират всичките си дейности и членства в организации, включително в масонски ложи.\r\n\tВ първоначалния си вид законът очевидно бе насочен срещу Съюза на съдиите в България – организация, която последователно защитава независимостта на съдиите и критикува статуквото. Вниманието бе фокусирано върху отпадналата преди поправка, с която се забраняваше на професионалните магистратски организации да се финансират от донори извън Европейското икономическо пространство.\r\n\tСред донорските организации мишената бе Фондация \"Америка за България\", която развива многостранна дейност у нас, но един от приоритетите й е независимостта на съдебната власт.\r\n\tПовечето съсловни организации на магистратите, включително Асоциацията на прокурорите, се обявиха категорично срещу законопроекта, който освен това предвиждаше да се закрие най-старата юридическа организация у нас – Съюз на юристите в България. В дебата се намеси и Хойт Брайън Ий, който е зам.-помощник държавен секретар по европейските и евразийските въпроси на САЩ. Той обясни във вторник, че \"трудно може да се избяга от извода, че това е антиамерикански закон\".\r\n\tПо-малко от 24 часа по-късно ГЕРБ ревизира позицията си и оттегли поправката за финансирането. Голяма част от спорните текстове в проекта обаче бяха приети. Те минаха с гласовете на ГЕРБ, \"Обединени патриоти\" и ДПС. Депутатите от БСП гласуваха \"въздържал се\".\r\n\t \r\n\tОсновната опозиция на управляващите отново бе депутатът от БСП Крум Зарков, който спори с представителите на ГЕРБ и при обсъждането на закона в правната комисия.\r\n\t \r\n\t\"Този закон, начинът, по който беше внесен, обсъждан и днес приеман съсредоточи в себе си всичко, което законодателната техника не трябва да бъде. Той бе внесен от нищото, после предизвика обществен скандал и накрая бе оттеглен в посления момент ключов текст (за финансирането). Проектът бе внесен в зала в нарушение на най-елементарния срок, който може да позволи на депутатите да се запознаят с това, което ще гласуват. И това по темата, по която всички декларирахме, че ще работим - за правосъдната ни система. Това беше едно силово упражнение, едно налагане на един закон и БСП не гласува \"за\" нито един текст\", каза Зарков.\r\n\t \r\n\tДанаил Кирилов заяви, че не може да си обясни поведението на Крум Зарков.\r\n\t \r\n\t\"Обяснявам си го само с оглед необходимостта да се търси сблъсък. Колегите, които вчера не бяха на заседанието на комисията по правни въпроси, трябва да знаят, че тя дебатира около 4 часа. Участваха представители на ВСС, които имаха изцяло опозиционно мнение по проекта. Няма да коментирам и вижданията за прилагането на правилника, но смятам, че по този проект се осъществи един максимално широк дебат\", каза Данаил Кирилов.\r\n\t \r\n\tВСС иска вето за отстраняването на магистрати\r\n\t \r\n\tВ четвъртък ВСС беше поставен пред свършен факт от парламента, но все пак се опита да приеме някаква позиция по спорните промени. В крайна сметка кадровиците на съдебната власт се обединиха около тезата, че ще поискат от президента да наложи вето на част от законопроекта. Става дума за текста, който предвижда отстраняване от длъжност на магистрат, обвинен за всяко тежко умишлено престъпление от общ характер.\r\n\t \r\n\tДо този момент съдебният закон предвиждаше отстраняване на магистрат, който е обвинен за престъпления, свързани с правораздавателната дейност.\r\n\t \r\n\t\"Текстът придоби редакция, която нарушава всякакви основни принципи за защита на правата, включително и конституционни принципи. Затова аз предлагам да извървим следващата институционална стъпка\", каза Галя Карагьозова, цитирана от \"Правен свят\".\r\n\t \r\n\tКарагьозова е част от опозицията във ВСС, но тя бе подкрепена от Румен Боев, който гласува с мнозинството. Според Боев (бивш зам.-главен прокурор) парламентът е приел \"чисто антиконституционно решение\", защото депутатите \"просто не са разбрали за пореден път за какво става дума\".", "date": "2017.07.27", "title": "Магистратите ще може да се отстраняват по обвинение във всяко тежко престъпление"}
{"url": "http://www.mediapool.bg/parlamentat-podkrepi-dogovora-s-makedoniya-vizh-palniya-tekst-news267173.html", "text": "Парламентът подкрепи в четвъртък единодушно подписването на договора за добросъседство с Македония, който преди ден бе одобрен и от правителствата на двете държави.\r\n\t\"По-добре е да имаме една стабилна Република Македония, хората в тази държава да имат перспектива и за НАТО и ЕС\", заяви премиерът Бойко Борисов пред депутатите.\r\n\tСрещу договора не бяха обявени резерви от която и да е парламентарна група и се очаква след подписването му, което е планирано за 1 август, той да бъде ратифициран без проблеми.\r\n\tГласуваха 206 народни представители и всички бяха \"за\".\n\n\r\n\t\r\n\r\n\r\n\r\n\r\n\tЦелта му е да изчисти спорните въпроси между двете страни, за да се придвижи Македония към членство в НАТО и ЕС. Той предвижда обща комисия да разгледа общата ни история, за да се избегнат спекулациите по темата, и да не се позволява пропаганда и език на омразата.\r\n\tВъпреки че определени среди в БСП се обявиха срещу договора, бившият външен министър и депутат от БСП  заяви, че той е уникален шанс за България и трябва да бъде използван максимално.\r\n\t\"Подписването на договора е рамка, основа, която трябва да бъде изпълнена със съдържание\", посочи той.\r\n\tОт БСП oбявиха, че държат предвиденият годишен преглед на дейността по договора да се разглежда от парламента.\r\n\t\"Искаме конкретни действия, които да покажат, че гражданите на двете страни ще имат конкретни ползи от договора\", каза още той.\r\n\tДепутатът от ДПС  каза, че отношенията между народите и държавите на Балканите са исторически обременени и емоционално мотивирани, което пречи на развитието на страните и добруването на народите.\r\n\tДПС винаги е смятало, че всички държави от Западните Балкани трябва да бъдат членове на ЕС и НАТО, особено Македония, заяви Цонев. По думите му България може да играе ролята на медиатор, катализатор на тези процеси.\r\n\t\"Това е исторически момент\", каза  от Обединените патриоти.\r\n\tПризнахме Македония първи, а трябваше да мине четвърт век, за да стигнем до съществена стъпка, коментира той. Ние не се държахме както трябва, а през това време наши съседки използваха положението, а ние малко си играехме на Сърдитко Петко, коментира той. По думите му отношението на сегашното правителство е прагматично.\r\n\tот Обединените патриоти допълни, че договорът ще открие пътища за много нови възможности между двете държави.\r\n\t\r\n\tВ четвъртък посолствата на САЩ в Скопие и София в обща позиция приветстваха договора и го определиха за \"обнадеждаващ пример за решаване на спорни въпроси между съседите и за укрепване на политическата стабилност и засилване на икономическото развитие на Западните Балкани\".\r\n\t\"Споразумението потвърждава тесните връзки между двете страни и демонстрира добрата воля от страна на двете държави да засилят сътрудничеството по между си в интерес на своите граждани\", посочват от дипломатическите мисии.\r\n\t\"Ние поздравяваме България и Македония за тази историческа, ориентирана към бъдещето стъпка\", завършват те общата си позиция.\r\n\t\r\n\tСъщевременно вицепремиерът и външен министър на външните работи Екатерина Захариева заяви пред Нова телевизия, че договорът има за цел \"да загърбим това, което беше досега, и да отворим нова страница в отношенията си\".\r\n\t\"Инициативата е на българската държава\", уточни Захариева, като допълни, че това е опит да се преустановят атаките срещу България.\r\n\tПо думите й с този договор Македония има шанс да отвори \"нова страница в новата история на държавата си, която не е съществувала дълго време като самостоятелна\".\r\n\t\"Има ли някой съмнение чий цар е Самуил? Самите македонци говорят със силна ирония за това, което се случва в техния \"Дисниленд\", каза тя в коментар за облика на македонската столица и множеството паметници на исторически личности в нея.\r\n\tПравителството на Зоран Заев е обект на остри критики от опозиционната ВМРО – ДПМНЕ, която го обвини в национално предателство, тъй като документът давал повече права на България.\r\n\t\"Ако има протести, те очевидно ще бъдат организирани, а няма да бъдат спонтанни\", смята вицепремиерът.\r\n\tТя добави, че с този договор Македония има шанс да започне да решава проблемите си със съседните страни. Външният министър уточни, че негативното отношение не само към българите, но и към други съседни народи, било насаждано от политиците и щяло да отнеме време нещата да се обърнат.\r\n\t\r\n\t\r\n\tРепублика България и Република Македония (наричани по-нататък общо \"Договарящи се страни\"),\r\n\tИзхождайки от общия стремеж за по-нататъшно развитие на добросъседството, приятелството и сътрудничеството между двете държави,\r\n\tДълбоко убедени в необходимостта от развитие на сътрудничеството на базата на взаимното уважение, доверие, разбирателство, добросъседство и взаимно зачитане на интересите на техните държави,\r\n\tВярвайки, че всестранното развитие и задълбочаване на приятелските, добросъседски отношения между тях отговаря на интересите на народите на Република България и Република Македония,\r\n\tУбедени в необходимостта от укрепване на сигурността и мира, сътрудничеството и доверието в Югоизточна Европа,\r\n\tПриветствайки стремежа на Република Македония за интеграция в европейските и евроатлантическите структури,\r\n\tВярвайки, че конструктивният диалог по всички аспекти на двустранните отношения, както и по регионални и международни въпроси ще допринесе за по-нататъшното развитие на връзките между двете държави на равноправна основа,\r\n\tПотвърждавайки фундаменталното значение на Съвместната декларация от 22 февруари 1999 г. в отношенията между двете държави, Имайки предвид общата им история, която свързва двете държави и народите им,\r\n\tЗачитайки принципите на Устава на Организацията на обединените нации и документите на Организацията за сигурност и сътрудничество в Европа, както и демократичните принципи, залегнали в актовете на Съвета на Европа,\r\n\tСе договориха за следното:\r\n\t\r\n\tДвете Договарящи се страни ще развиват всестранни отношения помежду си в съответствие с основните принципи на международното право и добросъседството.\r\n\t\r\n\t1. Двете Договарящи се страни ще си сътрудничат в рамките на Организацията на обединените нации, Организацията за сигурност и сътрудничество в Европа, Съвета на Европа и други международни организации и форуми.\r\n\t2. Двете Договарящи се страни ще развиват сътрудничеството помежду си в областта на европейската и евроатлантическата интеграция, насочено към успешната подготовка на Република Македония за присъединяването й към Европейския съюз и НАТО. Българската страна ще споделя своя опит с цел да съдейства на Република Македония да изпълни необходимите критерии за членство в Европейския съюз и ще подкрепя Република Македония за получаване на покана за членство в НАТО, съгласно съответните решения от срещите на върха на НАТО.\r\n\t\r\n\tДвете Договарящи се страни ще съдействат за развитието на сътрудничеството между държавите от Югоизточна Европа, за укрепване на разбирателството, мира и стабилността в региона и при осъществяването на регионални проекти, като част от процеса за създаване на единна Европа.\r\n\t\r\n\t1. Двете Договарящи се страни ще поддържат контакти и ще провеждат срещи между представителите на органите на държавната власт на различни равнища за развитието на приятелските отношения и сътрудничеството.\r\n\t2. Двете Договарящи се страни ще съдействат за поддържане на контактите между местните власти и гражданите на двете страни.\r\n\t\r\n\tИмайки предвид географската си близост, двете Договарящи се страни ще се стремят да създават необходимите правни, икономически, финансови и търговски условия за осигуряване на възможно най-широко движение на стоки, услуги и капитали. Те ще насърчават взаимните инвестиции и ще осигуряват тяхната защита.\r\n\t\r\n\tДвете Договарящи се страни ще подкрепят разширяването на туристическия обмен, както и развитието на подходящи форми на сътрудничество в областта на туризма.\r\n\t\r\n\t1. Двете Договарящи се страни ще разширяват и усъвършенстват транспортните връзки и комуникациите между тях, включително в рамките на регионалните инфраструктурни проекти.\r\n\t2. Двете Договарящи се страни ще се стремят към облекчаване на митническите и гранични формалности за пътниците и стоките, които се придвижват между тях.\r\n\t\r\n\t1. Двете Договарящи се страни ще насърчават активното и безпрепятствено сътрудничество в областта на културата, образованието, здравеопазването, социалните грижи и спорта.\r\n\t2. В срок най-късно до три месеца от влизането на настоящия договор в сила, с цел задълбочаването на взаимното доверие, двете Договарящи се страни създават Съвместна мултидисциплинарна експертна комисия на паритетен принцип по исторически и образователни въпроси, за да допринесе за обективното, основаващо се на автентични и основани на доказателства исторически извори за научно тълкуване на историческите събития. Комисията представя пред правителствата на Договарящите се страни ежегодни доклади за своята работа.\r\n\t3. Двете Договарящи се страни ще организират по взаимна договореност съвместни чествания на общи исторически събития и личности, насочени към укрепване на добросъседските отношения в духа на европейските ценности.\r\n\t\r\n\tДвете Договарящи се страни ще полагат усилия за свободно разпространяване на информация, като насърчават и развиват сътрудничеството в областта на средствата за масово осведомяване чрез използване на възможностите на съвременните комуникационни средства. Те се ангажират в защитата на авторските и интелектуалните права на творците от двете страни.\r\n\t\r\n\tДвете Договарящи се страни ще разширяват сътрудничеството си в правната и консулска област и по-специално по граждански, наказателни и административни въпроси, както и за решаване на хуманитарни и социални проблеми на техните граждани.\r\n\t\r\n\t1. Нито една от Договарящите се страни няма да предприема, подтиква и поддържа действия, насочени срещу другата страна, които имат неприятелски характер.\r\n\t2. Нито една от Договарящите се страни няма да допуска нейната територия да бъде използвана срещу другата от организации и групи, които имат за цел извършването на подривни, сепаратистки и застрашаващи спокойствието и сигурността на другата Договаряща се страна действия.\r\n\t3. Двете Договарящи се страни нямат и няма да предявяват териториални претенции една спрямо друга.\r\n\t4. Всяка от Договарящите се страни има право да защитава правата и интересите на своите граждани, на територията на другата страна, в съответствие с международното право.\r\n\t5. Република Македония потвърждава, че нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България, с цел защита на статута и правата на лица, които не са граждани на Република Македония.\r\n\t6. Двете Договарящи се страни ще предприемат ефикасни мерки за предотвратяване на недобронамерена пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения.\r\n\t\r\n\t1. В рамките на 3 месеца от влизането в сила на този Договор, двете Договарящи се страни ще учредят Съвместна междуправителствена комисия. Комисията се съпредседателства от министрите на външните работи и включва висши официални представители на двете Договарящи се страни.\r\n\t2. Съвместната междуправителствена комисия ще провежда редовни срещи един път годишно, с цел преглед на ефективното прилагане на този Договор, приемане на мерки за подобряване на двустранното сътрудничество, както и решаване на възникнали по време на изпълнението на Договора въпроси. Всяка от Договарящите се страни може, при необходимост, да предложи организирането на допълнителни срещи на Съвместната междуправителствена комисия.\r\n\t\r\n\t1. Този Договор подлежи на ратификация съгласно конституционните изисквания на Договарящите се страни. Този Договор влиза в сила на датата на размяна на ратификационните документи на двете Договарящите се страни и остава в сила за неопределен период от време.\r\n\t2. Този Договор може да бъде изменян с писменото съгласие между двете Договарящите се страни. Измененията се договарят по дипломатически път и влизат в сила в съответствие с алинея 1 на този член.\r\n\t3. Всяка Договаряща се страна може да прекрати Договора чрез изпращане на писмено уведомление до другата Договаряща се страна. Договорът ще престане да бъде в сила една година след датата на получаване на това уведомление.\r\n\t\r\n\tТози Договор по никакъв начин няма да бъде тълкуван така, че да противоречи на двустранни или многостранни договори, по които двете Договарящи се страни са страни.\r\n\tПодписан в .......................на...............................в два\r\n\tоригинални екземпляра, всеки един на официалните езици на Договарящите се страни – български език, съгласно Конституцията на Република България, и македонски език, съгласно Конституцията на република Македония, като и двата текста имат еднаква сила.", "date": "2017.07.27", "title": "Парламентът подкрепи договора с Македония (виж пълния текст)"}
{"url": "http://www.mediapool.bg/mon-predlaga-razdelyane-na-datite-za-vanshnoto-otsenyavane-v-vii-klas-i-maturite-news267176.html", "text": "Националното външно оценяване в VII клас и държавните зрелостни изпити на дванадесетокласниците да се провеждат на различни дати, предвижда Министерството на образованието и науката.\r\n\tПровеждането на двата изпита в различни дни ще е облекчение и за учителите, които трябва да се справят с по-сложната организация за матурите, които се провеждат на модули.\r\n\t, както следва:\r\n\t\r\n\tЧовекът и обществото - 17 май 2018 г.\r\n\tБългарски език и литература - 18 май 2018 г.\r\n\tМатематика - 22 май 2018 г.\r\n\tЧовекът и природата - 28 май 2018 г.\n\n\r\n\t\r\n\tБългарски език и литература - 6 юни 2018 г.\r\n\tМатематика - 8 юни 2018 г.\r\n\t\r\n\tОценяване на дигиталните компетентности 18-22 юни 2018 г.\r\n\t, както следва:\r\n\t\r\n\t Български език и литература – 21 май 2018 г., начало 8 ч.\r\n\t Втори държавен зрелостен изпит – 23 май 2018 г., начало 8 ч.\r\n\t Държавни зрелостни изпити по желание на ученика – в периода 29 май 2018 г. - 1 юни 2018 г.\r\n\t\r\n\t Български език и литература – 28 август 2018 г., начало 8 ч.\r\n\t Втори държавен зрелостен изпит – 29 август 2018 г., начало 8 ч.\r\n\t Държавни зрелостни изпити по желание на ученика – в периода 30 август 2018 г. – 5 септември 2018 г.\r\n\t за изпитите от националните външни оценявания са максимално късни, за да се усвои повече учебен материал, както настояват и родители, и учители. В същото време е предвиден разумен срок за проверка и оценяване на изпитните работи и за спокойно приключване на училищните дейности.\r\n\tПо-късната дата за изпита по български език и литература от националното външно оценяване за седмокласниците дава възможност за провеждане и на държавните изпити за степен на професионална квалификация в същия ден.\r\n\tМинистерството на образованието и науката предлага и проект на график за учебното време и за ваканциите през учебната 2017-2018 г.\r\n\tГрафикът предвижда почивки за учениците в почти всеки месец. Ваканциите са традиционните – есенна, коледна, междусрочна и пролетна, но са малко по-дълги от ваканциите през миналата учебна година. По-дълга есенна, по-дълга коледна и по-дълга пролетна ваканция ще ползват всички ученици от I до ХI клас. Така те ще бъдат задържани по-дълго в училище и ще приключат учебните си занятия с една седмица по-късно. Промяната не увеличава броя на учебните им дни и часове, а е резултат от по-дългите почивки през годината.\r\n\tСъздадената обществена нагласа за провеждане на държавните зрелостни изпити преди 24 май налага графикът на учебното време за учениците в ХII клас да е по-различен, като за тях ваканциите ще бъдат по-кратки от тези на останалите ученици, с изключение на междусрочната ваканция. За дванадесетокласниците тя ще е по-дълга с един ден.\r\n\t:\r\n\t\r\n\t28.10.2017 г. – 01.11.2017 г. вкл. есенна\r\n\t23.12.2017 г. – 07.01.2018 г. вкл. коледна за І – ХІ клас\r\n\t23.12.2017 г. – 02.01.2018 г. вкл. коледна за ХІІ клас\r\n\t08.02.2018 г. – 11.02.2018 г. вкл. междусрочна за I - ХI клас\r\n\t03.02.2018 г. – 07.02.2018 г. вкл. междусрочна за ХІІ клас\r\n\t31.03. 2018 г. – 09.04.2018 г. вкл. пролетна за І – ХІ клас\r\n\t06.04.2018 г. – 09.04.2018 г. вкл. пролетна за ХІІ клас\r\n\t\r\n\t25.05.2018 г. неучебен, но присъствен ден по повод\r\n\tДеня на българската просвета и култура\r\n\tи на славянската писменост\r\n\t21.05.2018 г. ДЗИ по БЕЛ\r\n\t23.05.2018 г. втори ДЗИ\r\n\t06.06.2018 г. НВО в VII клас по БЕЛ и ДИ по\r\n\tтеория на професията и специалността за\r\n\tпридобиване на II или на III СПК\r\n\t08.06.2018 г. НВО в VII клас по математика\r\n\t\r\n\t08.02.2018 г. ХІІ клас\r\n\t12.02.2018 г. I – ХI клас\r\n\t4. Край на втория учебен срок\r\n\t16.05.2018 г. ХІІ клас (13 учебни седмици)\r\n\t07.06.2018 г. І - IV клас (14 учебни седмици)\r\n\t22.06.2018 г. V - VІІ клас (16 учебни седмици)\r\n\t06.07.2018 г. V - VІІ клас (18 учебни седмици за\r\n\tпаралелки в спортни училища)\r\n\t06.07.2018 г. VIIІ - ХІ клас (18 учебни седмици)", "date": "2017.07.27", "title": "МОН предлага разделяне на датите за външното оценяване в VII клас и матурите"}
{"url": "http://www.mediapool.bg/dans-mahna-choveka-na-dps-v-komisiyata-za-kontrol-na-podslushvaneto-news267177.html", "text": "ДАНС отне в четвъртък достъпа до класифицирана информация на заместник-председателя на Националното бюро за контрол на специалните разузнавателни средства (СРС) Георги Гатев.\r\n\tРешението на ДАНС означава на практика освобождаване на Гатев от позицията.\r\n\tПредседателят на Бюрото Бойко Рашков отказа в четвъртък да коментира темата.\r\n\tМотивът на ДАНС е, че Гатев е ненадежден и не може да пази информация.\r\n\tТой ще обжалва пред Държавната комисия по сигурността на информацията (ДКСИ), а след това и пред тричленен състав на Върховния административен съд. Решението на тричленния състав ще е окончателно.\n\n\r\n\tЖалбата му до съда не спира изпълнението на решението за отнемане на допуска и той няма да може да остане на работа в институцията. Ако и съдът потвърди решението, Гатев няма да има право три години да заема длъжност, свързана с класифицирана информация.\r\n\tАтаката срещу Георги Гатев бе започната преди три дни от прокуратура, която поиска от ДАНС отнемане на достъпа му до класифицирана информация заради срещи с подсъдими и обвиняеми. Те искали от него съдействие за подаване на заявление за проверка дали са били подслушвани или следени от властите.\r\n\tЕдиният е варненският съдия Светлозар Георгиев, който гледа делото за рекет срещу Веселин Марешки. Другият е плевенският прокурор Димитър Захариев, който бе арестуван в съдебна зала. Третият е пловдивският прокурор Росен Каменов, който бе уличен в лобиране за обвиняеми за данъчни престъпления.\r\n\tГеорги Гатев не отрича за срещите, но твърди, че най-нормалното нещо е членовете на бюрото за СРС да се срещат с обвиняеми и подсъдими. Той напомни, че бюрото извършва проверки предимно по молби на лица, които са били обвиняеми или подсъдими.\r\n\tГатев влезе във ВСС и Националното бюро за контрол на СРС с подкрепата на ДПС.\r\n\tОтнемането на достъпа до секретна информация за членовете на Бюрото за СРС означава и отстраняване от работата в институцията.", "date": "2017.07.27", "title": "ДАНС махна човека на ДПС в Комисията за контрол на подслушването"}
{"url": "http://www.mediapool.bg/vladaya-i-knyazhevo-otnovo-na-protest-zaradi-transportni-nevoli-news267179.html", "text": "Жители на Владая и Княжево излизат отново на протест заради транспортните си неволи. Година, след като Столична община се ангажира да изпълни част от исканията им за по-добър обществен транспорт, почти нищо не е направено, твърдят от Инициативния комитет на Владая в отворено писмо до медиите,, разпратено в четвъртък.\r\n\tПротестна демонстрация срещу \"беззаконието в Столична община и Столичен общински съвет\" ще бъде в неделя, когато за два часа от 17 до 19 часа ще бъде блокирано движението по ключовия бул. \"Цар Борис III\". Те призовават и ползващите този път, който е в трагично състояние и не е ремонтиран от десетилетия, да се включат в протеста.\r\n\tБлокадата ще е в района на новопоявилите се \"легнали полицаи\" при улиците \"Мала кория\" и \"10-ти километър\" непосредствено до Александровски мост, най-старият в София, построен от княз Александър Батенберг през 1880 г., за да обслужва жителите на Княжево и Владая.\r\n\tИсканията на живеещите в двата квартала са решаване на проблемите с обществения транспорт, премахване на \"легнали полицаи\" и поставяне на светофари на тяхно място, и изграждане на улично осветление по пътя София – Перник.\r\n\tЗаради неизпълнените обещания жителите на Владая и Княжево искат оставките на председателя на транспортната комисия в СОС Екатерина Йорданова и на зам.-кмета по транспорта Евгени Крусев заради поетите и неизпълнени обещания.\n\n\r\n\t\r\n\tОт Инициативния комитет на Владая и Княжево обвиняват управляващите, че не се съобразяват с нуждите и предложенията на гражданите.\r\n\tТака вместо исканите светофари на пресечките на бул.\"Цар Борис ІІІ\" с улиците \"Мала Кория\" и \"10-ти километър\" общината поставила \"легнали полицаи\", които по никакъв начин не решават проблема с пресичането на булеварда и включването на автомобили от двете улици в движението, обясни Васил Николов от Инициативния комитет. Вместо това по думите му образуват задръствания и тапи.\r\n\tОт Столична община се аргументирали, че поставили \"легналите полицаи\" по искане на жители на Княжево. След показване на подписката от жителите на Княжево, се оказало, че те не са искали да бъдат поставени там \"легнали полицаи\", а съвсем други неща, разказа Николов.\r\n\tТези \"легнали полицаи\" са против волята на местните жители, която е за изграждане на светофарна уредба, завяват от Инициативния комитет.\r\n\tИзготвихме и отправихме мотивирано предложение до Дирекция \"Управление на трафика\" към Столична община за проектиране и изграждане на светофарна уредба на това кръстовище, но Столична община прехвърли топката на Агенция \"Пътна инфраструктура\" (АПИ), въпреки че по закон е тяхно задължение, твърдят жителите на Владая и Княжево.\r\n\tПодобна е и ситуацията и с предложението да бъде изградено улично осветление по протежение на Владайското дефиле с оглед повишаване на безопасността на движението – Столична община прехвърля отговорността към АПИ.\r\n\t\r\n\tПреди година жителите на Владая и Княжево също протестираха с искания за подобряване на обществения транспорт и липсата на диалог със Столичния общински съвет. През октомври 2016 г. \"беше първата демонстрация на несъгласие с безпрецедентната незаинтересованост, арогантност и нехайство на органите на местното самоуправление\", посочват жителите на Владая и Княжево.\r\n\tТогава те настояваха за незабавна смяна на автобусите, обслужващи жителите на Владая и Княжево, с по-ефективни и съобразени с европейските стандарти, и норми, и оборудвани с велобагажници, както и сгъстен транспортен график.\r\n\t\"Ще възложа на Центъра за градска мобилност (ЦГМ) да направи постоянно наблюдение по линията и ако се налага увеличение с още коли да се направи такова допълнително. Паралелно с идването на новите автобуси за градския транспорт в столицата колите, които обслужват 59-та линия също ще бъдат подменени с изцяло ниско подови автобуси\", обеща преди година зам.-кметът по транспорта Евгени Крусев. Директорът на ЦГМ Христиан Петров пък пое ангажимент \"до Нова година (31 декември 2016 – бел.ред.) ще бъде осигурена продажбата на билети във Владая\".\r\n\tГодина по-късно старите автобуси бяха заменени частично с малко по-нови и също толкова неефективни, твърдят жителите на Владая и Княжево. \"Не сме в състояние да се зарадваме на старите нови автобуси, които общината така и така няма какво да прави, след като пусна нови автобуси по линиите на градски транспорт. Относно графика постигнахме значително оптимизиране, но за съжаление недостатъчно предвид нуждите от подобряване на транспортното обслужване\", смятат жителите на двата квартала.\r\n\tТе твърдят, че билети за градския транспорт все още не се продават във Владая. Управляващите изтъкват всевъзможни причини да не снабдят автобусите с исканите велобагажници, недоволстват гражданите.\r\n\tОбещано беше още възстановяване на автобусна линия номер 58 до 15 септември 2016 г. и удължаване на линиите с номера 58 и 59 по ул. \"Княжевска\" до бъдещата метростанция в Горна Баня.\r\n\tАвтобусна линия номер 58 е частично възстановена и изпълнява курсове в определени часове сутрин и вечер. Автобусна линия номер 59 за кратко време е изпълнявала курсове до жп гарата на Владая, но те не са били синхронизирани с разписанието на влаковете и в последствие е спряна, посочват живеещите във Владая.\r\n\tОтносно искането за изграждане на велоалея от бул. \"Петко Напетов\" (ст. Горнобански път) до Владая е било възложено на главния архитект Здравко Здравков да изготви становище за проектирането и изграждането й.\r\n\t\"Архитект Здравко Здравков не си е направил труда да се запознае с предложеното от нас трасе и дава становище за невъзможност за изграждане на велоалея, която щяла да минава по трасе, измислено от него и преминаваща през частни имоти. Напълно неадекватно и презрително отношение към проблема, поставен като един от приоритетите на Столична община\", пишат недоволните.\r\n\tЖителите на Владая получиха обещание и за възстановяване на маршрутна линия №22 или откриване на нова, но това също не се случи, въпреки взето изрично решение от СОС.\r\n\tСпоред недоволните процедурата е била \"забавяна и възпрепятствана от Екатерина Йорданова\" – председател на комисията по транспорт и туризъм към СОС с аргумента, че се търси възможен вариант.\r\n\t\"Становището на г-жа Фандъкова пък беше, че поради липса на интерес няма смисъл да се пуска процедура за избор на изпълнител. Ние знаем, че интерес има, но вероятно не от приближени на влиятелни лица в Столична община фирми\", смятат жителите на Владая и Княжево.\r\n\tОтносно искането за удължаване на трамвайната линията номер 5 от Княжево до Владая беше обещано да започне проучвателна процедура, но до момента не са били предприети никакви действия, твърдят недоволните.\r\n\tВместо това Столична община се готви да хвърли десетки милиони европейски средства за реконструкцията на сегашното трасе на трамвай номер 5, което се ремонтира всяка година.", "date": "2017.07.27", "title": "Владая и Княжево отново на протест заради транспортни неволи"}
{"url": "http://www.mediapool.bg/turtsiya-smenya-poslanik-gyokche-i-go-izprashta-v-gvatemala-news267175.html", "text": "Турското външно министерство ще назначи нов посланик в България на мястото на Сюлейман Гьокче, който ще продължи кариерата си в Гватемала. Това ще е дипломатът от кариерата Хасан Улусой.\r\n\t \r\n\tТой е сред тридесетте нови посланици, които Турция изпраща по света, съобщава в. \"Хюриет\", цитиран от БТА.\r\n\t \r\n\tНовият турски посланик е бил начело на посолството на Турция в Нигерия от 2012 до 2015 година. След това работи в турското външно министерство. Защитил е докторантура по международна политика. Говори свободно английски и френски, учил е германски и норвежки език.\n\n\r\n\t \r\n\tВицепремиерът и външен министър Екатерина Захариева каза, че София не е искала отзоваването на Гьокче.\r\n\t \r\n\t\"Предполагам, че мандатът му изтича. То би трябвало да изтича скоро. Няма как ние да се бъркаме, както и на нас няма да ние приятно да ни се бъркат - изпратете този или изпратете онзи за посланик. Посланикът се избира от държавата, която го изпраща. Разбира се, приемаш, че трябва да го приеме\", посочи Захариева пред БНР.\r\n\t \r\n\tГьокче бе назначен за посланик в България през август 2013 година и не е ясно дали смяната му е част от редовна ротация.\r\n\t \r\n\tПо време на последната визита на премиера Бойко Борисов в Турция миналия месец посланикът не бе от турската страна в делегацията за разговорите, каквато е обичайната практика.\r\n\t \r\n\tПосланик Гьокче редовно участва в прояви на партията на Лютви Местан ДОСТ, като български представители не веднъж са повдигали темата за дейността му в България. През май външният министър Екатерина Захариева да \"да внимава в изказа си\".\r\n\t \r\n\tПо време на предизборната кампания у нас тази година съпредседателят на \"патриотите\" и днешен вицепремиер Валери Симеонов призова турският дипломат да бъде отзован от страната, тъй като агитирал за партията на Лютви Местан.\r\n\t \r\n\tВъншно министерство не се съобрази с призивите му, но протестира пред Анкара и върна за консултации посланика ни в Турция Надежда Нейнски.\r\n\t \r\n\tДруго име в списъка на новите турски посланици е Мерве Кавакчъ, която стана известна с това, че през 1999 г. бе изгонена от парламентарната зала и не й бе позволено да положи клетва като депутатка от Партията на добродетелта заради това, че носи забрадка. Сега Кавакчъ става посланик на Турция в Куала Лумпур, Малайзия, пише в. \"Тюркие\". \r\n\t \r\n\tНазначението става възможно, след като бе възстановено отнетото й турско гражданство.\r\n\t \r\n\tЗа посланик в Токио ще бъде назначен Мурат Мерджан, бивш депутат и един от основателите на управляващата Партия на справедливостта и развитието, а за постоянен представител в ООН във Виена - Ахмет Мухтар Гюн.\r\n\t \r\n\tНови турски посланици ще има и в Швеция, Белгия, Унгария и други страни по света.", "date": "2017.07.27", "title": "Турция сменя посланик Гьокче и го изпраща в Гватемала"}
{"url": "http://www.mediapool.bg/karo-emerald-shte-iznese-kontsert-v-sofiya-prez-mart-news267180.html", "text": "Холандската поп и джаз певица Каро Емералд ще изнесе концерт у нас на 2 март догодина в зала \"Универсиада\", съобщиха организаторите от \"София мюзик ентерпрайсис\".\r\n\tКаролин Есмералда ван дер Леу дебютира под сценичното име Каро Емералд през юли 2009 г. със сингъла \"Back It Up\", който я изстрелва на върха. Последвалият хит \"A Night Like This\"  също превзема първите места в холандските класации.\r\n\t\r\n\tВдъхновена от филмите и музиката на 40-те и 50-те години, Каро Емералд създава своя първи албум \"Deleted Scenes from the Cutting Room Floor\". Заразителното му звучене включва, както танцувален джаз, така и песни в стил танго и мамбо. Албумът покорява музикалните класации в Холандия, като бележи платинен статус само за шест седмици. Остава на първа позиция 30 седмици, разбивайки рекорда, поставен от Майкъл Джексън за \"Thriller\".\r\n\tЗабележителният платинен албум, с продажби над 1.3 милиона копия в Европа, е разпространен в над 40 държави.\n\n\r\n\tВторият й албум \"The Shocking Miss Emerald\" излиза през 2013 г. и заема първо място в класациите на Великобритания. Албумът е вдъхновен от шоубизнеса и модата в периода 1920-1960 г. Главната тема в него е стилът. Той винаги е играел важна роля в света на Каро Емералд.\r\n\tТя и нейният екип са носители на многобройни национални и международни награди, включително \"MTV EMA\", \"EBBA\", \"Goldene Kamera\" и \"Echo\".", "date": "2017.07.27", "title": "Каро Емералд ще изнесе концерт в София през март"}
{"url": "http://www.mediapool.bg/lavandulovo-maslo-ot-okisno-nasipishte-zapochna-da-proizvezhda-asarel-medetad-news267181.html", "text": "Засаден експериментално с лавандула парцел от окисно насипище на рудник на \"Асарел Медет\" даде добив от 110 кг цвят, който вече преработен и е произведено първото лавандулово масло. Това съобщи инж. Йордан Рабухчиев, минен инженер в добивното предприятие, който е консултант на проекта за рекултивация на насипището.\r\n\tЛавандулата е засадена по откоса на Окисно насипище преди две години върху около 1 декар. Опитното поле е било покрито със зелено мулчиращо платно, за да не се окопават растенията, а почвата е била подготвена с хумус и пепелина. Лавандуловите насаждения са част от проект за рекултивация на Окисно насипище, който струва над 10 милиона лева и се реализира за първи път в света. Уникалното при него е, че се извършва техническа и биологична рекултивация на такова минно съоръжение, което още е в процес на експлоатация.\r\n\tРеалният добив от лавандуловите насаждения ще се види след поне четири години, колкото време е нужно, за да се развият растенията, съобщиха от компанията.\r\n\tТа информира и за подписан договор с панагюрската Професионалната гимназия по индустриални технологии, мениджмънт и туризъм, според който 34 единадесетокласници от новата учебна година ще работят по два дни от седмицата в реална производствена среда. Учениците ще сключат трудови договори с предприятието, според които ще работят по 7 часа дневно в \"Асарел-Медет” АД и ще получават 90% от минималната работна заплата, разпределени пропорционално на изработените часове. Гимназистите ще имат наставници от дружеството и учители-методици, за да развиват практическите си умения. Освен пари, за работата си те ще получават текущи и крайни оценки.\r\n\tИзпълнителният директор на \"Асарел-Медет” Делчо Николов коментира, че предприятието е сред първите в страната, които приемат пилотния випуск, който се обучава по дуалната система.", "date": "2017.07.27", "title": "Лавандулово масло от окисно насипище започна да произвежда \"Асарел-Медет“АД"}
{"url": "http://www.mediapool.bg/vasiliy-nebenzya-e-noviyat-postoyanen-predstavitel-na-rusiya-oon-news267199.html", "text": "Василий Небензя е назначен за постоянен представител на Русия в ООН с указ на президента Владимир Путин, публикуван в четвъртък на сайта на Кремъл и цитиран от ТАСС.\r\n\tС друг президентски указ Небензя е освободен от длъжността заместник-министър на външните работи.\r\n\tНа 25 май комисията по външна политика на Държавната дума подкрепи кандидатурата на дипломата, а на 29 май я одобри и аналогичната комисия към горната парламентарна камара - Съвета на федерацията.\r\n\tРоденият през 1962 г. Василий Алексеевич Небензя е заемал различни длъжности във външното министерство на Русия, в руското посолство в ООН и в други международни организации в Женева.\r\n\tПостът постоянен представител на Русия в ООН стана вакантен с внезапната смърт на Виталий Чуркин през февруари т.г. в Ню Йорк.", "date": "2017.07.27", "title": "Василий Небензя е новият постоянен представител на Русия ООН"}
{"url": "http://www.mediapool.bg/frantsiya-shte-sazdade-v-libiya-tsentrove-za-priemane-i-razglezhdane-na-molbi-za-ubezhishte-news267200.html", "text": "Франция смята да създаде това лято в Либия \"горещи точки\" - центрове, които да приемат и разглеждат молби на кандидати за убежище, обяви днес президентът Еманюел Макрон, цитиран от Франс прес.\r\n\t\"Идеята е да бъдат създадени в Либия горещи точки, за да не поемат хората безумни рискове, при положение че не всички отговарят на критериите за получаване на убежище\", каза Макрон, който днес посети център за настаняване на бежанци в Орлеан.\r\n\tДържавният глава добави, че възнамерява да създаде такъв пункт още това лято със или без Европа. \"Другите европейски страни са доста резервирани. Ще опитаме да го направим с Европа\", но ако не стане, Франция ще действа сама, каза той.\r\n\t\"Искам да изпратя мисии на Френската служба за защита на бежанците и апатридите в италианските горещи точки и съм готов да изпратя и в Либия\", каза той, като намекна за възможност да създаде такива центрове и в Нигер.\r\n\tМакрон се възползва от днешната си визита в Орлеан, за да изтъкне, че иска да се прави разлика между кандидатите за убежище и икономическите мигранти. \"Няма страна, която да може да приеме всички икономически мигранти\", заяви той.", "date": "2017.07.27", "title": "Франция ще създаде в Либия центрове за приемане и разглеждане на молби за убежище"}
{"url": "http://www.mediapool.bg/germanskiyat-konstitutsionen-sad-razreshi-deportirane-na-predpolagaemi-teroristi-news267201.html", "text": "Депортирането на чуждестранни граждани - предполагаеми ислямисти, представляващи потенциална заплаха, не е в разрез с германската конституция. Това постанови в четвъртък Федералният конституционен съд в град Карлсруе.\r\n\tПреди няколко месеца властите на град Бремен включиха в списъка с предполагаеми ислямисти гражданин на Алжир, живял в Германия от 2003 г., което предполага, че той трябва да бъде изгонен от страната. Той подаде жалба до Конституционния съд, но магистратите я отхвърлиха.\r\n\tЗаконовият текст за пребиваването на чуждестранни граждани в Германия, в който се споменават хора, способни да извършат терористични действия, отговаря на конституцията, се казва в прессъобщение на висшата съдебна инстанция.\r\n\tТекстът за депортиране на предполагаеми радикали с чуждо гражданство бе включен в германския закон за миграцията след атентатите в САЩ от 11 септември 2001 г., но се прилага редовно едва след миналогодишното нападение срещу коледния базар в Берлин, извършено от екстремист по указания на терористичната групировка \"Ислямска държава\".\r\n\tВластите разрешиха освен това на правоохранителните органи да поставят под стража за дълго време заподозрените, за да не могат да се укрият преди депортирането им.\n\n\r\n\tПо данни на тайните служби в Германия в момента има около 280 потенциално опасни радикали с гражданство на други държави. Близо 60 от тях предстои да бъдат депортирани в най-близко време.", "date": "2017.07.27", "title": "Германският конституционен съд разреши депортиране на предполагаеми терористи"}
{"url": "http://www.mediapool.bg/turtsiya-ne-iska-politicheskoto-naprezhenie-da-navredi-na-ikonomicheskite-vrazki-s-germaniya-news267202.html", "text": "Турският премиер Бинали Йълдъръм заяви пред ръководители на германски компании в Турция, че неговата страна не иска да допусне политическото напрежение да навреди на икономическите връзки с Германия, предаде агенция Ройтерс, цитирана от БТА.\r\n\tЙълдъръм каза, че Анкара не иска политическото напрежение да ескалира и че е важно политиците да гарантират, че техните спорове няма да се разпространят и да навредят на търговията.\r\n\tТурският премиер се срещна с директорите на 19 германски компании, които имат инвестиции в Турция, сред които Сименс, Бош, Мерцедес, Алианц и други, посочи ДПА, позовавайки се на телевизия НТВ.\r\n\tСрещата идва на фона на твърдения, че властите в страната проверяват германски фирми в Турция в рамките на разследването срещу ФЕТО (Фетхуллахистката терористична организация), която Анкара обвинява за неуспешния опит за преврат през юли миналата година.\r\n\tТурските власти оттеглиха тази седмица искане за информация от Германия за около 700 компании, които Анкара подозира, че подкрепят тероризма. Те заявиха, че искането е било резултат от \"грешка в комуникацията\".", "date": "2017.07.27", "title": "Турция не иска политическото напрежение да навреди на икономическите връзки с Германия"}
{"url": "http://www.mediapool.bg/nyama-napredak-v-pregovorite-za-brekzit-news267203.html", "text": "Преговорите между Великобритания и Европейския съюз за бъдещите им отношения едва ли ще започнат през октомври поради липсата на напредък досега за условията на раздялата. Това заяви главният преговарящ на ЕС за Брекзита Мишел Барние, цитиран от Ройтерс.\r\n\tПред посланиците на оставащите в ЕС 27 страни Барние каза, че \"изглежда намалява вероятността разговорите за бъдещите отношения да започнат през октомври\". Това съобщи служител в ЕС, запознат с преговорите по Брекзита.\r\n\tПо-рано Барние изразяваше надежда, че ключовите елементи от развода - финансово споразумение, права на гражданите и \"нефизическата\" граница между Северна Ирландия и Република Ирландия - могат да бъдат решени до октомври.\r\n\tСпоред друг служител в централата на ЕС Барние е изразил опасения, че сега е \"трудно постижим достатъчен напредък до октомври, главно защото Великобритания няма позиция по финансите, но също няма позиция и по други въпроси\".\r\n\t\"Колкото повече протакат те, толкова по-малко време остава за втората фаза и специалните отношения, които те искат\", добави той.\n\n\r\n\t\"Все още не сме заговорили за парите. Великобритания отказва да приеме било методологията, било сумата. Това блокира всичко останало и няма да има реален напредък през следващите два месеца. Ясно е, че това не създава почва за начало на фаза две за търговията\", каза пред Ройтерс трети дипломат от ЕС.\r\n\tИзточниците от ЕС заявяват, че придвижването на преговорите е затруднено не защото Великобритания поставя неприемливи искания, а защото тя изобщо няма позиция по много въпроси, отбелязва Ройтерс.", "date": "2017.07.27", "title": "Няма напредък в преговорите за Брекзит"}
