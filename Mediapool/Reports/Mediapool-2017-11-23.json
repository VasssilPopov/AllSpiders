{"url": "http://www.mediapool.bg/ruanda-predlozhi-da-prieme-30-hilyadi-migranti-prodadeni-kato-robi-v-libiya-news272247.html", "text": "Правителството на Руанда предложи да приеме до 30 хиляди африкански мигранти, които бяха държани като роби от въоръжени групи в Либия, предаде ДПА.\r\n\t \r\n\tИзявлението беше направено дни, след като американската телевизия Си Ен Ен излъчи запис, показващ продажба на африкански мигранти на търг. Те са купувани за робски труд в Либия, понякога за едва 400 долара.\r\n\t \r\n\t\"Предвид политическата философия на Руанда и собствената ни история, не можем да запазим мълчание, когато човешки същества биват малтретирани и продавани на търг като добитък\", заяви външната министърка Луиз Мушикивабо. \"Вратата ни е широко отворена\", добави тя. \"Руанда е малка, но ще намерим някакво място\", увери министърката.\r\n\t \r\n\tСтраната от Източна Африка има население от 12 милиона души, припомня ДПА.\r\n\t \r\n\tЕврокомисарят по вътрешните работи и миграцията Димитрис Аврамопулос определи като ужасяваща ситуацията с мигрантите в Либия, някои от които биват продавани като роби, и заяви, че така не може да продължава, предаде Франс прес. Сътрудничеството между Брюксел и Триполи предизвиква остри критики.\r\n\t \n\n\r\n\t\"Споделям напълно възмущението на френския президент\", подчерта еврокомисарят по миграцията, изразявайки отвращението си от продажбата на мигранти. Вчера президентът Еманюел Макрон определи търговията с африкански мигранти като престъпление срещу човечеството и поиска да се вземат много по-строги мерки за разбиване на мрежите на трафикантите.\r\n\t \r\n\tЕС работи неуморно и на всички фронтове с международни партньори, за да открие устойчиви решения, увери Аврамопулос.", "date": "2017.11.23", "title": "Руанда предложи да приеме 30 хиляди мигранти, продадени като роби в Либия"}
{"url": "http://www.mediapool.bg/ek-predlaga-ukrepvane-na-sistemata-za-pomosht-pri-bedstviya-news272224.html", "text": "Европейската комисия представи предложение за повишаване на способностите на ЕС в борбата с природните бедствия.\r\n\t \r\n\tКомисията предлага да бъде обособен запас за действия в областта на гражданската защита на европейско равнище, който да включва например противопожарни самолети, водни помпи, пособия за издирване и спасяване в градовете, полеви болници и екипи за спешна медицинска помощ. Този запас ще бъде управляван от ЕК и ще се използва за съдействие на държавите, засегнати от бедствия.\r\n\t \r\n\tПредвижда се всички разходи по новата система за гражданска защита да бъдат изцяло покрити от ЕС, а комисията ще взема решения за нейното разгръщане. Комисията ще помага на държавите в ЕС да повишат собствените си способности за действия при бедствия, като финансира осъвременяването, поправката, пренасянето и разходите за използване на техните спасителни средства.\r\n\t \r\n\tЕК отчита, че се наблюдават все по-чести и тежки природни бедствия, които през последните години са се отразили на много европейски държави. Тази година заради природни бедствия в Европа загинаха над 200 души и бяха унищожени над един милион хектара гори, отбелязва комисията, цитирана от БТА.\r\n\t \r\n\tПриродните бедствия имат и икономическо отражение - от 1980 г. досега държавите в ЕС са загубили над 360 милиарда евро заради изключително лошо време и природни явления. Само в Португалия преките икономически щети от горските пожари, разразили се между юни и септември тази година, се оценяват на близо 600 милиона евро, което представлява 0,34 на сто от брутния национален доход на страната.\r\n\t \n\n\r\n\tОбщностният механизъм за гражданска защита, обособен преди 16 години, е доброволна система, чрез която ЕС съгласува разгръщането на предоставената от участващите държави помощ в страната, поискала подкрепа. Предложенията за помощ постъпват в център на ЕС в Брюксел. От 2001 г. ЕС е получил над 250 молби за помощ при бедствия. Механизмът за гражданска защита на ЕС включва всички от Общността, както и Исландия, Норвегия, Сърбия, Македония, Черна гора и Турция, уточнява ЕК.", "date": "2017.11.23", "title": "ЕК предлага укрепване на системата за помощ при бедствия"}
{"url": "http://www.mediapool.bg/magistrala-ot-sofiya-do-skopie-prez-strumitsa-nacherta-borisov-news272190.html", "text": "\"След година и половина - две ще ходиме от Струмица до София за час - час и половина. От тука (Струмица – бел.ред.) са 30 км до Петрич по новия път и от там се стъпва на \"Струма\" (магистралата на българска територия) и за един час до София.\" Този маршрут посочи премиера Бойко Борисов в отговор на въпрос кога от София до Скопие ще се стига за два часа, а не да се пътува четири – пет, както е в момента.\r\n\tВ момента най-краткият път между двете балкански столици е от София през Кюстендил и Куманово до Скопие. Посоченият от Борисов маршрут е сериозно отклонение, за да си ходят българи и македонци на гости по магистрала.\r\n\tМакедонският премиер Зоран Заев не черта маршрут, а заяви, че желанието му е много бързо двете столици да бъдат свързани с нова магистрала или хубава железница.\r\n\tВ родния град на Заев – Струмица, в четвъртък се проведе съвместна среща на българското и македонското правителство. Подписани бяха редица документи, сред които за обща търговия с електроенергия и изграждането на нова газова връзка, след което двамата премиери дадоха кратък брифинг.\r\n\tНе беше внесена никаква яснота относно реализацията на ключовия за двете страни коридор №8, за който се говори вече трети век. Коридор №8 трябва да свърже Черно море с Адриатическо и минава през територията на България, Македония и Албания.\r\n\tНе бяха представени разчети колко ще струва изграждането на целия коридор, на каква фаза е готовността на всяка една от страните, както и дали ще се строи само железница или и автомагистрала.\r\n\tВместо това Борисов сравни коридор №8 с \"пълноводна река\", по която ще се движат хора и стоки, а икономиката и туризмът ще се развиват. Той увери, че интересът за финансиране на проекта е \"много голям\", защото всички виждат, че той може да се реализира.\r\n\tНа 6 и 7 декември в София ще има среща на страните от Западните Балкани с представителите на Световната банка, Европейската инвестиционна банка и Европейската банка за възстановяване и развитие, каза Борисов.\r\n\tПо думите му \"процесът е необратим\". На българска територия сме готови с проектирането и знаем колко ще струва, каза Борисов, без да навлиза в детайли.  \r\n\t\"Нашата политика е политика на присъединяване, защото това води до инвестиции и по-високи доходи. Хората искат да пътуват и да правят бизнес, ние трябва да им осигурим това... Там където се строи, не се воюва\", каза Борисов, докато обясняваше транспортната свързаност на Балканите.\r\n\tСпоразумения за съвместни търгове за продажба на електроенергия и изграждане на нова газова връзка бяха подписани между България и Македония.\r\n\tТака от началото на 2018 г. ще започнат съвместни търгове за разпределение на преносни капацитети между електроенергийните оператори на двете страни. Това е регламентирано в споразумение между българския \"Електроенергиен системен оператор\" (ЕСО) и македонския МЕПСО.\r\n\tС новите тръжни процедури търговците от македонска страна ще участват съвместно с българските си партньори на дневните търгове, които ЕСО ще провежда от името на двата оператора. Така ще нарасне на търговията с ток в региона и ще се повиши ликвидността на националните енергийни борси. Общите тръжни процедури са задължителна мярка за обединение на енергийните борси на Западните Балкани и в Югоизточна Европа, обясниха от българското енергийно министерство.\r\n\t\"Булгартрансгаз\" и акционерното дружество за извършване на енергийни дейности Македонски енергийни ресурси - \"МЕР АД Скопие\", подписаха споразумение за провеждане на предпроектно проучване за изграждане на газовата връзка, за която се говори отдавна и бе подписан на 1 август 2017 г.  меморандум за газово сътрудничество между двете държави.\r\n\tСтраната ни транзитира до Македония руски газ по тръбата Дупница - Скопие вече 20 години. Предвиденото предпроектно проучване ще оцени необходимостта от нова връзка в зависимост от развитието на интерконекторите на България с Гърция и Търция и реализацията на плановете за газов хъб край Варна.\r\n\tСтокообменът между България и Македония расте. За миналата година той възлиза на 639.4 млн. евро., като салдото е положително за България. Износът към западната ни съседка възлиза на 394.1 млн. евро, а вносът е 245.3 млн. евро.\r\n\tЗа първото полугодие на 2017 г. стокообменът с Македония възлиза на 344.8 млн. евро и отбелязва ръст с 9% спрямо миналата година, отбеляза министърът на икономиката Емил Караниколов по време на срещата с македонския вицепремиер по икономическите въпроси Кочо Ангушев. Двамата обсъдиха потенциалът за разширяване на отношенията в търговията и в областта на инвестициите.\r\n\tПерспективните български стоки за износ в Македония са изделията с висока добавена стойност като компютърни елементи и възли, електротехнически материали и компоненти, електроенергетично оборудване, машини и оборудване за хранително-вкусовата промишленост (месопреработвателна, млекопреработвателна промишленост, винарство), транспортни средства - автобуси, трактори, леки коли, каза Караниколов.\r\n\tБългария е сред шестте най-големи инвеститори в Македония. През последните години българските вложения в Скопие са съсредоточени в банкова и застрахователна дейност, металургия, хранително-вкусова промишленост, геоложки проучвания, информационни технологии и телекомуникации, както и в хотелиерството.\r\n\tКараниколов и Ангушев смятат, че има възможност за създаване на смесени предприятия в областта на селското стопанство, хранително-вкусовата промишленост, енергетиката, транспортните услуги, строителството и телекомуникациите.\r\n\tМакедония е сред водещите туристически пазари за България. За периода януари-септември у нас са пътували повече от 413 хил. македонски граждани, което е ръст от 5.8% спрямо същия период на 2016 г. Така Македония заема шесто място по отношение на генериращите туристи за България пазари, каза министърът на туризма Николина Ангелкова по време на срещата с Ангушев.\r\n\tИмаме желание да организираме съвместна среща между български и македонски кметове на общини, в които се намират зимните ни курорти, каза Ангелкова. Тя допълни още, че  двустранни разговори е добре да се проведат и между туроператори, които ще помогнат за реализиране на Балканския туристически маршрут.\r\n\tПланира се още провеждането на дни на България в Македония и дни на Македония в България.", "date": "2017.11.23", "title": "Магистрала от София до Скопие през Струмица начерта Борисов"}
{"url": "http://www.mediapool.bg/kritichen-moment-v-tarseneto-na-izcheznalata-arzhentinska-podvodnitsa-news272219.html", "text": "Операцията по издирването на аржентинската военна подводница, изчезнала в Южния атлантик, продължава цяла седмица и вече достигна \"критична фаза\", тъй като 44-членният екипаж на борда й може би вече изпитва недостиг на кислород, съобщи говорителят на военно-морския флот на страната Енрике Балби, цитиран от Ройтерс.\r\n\t \r\n\tДесетки самолети и кораби от 12 страни издирват \"Сан Хуан\", докато близките на моряците трепетно очакват новини, а вниманието на цялата страна е погълнато от тревогата за съдбата на подводницата и екипажа й.\r\n\t \r\n\tАко построената пред повече от 30 г. в Германия подводница е потънала или по някаква причина не може да изплува на повърхността, след като даде последен сигнал на 15 ноември, тя вече би трябвало да изчерпва последните си, 7-дневни запаси от кислород. Досега не е открито нищо, което да подскаже къде и какво става със \"Сан Хуан\", каза говорителят.\r\n\t \r\n\tСъдът вероятно лежи на океанското дъно поради повреда на механизма за изплуване нагоре или пък той не е активиран от член на екипажа, каза военноморският експерт Фернандо Моралес в телефонно интервю за Ройтерс. \"Ако капитанът държи съда на дъното, защото мисли, че това е по-разумно, това е едно нещо. Но в дадената ситуация ние трябва да смятаме, че ако той е на дъното, то е, защото не е могъл да изплува\", каза Моралес.\r\n\t \r\n\tГоворейки пред репортери в Буенос Айрес снощи говорителят Балби разкри, че необичаен шум е бил регистриран миналата седмица в деня на изчезването на подводницата на 30 мили от последното й регистрирано местоположение. Той използва термина \"акустическа аномалия\", която била констатирана благодарение на запитване, отправено от САЩ в различни агенции, \"специализиращи се в събиране на информация за хидроакустичните явления по цял свят\". Говорителят отбеляза, че след получаването на тази информация бил проведен \"пълен анализ, който изисквал време\". Информацията била подадена на Аржентина вчера.\r\n\t \n\n\r\n\tПритиснат от репортерите, Балби не пожела да каже дали този шум е индикация за експлозия или за друга извънредна ситуация на борда на подводницата. \"Говорим за шум и няма да правим догадки\", посочи той. \"Ние изпращаме натам кораби на ВМС на Аржентина с хидролокатори\", каза Балби пред журналистите.\r\n\t \r\n\tГоворителят опроверга съобщение на вестник \"Кларин\" от вторник, че самолет от ВМС на САЩ е засякъл \"топлинно петно\" в зоната на издирването на подводницата, което може да свидетелства за наличие на метален обект на дълбочина 70 м и на 300 км от брега. Той опроверга и всякакви други съобщения за откриване на възможни следи от подводницата.\r\n\t \r\n\tПоследната връзка с нея бе установена на 15 ноември от локация на 480 км от брега. Малко преди да изчезне, екипажът й съобщил за електрическа неизправност на борда.\r\n\t \r\n\tБлагоприятното време позволява на издирвателните съдове да покрият по-голям периметър, след като през последните дни им пречеха силният вятър и вълните, отбеляза той. Очаква се от утре времето отново да се влоши. В операцията участват около 30 кораба и самолети и 4000 души от Аржентина, САЩ, Великобритания, Чили и Бразилия. Досега е претърсена океанска площ от 500 000 кв. км, но остава да се претърси още много.\r\n\t \r\n\tБлизките на екипажа са се събрали във военноморската база в Мар дел Плата, откъдето се координира издирвателната операция, и с нарастващо отчаяние следят развоя й, докато часовете се изнизват, отбелязва Ройтерс.", "date": "2017.11.23", "title": "Критичен момент в търсенето на изчезналата аржентинска подводница"}
{"url": "http://www.mediapool.bg/sasht-otbelyazvat-denya-na-blagodarnostta-news272218.html", "text": "В Съединените щати отбелязват в четвъртък Деня на благодарността - най-стария празник, събиращ семейство и приятели заедно.\r\n\t\r\n\tДенят на благодарността се празнува през четвъртия четвъртък на ноември в памет на първите заселници в Масачузетс през 1621 г. Официално е обявен за празник на 3 октомври 1863 г. от президента Ейбрахам Линкълн.\r\n\t \r\n\tПърви го празнували английски заселници в Плимутската колония. Зимата била тежка, храната не достигала, а новата зима също не предвещавала нещо добро. Тогава губернаторът решил да повдигне духа на хората и организирал първия Ден на благодарността.\r\n\t \r\n\tПразникът бил отбелязан от английските заселници и техните съседи-индианци. Благодарение на тяхната помощ колонията оцеляла през първата гладна зима. Повечето заселници придали на празника дълбок религиозен смисъл - те видели в него начин да благодарят на Всевишния за милостта му и да отбележат края на прибирането на реколтата.\r\n\t \n\n\r\n\tС Деня на благодарността са свързани редица традиции. Всички членове на семейството отиват заедно на църква, а след това се събират край празничната трапеза. На нея трябва да има печена пуйка, гарнирана със сос от боровинки. Към нея се поднася картофено пюре, а за десерт - пай с тиква.\r\n\t \r\n\tВластите в Ню Йорк вземат строги мерки за сигурност заради очакваните днес масови улични празненства в града за Деня на благодарността, предаде Асошиейтед прес.\r\n\t \r\n\tКамиони, натоварени с пясък и полицаи с точен мерник ще се смесят с празнуващите улични тълпи в профилактично усилие да се избегне трагедия в една година, белязана от поредица от масови убийства в САЩ.\r\n\t \r\n\tЦентрално внимание на правоохранитените органи е насочено към традиционния парад, организиран от универсалния магазин \"Мейсиз\" - едно от най-масовите улични събирания в Ню Йорк. АП припомня, че в миналогодишен брой на англоезично списание на екстремистката групировка \"Ислямска държава\" именно празничното шестие за Деня на благодарността се споменава като \"отлична мишена\" за атака.\r\n\t \r\n\tДесетки огромни камиони, натоварени с пясък и тежащи по над 32 тона, преграждат движението на всяко кръстовище от 3-километровия маршрут на шествието от Сентрал парк до големия магазин на \"Мейсиз\" на 34-а улица.\r\n\t\r\n\tПолицаи с автоматично оръжие и с преносими детектори за радиация сноват сред тълпите, а снайперисти по покривите наблюдават прозорците на сградите и балконите за всяко съмнително движение по тях.\r\n\t \r\n\tШествието започва в 9 ч сутринта (16 ч. белгарско време) и ще се предава на живо по телевизия Ен Би Си. В него ще участват редица холивудски и поп знаменитости.\r\n\t \r\n\tПрезидентът на САЩ Доналд Тръмп изпрати до американците послание чрез Туитър, което може да бъде разчетено по следния начин: \"Вижте само какво постигнах!\", съобщи Асошиейтед прес.\r\n\t\r\n\tСутрешният туит на президента започва с думите: \"Вашата страна започва да се справя наистина добре.\" После изброява успехите, които е пожънал: \"работните места се увеличават, най-високите борсови показатели, военните стават наистина силни, ще построим стената, Агенцията за ветераните се грижи за нашите ветерани, рекордно намаляване на регулациите, най-ниската безработица от 17 години\".\r\n\t \r\n\tТръмп празнува Деня на благодарността в частния си голф клуб Мар-а-Лаго в Палм Бийч, щата Флорида.\r\n\t \r\n\tПо-късно днес ще благодари на военнослужещите по видеоконферентна връзка, посочва АП.", "date": "2017.11.23", "title": "САЩ отбелязват Деня на благодарността"}
{"url": "http://www.mediapool.bg/kak-shte-se-otrazi-politicheskoto-tornado-varhu-petrolnite-tseni-news272220.html", "text": "През изминалите десетилетия международният петролен картел ОПЕК се опита да повлияе на цената като контролира количествата нефт, които идват от сондажите в нефтените полета и стават достъпни за потребителите навсякъде по света под формата на различни нефтопродукти. Свидетели сме на примери как водещите страни, добиващи петрол, се обединяват, за да намалят продукцията си или пък да наводнят пазара, като оказват влияние върху доставките в една или друга посока през последните десетилетия. Много често тези страни продължават да използват господстващото си положение при добив на черно злато като мощно икономическо оръжие.\r\n\tКралят принц на Саудитска Арабия Мохамед бин Салман (също известен като MBS) без съмнение предизвика сериозни политически вълнения в Близкия изток. Предположения за изиграната от него роля при подадената оставка на министър-председателя на Ливан оказа  допълнителен натиск върху сунитско- шиитското разделение в Близкия изток.\r\n\tПрякото въздействие върху пазара доведе до по-високи цени на петрола, а след инцидента петролът сорт Брент достигна нови 52-седмични висоти. Исторически погледнато, напрежението в Близкия изток доведе до по-високи цени на петрола, но това движение при  цените на нефта едва ли е изненадващо за хората, следящи от близо тези процеси.\r\n\tДоколко това е дръзко и благоприятно за нефтения пазар? Все още ли е подходящо времето да се осланяме на историята, когато политическите рискове бяха основен фактор за възстановяване позициите на петрола? Струва ми се, че има потенциал за нещо различно точно \"зад ъгъла”, което все още не е добре разкрито от медиите.\r\n\tОПЕК се събира в края на месеца, на 30 ноември. На последните няколко срещи коронованият принц MBS показваше \"мускули” и събра достатъчно подкрепа както от страните от ОПЕК, така и от страните извън ОПЕК, за да намали нивата на добив на черното злато. Още през октомври той подкрепи разширяването на тези съкращения до 2018 г. Излишно е да се казва, че сътрудничеството между ОПЕК и членовете извън ОПЕК е от решаващо значение за стабилизирането и ребалансирането на петролния пазар.\n\n\r\n\tСамо едно нещо се е променило този път - отношенията между Иран и Саудитска Арабия.\r\n\tВ споразумението за намаляване на добивите, договорено през 2016 г., на Иран бе позволено някакво увеличение количествата нефт, които доставя на международните пазари, поради наскоро случилото се освобождаване от търговско ембарго, наложено от Съединените щати през 2012 година. Би било любопитно дали Саудитска Арабия ще позволи на Иран да се наслади на допълнителен имунитет от участие в съкращения този път.\r\n\tСлед оставката на министър-председателя на Ливан, от Йемен към Саудитска Арабия бе пусната балистична ракета, за която се твърди, че има ирански произход. Бих се обзаложил, че тези военни действия ще са аргумент от решаващо значение за изграждане на мнение по време на срещата на ОПЕК - не само между Саудитска Арабия и Иран, но вероятно и с участието на други сунитски и шиитски държави. Всичко това създава потенциално трудна среща на ОПЕК, към която пазарите са песимистично настроени за по-нататъшното съкращаване на добиваните количества петрол.\r\n\tПозиционирането на пазара преди срещата на ОПЕК и спекулативните нетни позиции показват, че пазарът залага на \"пара в свирката”, която да се чуе в края на месеца - нетните позиции на петрола да са на най-високо ниво ... досега. Ако срещата на ОПЕК завърши отрицателно, неблагоприятното въздействие върху цените на петрола ще се задълбочи от големия брой \"бикове”, които ще се втурнат към изходите…\r\n\tАмериканският лек петрол WTI в момента се търгува близо до 58 долара за барел и се доближава до някакво ниво на резистентност между 57 до 62 долара/ барел, а за сорта тип Брент търговията е на нива от почти 63 долара и съответна резистентност между 60 до 65 долара/ барел. За последно наблюдавани такива нива бяха в средата на 2015 година. С оглед на това, че срещата на ОПЕК ще бъде опетнена от \"саудитско- иранска” кръв, очаквам цените на нефтения пазар да се позиционират на нива съответно за WTI около 58-62 долара/барел и Брент около 63-66 долара/барел. Дори в краткосрочен план цената да достигне нива от 70 долара/барел, бързо ще се върне до споменатите нива.", "date": "2017.11.23", "title": "Как ще се отрази политическото торнадо върху петролните цени"}
{"url": "http://www.mediapool.bg/hariri-prizova-livantsite-da-postavyat-stranata-si-na-parvo-myasto-news272222.html", "text": "Ливанският премиер Саад Харири заяви, че политическата криза, възникнала този месец в Ливан, е \"зов за пробуждане\" към ливанците с различни политически пристрастия да поставят страната си над регионалните проблеми, предаде Ройтерс.\r\n\t \r\n\tХарири имаше предвид кризата, предизвикана от решението му да се оттегли. Той шокиращо обяви, че подава оставка, от Саудитска Арабия, сунитска монархия и регионална свръхсила, която е в противоборство с шиитски Иран.\r\n\t \r\n\t\"Изминалият период беше може би някакъв зов за пробуждане към всички нас да се грижим за интересите на Ливан вместо да се занимаваме с проблемите около нас. Проблемите около нас са важни, но Ливан е по-важен\", каза Харири на годишната арабска банкова конференция в Бейрут.\r\n\t \r\n\tТой още веднъж заяви, че Ливан трябва да се придържа към политиката си да стои настрана от регионални конфликти, и то, както се изрази - \"не само на думи, но и на дела\".\r\n\t \r\n\tКоментарът му се отнася за подкрепяното от Иран движение \"Хизбула\", чиято роля като регионална военна сила много тревожи Саудитска Арабия, отдавнашен съюзник на Харири, отбелязва Ройтерс. Ливанският премиер подчерта, че най-важното сега е стабилността, и обеща, че ще продължи да работи за нейното запазване.\r\n\t \n\n\r\n\tОбявявайки вчера, че отлага подаването на оставка, Харири каза, че го прави в името на възможността да се води отговорен диалог по въпроси, по които има разединение и по въздействието им върху отношенията на Ливан с арабските страни.\r\n\t \r\n\tПарламентарната група на ливанската шиитска организация \"Хизбула\" заяви днес в декларация, че връщането на премиера Саад Харири от чужбина и \"положителните му изявления\" са сигнал за възможно нормализиране на обстановката в Ливан, съобщи тв каналът Ал Маядин, цитиран от Ройтерс. Хасан Фадала, депутат от Хизбула, заяви, че въз основа на изявленията на Харири може да бъдат търсени подходящи решения.", "date": "2017.11.23", "title": "Харири призова ливанците да поставят страната си на първо място"}
{"url": "http://www.mediapool.bg/usiliyata-za-spirane-na-migrantite-mozhe-da-navredyat-na-levitsata-na-izborite-v-italiya-news272223.html", "text": "Сделката с Либия, намалила драстично броя на мигрантите, достигащи до бреговете на Италия, може да сложи край на и без това намаляващите надежди на левоцентристката Демократическа партия (ДП) да остане на власт следващата година, тъй като на нея се противопоставят потенциалните й коалиционни партньори.\r\n\t \r\n\tСделката бе договорена през февруари и е подкрепяна от италианското общество, от крайнодесните партии и от партиите, противопоставящи се на върхушката, които водят в допитванията до общественото мнение. Тя обаче предизвика критики от ООН, правозащитни групи и голяма част от италианската левица. Съгласно споразумението Италия и ЕС обещават да финансират лагери за мигранти в Либия. Рим също така поема ангажимента да обучава либийските крайбрежни патрули като част от енергичните мерки срещу мигрантите, потеглящи на рисковано пътуване по море до Европа. Заради сделката обаче стотици хиляди мигранти се оказаха блокирани в Либия, където хуманитарни групи казват, че те са държани при ужасяващи условия, купувани и продавани, и всеки ден стават жертва на престъпления.\r\n\t \r\n\tСред италианските политици, искащи промени на споразумението, е Ема Бонино, бивш външен министър в левоцентристко правителство. \"Винаги съм критикувала това споразумение с Либия. Това е като корк в бутилка, който не може да се задържи\", каза Бонино. \"Италианците имат усещането, че са превзети от чужденци мюсюлмани. Това не е вярно. Страхът е фантастично (средство) за спечелване на избори, но просто е безполезен за контролиране на миграцията\".\r\n\t \r\n\tБонино обмисля да основе проевропейска партия с други фигури с леви убеждения, които да подкрепят Демократическата партия в навечерието на изборите, които трябва да бъдат произведени до май догодина.\r\n\t \r\n\tДруга критика срещу споразумението с Либия бе отправена от Джулио Маркон, председател на групата на партия Италианска левица в долната камара на парламента. \"Не можем да сме съучастници във връщането назад на мигранти\", каза той. Левите избиратели взимат присърце хуманитарните ценности, допълни Маркон, чиято формация досега отказва съюз с ДП.Антиимигрантските партии печелят\r\n\tДП се нуждае от подкрепата на други партии, по-специално вляво. В проведено наскоро проучване на общественото мнение тя се нарежда с 24 процента след Движение \"Пет звезди\", което има 29 процента. Десноцентристката коалиция, включваща антиимигрантската партия Северна лига, партията на Силвио Берлускони \"Форца Италия\" и крайнодясната партия \"Италиански братя\" има общо 36 процента.\r\n\t \n\n\r\n\tСделката с Либия, която е по модела на подобно споразумение между ЕС и Турция, се оказа успешна за намаляване на мигрантския поток в Италия. Броят на пристигналите е намалял през тази година с една трета в сравнение със същия период миналата година. Само през октомври броят на новопристигналите е намалял с около 80 процента на годишна основа.\r\n\t \r\n\tОбикновените италианци, обезпокоени от идването на около 600 000 мигранти през последните четири години, приветстваха тази тенденция. Допитване на агенция Ес Дабъл ю Джи (SWG) от по-рано тази седмица показа, че две трети от италианците не искат повече имигранти, страхувайки се, че те ще им отнемат работни места и че престъпността ще се увеличи.\r\n\t \r\n\tСеверната лига, възползвайки се от антиимигрантските настроения, увеличи популярността си двойно - до около 15 процента - през последните 3 години. Лидерът й Матео Салвини обвини \"фалшивите бежанци\", че \"превземат\" Италия и донасят престъпност. За да не остане по-назад, кандидатът за премиер на Движение \"Пет звезди\" Луиджи Ди Майо каза през лятото, че корабите на благотворителни организации, прибиращи мигранти от препълнените и необезопасени лодки в морето, \"извършват таксиметрови услуги\".\r\n\t \r\n\tСъгласно февруарската сделка либийските крайбрежни патрули досега са прибрали около 20 000 мигранти, в това число и бежанци. Те са затворени в центрове за задържане, където могат да останат за неопределен срок.\r\n\t \r\n\tМиналата седмица върховният комисар на ООН за правата на човека нарече европейската подкрепа за либийските крайбрежни патрули \"безчовечна\", защото прехванатите мигранти са затваряни и подлагани на \"невъобразими ужаси\".\r\n\t \r\n\tБившият генерален секретар на ООН и нобелов лауреат за мир Кофи Анан каза, че либийската сделка навежда на мисълта, че Италия е съучастник в нарушаването на Женевската конвенция, която постановява, че бежанците не могат да бъдат връщани на място, на което може да бъдат преследвани. \"Според конвенцията вие не можете да ги връщате обратно. Но ако се договорите с някой друг да им пречи да се придвижват, тогава вие сте съучастник\", заяви Анан при посещение в Рим този месец.", "date": "2017.11.23", "title": "Усилията за спиране на мигрантите може да навредят на левицата на изборите в Италия"}
{"url": "http://www.mediapool.bg/potreblenieto-ni-se-zadovolyava-vse-poveche-ot-balgarski-surovini-i-hrani-news272221.html", "text": "Вътрешното потребление все повече се задоволява от суровини и храни, произведени в България, заяви зам.-министърът на земеделието, храните и горите Цветан Димитров по време на честването на деня на хранителната промишленост, цитиран от пресцентъра на ведомството в четвъртък.\r\n\tПо думите му българските млечни продукти формират над 90 процента от потреблението в страната, а  99% от хлебната индустрия е благодарение на родните производители.\r\n\tОт 2009 г. земеделската и хранителната промишленост имат положително външно търговско салдо, което нараства с всяка изминала година, казва още зам.министърът.  През 2016 г. от страната са изнесени храни и селскостопански продукти за 1.2 млрд. евро повече от внесените у нас. Наблюдава се и увеличение на предлагането на храни вътре в страната, казва Димитров и коментира, че това е трайна тенденция, показваща, че българският бизнес в хранителната индустрия започва да има устойчив положителен тренд.\r\n\t \r\n\t\"Нашите храни са достатъчно качествени и са предпочитани от производителите в Европа. За това говори обстоятелството, че над 75% от износа на храни и земеделски суровини е насочен към страните в Европейския съюз“, посочва Димитров.\r\n\tПо думите му през последните години се наблюдава усилена съвместна работа между държавата и бизнеса.", "date": "2017.11.23", "title": "Потреблението ни се задоволява все повече от български суровини и храни"}
{"url": "http://www.mediapool.bg/bumat-na-velosipedite-v-golyamata-yabalka-news272225.html", "text": "Увеличаване на велосипедните алеи, раздаване на безплатни каски и организиране на безплатни уроци: Ню Йорк прави огромни крачки в насърчаването на колоезденето и срещу вредните газове. При все това част от велосипедистите все още да се притесняват да карат в най-големите задръствания, пише агенция Франс прес в кореспонденция от Ню Йорк.\r\n\tОт години 8,5-милионният град, който има най-скъпата мрежа за обществен транспорт в САЩ, следи бума на колоезденето в европейските столици.\r\n\t \r\n\tПрез 2013 година тогавашният кмет милиардерът Майкъл Блумбърг даде начало на програмата за споделени велосипеди Citi Bike и оттогава Ню Йорк бележи най-бързия растеж в използването на колелата в САЩ.\r\n\t \r\n\tГрадът измина дълъг път в процеса на насърчаване на по-масовото използване на велосипеди, казва пред АФП Рич Конрой, който ръководи образователното подразделение на организацията с нестопанска цел Bike New York, която насърчава безопасното каране на велосипеди.\r\n\t\r\n\tХората разбират, че не можем да растем като град, изграждайки повече улици и увеличавайки броя на колите, обяснява Конрой.\r\n\t \r\n\tГоляма част от усилията трябва да са насочени към приспособяване на растящия град по такъв начин, че да бъде икономически и екологично устойчив, превръщайки го в по-привлекателно място за по-младата работна сила.\r\n\t \n\n\r\n\tСпоред нюйоркския транспортен отдел 778 000 жители на града или 12 % от възрастното население са карали колело редовно през 2017 година, докато преди пет години броят им е бил 250 000.\r\n\t \r\n\tCiti Bike отразява този растеж - годишните абонати на програмата са нараснали стабилно, достигайки 245 000 за едногодишен период, приключващ през септември, спрямо 200 000 година по-рано.\r\n\t \r\n\tПрез последните пет години транспортният отдел на града разшири уличната велосипедна мрежа с близо 480 километра.\r\n\t \r\n\tОколо 86 000 нюйоркчани - 2,5% от населението - сега използват колело, за да отидат на работа или училище.5000 ранени, 18 смъртни случая на година\r\n\tЕдин от тях е 29-годишният Сое Ти Ха, който изминава 19 километра дневно между Манхатън и апартамента си в Бруклин.\r\n\t \r\n\tВсичките ми приятели го правят, видял съм всички велосипедни алеи. Казах си, ако те могат и аз мога, коментира нюйоркчанинът от Бирма, който работи в областта на маркетинговата психология.\r\n\t \r\n\t\"Това промени животът ми,\" казва той. \"Сега искам да обиколя света с колело!\" допълва Сое Ти Ха.\r\n\t\r\n\tКолкото и да са ентусиазирани колоездачите, колкото и все по-запуснатото и ненадеждно метро да насърчава хората да въртят педалите, велосипедистите се притесняват за безопасността си.\r\n\t \r\n\tКарането на колело в някои части на Манхатън не е за страхливци. Осемнадесет велосипедисти загинаха, а близо 5000 са ранени през 2016 година. Мостовете, тунелите, булевардите са претъпкани с автобуси, камиони, високо проходими автомобили и . . . дупки.\r\n\t \r\n\tКарам колело цял живот, никога не съм имала кола, но много се боя по улиците на Ню Йорк, казва 53-годишната Илейн Ричмън, която работи в здравеопазването. Всеки мой познат, който кара колело, е имал инцидент. Плашещо е, отбелязва тя.\r\n\t \r\n\tКогато бяха убити 8 велосипедисти при нападение с камион на 31 октомври, извършено от симпатизант на Ислямска държава, при моста Трибека, това напомни за други фатални инциденти на същата велоалея край река Хъдсън, която е лесно достъпна за коли от пътя.Дискусиите, свързани с електрическите велосипеди\r\n\tЗа да преодолее страха си, Ричмън се е записала на безплатни уроци към Bike New York, през които са преминали 17 000 души миналата година.\r\n\t \r\n\tПодкрепяната от града организация дава уроци по безопасно каране на колело - звънете със звънеца си, спазвайте светофара или дори подвиквайте, за да предупредите шофьорите и пешеходците за присъствието си.\r\n\t \r\n\tСамо че в страна, в която хората се придвижват основно с автомобили, Конрой казва, че шофьорите трябва да бъдат по-добре обучени.\r\n\t \r\n\tИма още една спънка: електрическите велосипеди в Ню Йорк са незаконни.\r\n\t \r\n\tМакар да е изненадващо за град, който се възприема като лидер в прогреса, мнозина се страхуват от опасността, която биха създали разносвачи, ползващи електрически велосипеди, а тези хора изобилстват в града, в който да приготвиш вечерята често означава да звъннеш, за да ти доставят храна.\r\n\t \r\n\tГрадът спря легализирането на електрически колелата, каза Морган Ломел от асоциацията \"Хора за колелата\", която ръководи и кампания в подкрепа на електровелосипедите.\r\n\t \r\n\tГлобите за каращи електрически велосипеди освен това е добър източник на приходи за полицията - 500 долара или конфискация на возилото. Това са рискове, поемани от разносвачите, които често са пристигнали неотдавна имигранти с ниски заплати.\r\n\t \r\n\tС разгорещяване на дискусията Ломел се надява кметът Бил де Блазио да изпълни поетите ангажименти за колелата и в крайна сметка да промени решението си.\r\n\t \r\n\tГлобяването на всички каращи електрически велосипеди няма да накарат електроколелата да изчезнат, особено в сектор, в който продажбите на електрически велосипеди растат с над 80% годишно, казва тя.", "date": "2017.11.23", "title": "Бумът на велосипедите в \"Голямата ябълка\""}
{"url": "http://www.mediapool.bg/s-nai-mnogo-hospitalizatsii-v-es-bulgaria-e-shampion-po-smartnost-news272226.html", "text": "България има най-големия брой хоспитализации на 1000 души население в ЕС, най-голямо доплащане от страна на пациентите и въпреки това здравната ни система е абсолютно неефективна в намаляването на предотвратимата смъртност от мозъчно-съдови и онкологични заболявания. Това са заключенията в доклад на Европейската комисия за състоянието на здравните системи на страните, представен в четвъртък. Изводите от него до голяма степен повтарят констатациите и препоръките в  на Световната здравна организация (СЗО) , представен миналата седмица в здравното министерство.\r\n\tБългария има най-високата смъртност от мозъчно-съдови заболявания като инсулт в ЕС и много ниска честота на преживяемост при няколко онкологични заболявания. , се казва в доклада.\r\n\t\r\n\tПредотвратимата смъртност в България, както при мъжете, така и при жените, е около два пъти по-висока от средното за ЕС през 2014 г.. Според доклада около 20 000 смъртни случая (или 19 % от всички смъртни случаи) през 2014 г. е можело да бъдат избегнати, като този показател е много по-висок от средния за Европа от 11 %. Това се дължи основно на високата смъртност у нас от сърдечно-съдови заболявания.\r\n\tВъпреки спада от 2000 г. насам, смъртните случаи от сърдечно-съдови заболявания остават водеща причина за смърт както за жените, така и за мъжете у нас и са далеч над средното за ЕС. Онкологичните заболявания са втората водеща причина за смърт, като представляват 19 % от всички смъртни случаи сред мъжете и 14 % от всички смъртни случаи сред жените, което е под средното за ЕС и леко се увеличава.\n\n\r\n\tСпоред данни от програмата CONCORD, петгодишните коефициенти на преживяемост от рак са се увеличили през периодите 2000—2004 г. и 2010—2014 г. за рак на маточната шийка (от 49.2 % на 54.8 %), рак на гърдата (от 70.9 % на 78.3 %) и рак на дебелото черво (от 43.9 % на 52.4 %), но остават по-ниски, отколкото в повечето други държави от ЕС. Допълнителен повод за безпокойство са ниските равнища на преживяемост при рак на белия дроб (6.3 % през периода 2005— 2009 г.) и рак на черния дроб (5 %).\r\n\t\r\n\tБроят на хоспитализациите, дължащи се на хронични болести като диабет, сърдечно-съдови болести и болести на дихателната система, е сред най-високите в ЕС. Като обобщени данни България има най-големия брой хоспитализации на 1000 души население в ЕС. \r\n\t, се казва в доклада.\r\n\tСъществуват различни обяснения за големия брой потенциално предотвратими хоспитализации, включително фактът, че достъпът до извънболнична помощ в някои региони е ограничен. Освен това има финансови стимули, които насърчават болниците да приемат повече пациенти. Фактор са също ограниченията за някои направления за диагностициране в извънболничната помощ, както и това, че пациентите предпочитат болничната помощ пред условията на извънболнична помощ.\r\n\t\r\n\tДокладът отбелязва и от години известния факт, че българите доплащат от джоба си най-много в ЕС.\r\n\tПреките плащания на потребителите представляват 48 % от разходите за здравеопазване, в сравнение със средно 15 % в ЕС. Неизбежно това има неблагоприятни последици за достъпа до здравни услуги. Най-голям дял от преките плащания на потребителите отива за лекарствените продукти, следвани от болничните услуги.\r\n\tРазходите на България за здравеопазване в размер на 1 117 EUR на глава от населението (коригирани с покупателната способност) са третите най-ниски в ЕС през 2015 г. Това съответства на 8.2 % от БВП, доста под средната стойност за ЕС от 9.9 %. Около половината (51 %) идват от публични източници, което е вторият най-нисък дял в ЕС след Кипър. \r\n\t, се казва в доклада. \r\n\t\r\n\tДостъпът до здравни услуги продължава да бъде проблематичен. Около 12 % от гражданите са без осигуровка, а големите преки плащания на потребителите застрашават достъпа до здравни грижи за уязвимите групи, включително ромите, домакинствата с по-ниски доходи и възрастните хора.\r\n\tВъпреки че съществува освобождаване от някои потребителски такси, с това хората не са предпазени от неофициалните плащания, които все още съществуват в България. Изминаваното разстояние и наличието на лекари също създават важни бариери пред достъпа, особено за хората в групите с по-ниски доходи.\r\n\t\r\n\tС равнище от 74.7 години очакваната продължителност на живота в България е втората най-ниска в ЕС (след тази в Литва) и с почти 6 години по-ниска от средната за ЕС. Освен това подобренията от 2000 г. насам в продължителността на живота, която е нараснала с 3.1 години, не са толкова бързи, колкото в повечето други държави. \r\n\tОчакваната продължителност на живота на жените остава най-ниска в ЕС, въпреки че жените отбелязват по-голямо увеличение от мъжете. Към 2015 г. разликата между половете е седем години. България има относително високо равнище на майчината смъртност (въпреки че 12-те смъртни случая на 100 000 раждания, регистрирани през 2013 г., изглежда са изключение в сравнение с други години). Детската смъртност също е доста над средната в ЕС.\r\n\t\r\n\tРазликата в продължителността на живота по социо-икономически фактори, като например равнището на образование, е особено голяма в България.\r\n\tОчакваната продължителност на живота при българите с университетско образование е седем години по-висока от тази при завършилите средно образование. Като цяло делът на населението, което съобщава, че е в добро здравно състояние (65 %), е близо до средния за ЕС (67 %).\r\n\tПовече мъже, отколкото жени, смятат, че са в добро здраве (69 % за мъжете спрямо 62 % за жените).\r\n\tНеравенствата по отношение на образованието може да се дължат отчасти на по- исокия дял на възрастните хора с по-ниски равнища на образование. Въпреки това едва половината от българите с най-ниски доходи смятат, че здравето им е добро, в сравнение с четири от всеки пет души при тези с най-високите доходи.", "date": "2017.11.23", "title": "С най-много хоспитализации в ЕС България е шампион по смъртност"}
{"url": "http://www.mediapool.bg/nov-priziv-kam-germanskite-sotsialdemokrati-da-prerazgledat-pozitsiyata-si-za-koalitsiya-news272229.html", "text": "Германската социалдемократическа партия (ГСДП) трябва да преразгледа отказа си да участва в нова голяма коалиция с консерваторите на канцлера Ангела Меркел, тъй като Европа се нуждае от стабилно правителство в Берлин, заяви в четвъртък председателят на парламентарната група на Християндемократическия съюз и Християнсоциалния съюз (ХДС/ХСС) Фолкер Каудер, цитиран от Ройтерс.\r\n\t\r\n\tСоциалдемократите управляваха в коалиция начело с Меркел от 2013 г., но заявиха, че минават в опозиция, след като на парламентарните избори на 24 септември регистрираха най-слабия си резултат в следвоенния период. Някои в партията обаче призовават лидера й Мартин Шулц да размисли - позиция, подкрепена днес от лидера на парламентарната група на консерваторите в Бундестага.\r\n\t \r\n\t\"Бих искал настоящите партньори в управляващата коалиция да работят отново заедно\", каза Каудер пред регионалния вестник \"Зюдвест пресе\".\r\n\t \r\n\tКаудер каза, че Германия се нуждае от правителство, което да осигури лидерство на Европа.\r\n\t\"Европа очаква една Германия, способна да действа така, че в крайна сметка да може да отговори на въпросите, повдигнати от френския президент Макрон. Най-силната икономически страна в Европа не може да се проявява като политическо джудже\", подчерта той.\r\n\t \r\n\tКаудер имаше предвид призива на френския президент за данъчни реформи за укрепване на еврозоната.\n\n\r\n\t \r\n\tПо-късно Мартин Шулц ще се срещне с президента Франк-Валтер Щайнмайер - бивш депутат и бивш външен министър, който се опитва да улесни съставянето на коалиционно правителство с цел избягване на нови избори.\r\n\t \r\n\tСлед срещата се очаква Шулц да участва в консултации с висши членове на партията си в нейната централа в Берлин.\r\n\t \r\n\tПромяна в курса и влизане отново в партньорство с консерваторите на Меркел ще изисква смяна на ръководството на ГСДП - нещо, което едва ли ще се случи преди партийния конгрес от 7 до 9 декември, отбелязва Ройтерс.\r\n\t \r\n\tСамата Меркел намекна, че предпочита да се яви на предсрочни избори, отколкото да ръководи правителство на малцинството и е готова отново да се яви като кандидат на партията си. Въпреки че германските медии обясняват неуспеха на тристранните преговори отчасти с неподходящ подход на Меркел, подкрепата за нея в ХДС се заздрави след драмата в неделя (когато преговорите за съставяне на трипартийна коалиция с либералите и зелените се провалиха) и е слабо вероятно лидерският й пост да бъде застрашен.\r\n\t \r\n\tПозицията на Шулц в ГСДП е по-нестабилна. Партията не приема охотно идеята да влезе в нова широка коалиция с Меркел като младши партньор: предишните две партньорства през 2005-2009 г. и 2013-2017 г. бяха наказани от избирателите. Много левоцентристки политици обаче не гледат с добро око и на нови избори, на които ГСДП може да получи още по-нисък резултат, а дясната популистка \"Алтернатива за Германия\" да вземе още места в парламента.\r\n\t \r\n\tПредседателката на парламентарната група на ГСДП Андреа Налес намекна след среща в понеделник, че ГСДП би обмислила вариант да търпи правителство на малцинството, съставено или само от ХДС или от ХДС и Зелените. В германската преса вече се спекулира, че на партийната конференция на ГСДП след седмици е възможно Шулц да отстъпи пред друг кандидат за канцлер или нов партиен лидер. Споменават се имената на бившата министърка по въпросите на семейството Мануела Швезиг и на кмета на Хамбург Олаф Шолц, пише британският вестник \"Гардиън\".", "date": "2017.11.23", "title": "Нов призив към германските социалдемократи да преразгледат позицията си за коалиция"}
{"url": "http://www.mediapool.bg/ikonomikata-na-evrozonata-se-nasochva-kam-nai-silen-trimesechen-rastezh-ot-2011-g-news272227.html", "text": "Икономиката на еврозоната се насочва към най-доброто си тримесечно представяне от началото на 2011 година, сочи ключово изследване, цитирано от Асошиейтед прес.\r\n\t \r\n\tКомпанията за финансова информация Ай Ейч Ес Маркит (IHS Markit) съобщи, че внимателно следеният й индекс на мениджърите по доставките, измерващ активността в сектора на услугите и промишлеността, е нараснал до 57,5 пункта за ноември спрямо 56 пункта през октомври. Ноемврийското равнище на показателя е най-високото от април 2011 година.\r\n\t \r\n\tИндексът показва, че бизнесът процъфтява и еврозоната се насочва към отчитане на най-добрите тримесечни резултати от началото на 2011 година, по думите на Крис Уилямсън, главен бизнес икономист на Маркит.\r\n\t \r\n\tРастежът за четвъртото тримесечие може да достигне дори 0,8 на сто, което би било \"завършека на най-добрата година от десетилетие\".", "date": "2017.11.23", "title": "Икономиката на еврозоната се насочва към най-силен тримесечен растеж от 2011 г."}
{"url": "http://www.mediapool.bg/germaniya-ochakva-da-priklyuchi-godinata-sas-silen-ikonomicheski-rastezh-news272228.html", "text": "Германската икономика вероятно ще приключи 2017 г. с най-бързия си растеж от шест години, след като засилването на износа и увеличаването на корпоративните инвестиции дадоха тласък на брутния вътрешен продукт (БВП) през третото тримесечие, информира ДПА.\r\n\t \r\n\tНай-голямата европейска икономика е нараснала с 0,8 на сто през трите месеца до края на септември спрямо предходното тримесечие, когато растежът бе 0,6 на сто. Това съобщи федералната статистическа служба Дестатис, потвърждавайки данни, оповестени по-рано този месец.\r\n\t \r\n\tГерманската икономика продължава \"златния си цикъл\", посочи икономистът на банка Ай Ен Джи-ДиБа (ING-DiBa) Карстен Бжески.\r\n\t \r\n\tПрез първото тримесечие икономиката нарасна с 0,9 на сто.\r\n\t \r\n\tКорпоративните инвестиции са се увеличили със солидния темп от 1,5 на сто през третото тримесечие, докато потребителските разходи са останали без промяна, сочат данни на Дестатис.\r\n\t \n\n\r\n\tИнвестициите в строителния сектор са се свили, без промяна са се задържали и държавните разходи.\r\n\t \r\n\tТърговията също е движеща сила за растежа на БВП през третото тримесечие, като износът надмина вноса.\r\n\t \r\n\tИзносът през третото тримесечие е нараснал с 1,7 на сто спрямо увеличението с 0,9 на сто на вноса.\r\n\t \r\n\tГерманската икономика се е ускорила до 2,8 на сто през тримесечието до септември спрямо същия период на миналата година спрямо темпа от 2,3 на сто през второто тримесечие.\r\n\t \r\n\tГерманската икономика в момента показва най-добрите резултати от средата на 90-те години, допълва Бжески.", "date": "2017.11.23", "title": "Германия очаква да приключи годината със силен икономически растеж"}
{"url": "http://www.mediapool.bg/ispanskiyat-sad-opravda-15-dushi-za-kokaina-na-balgarskiya-korab-sv-nikolai-news272231.html", "text": "Общо шест души от 21-членния екипаж на българския кораб \"Св. Николай“ бяха окончателно осъдени от Върховния съд на Испания по обвиненията за трафик на огромно количество кокаин. Другите 15 души бяха окончателно оневинени. Преди пет години целият екипаж на кораба бе арестуван, след като на борда бяха открити три тона дрога. \"Св. Николай\" е плавал под български флаг от Гана към Ла Коруня, когато е бил спрян на 40 мили от брега и претърсен.\r\n\tНа първите две инстанции бяха признати за виновни всички членове на екипажа. Сега обаче 2/3 от моряците са оневинени. Върховният съд отсъди, че няма достатъчно доказателства, че те са знаели какво се транспортира в трюма.\r\n\tНа 9 години и половина затвор бе осъден окончателно капитанът на българския кораб Иван Станчев, който направи пълни самопризнания на втората инстанция на процеса, съобщи специализираният сайт maritime.bg. 10-годишни присъди получиха старши-помощник капитанът, вторият помощник-капитан, третият помощник-капитан и главният механик. Един от моряците, оказал пълно съдействие на властите, бе осъден на 6 години и половина години затвор.\r\n\tЗащитата на командния състав не успява да събори обвиненията, въпреки проблемите с ареста на кораба. Съдът бе задържан в международни води, без съгласието на Република България и в разрез с международното морско законодателство, напомня maritime.bg.\r\n\tНа осъдените, чиято съпричастност към контрабандата е категорично доказана, Испания налага солидарна глоба в размер на 450 милиона евро.\r\n\tДокато течеше разследването срещу българските моряци в Испания, в България се водеше паралелно разследване, което бе прекратено през лятото на миналата година. Обвинения не бяха повдигнати срещу Дойчин Дойчинов - собственик на фирмата, която е наела моряците. Оказа се, че българската прокуратура няма никакви доказателства срещу него.\r\n\tПрез 2012 година бившият вътрешен министър Цветан Цветанов без присъда обвини моряците, че са замесени в трафика, и разви версията, че родното МВР знаело всичко за контрабандата. Гръмко бе обявено, че нашите власти са следили кораба три месеца. След задържането на екипажа започна разследване, по време на което 290 кг от дрогата изчезнаха при обир от съдебния склад в Кадис.\r\n\t\"Държавата не си свърши достатъчно добре работата. От началото на процеса настоявахме, че не е възможна съпричастността на целия екипаж. Пет години невинните членове на екипажа бяха в затворите, за сметка на здравето и семействата им. Тази част от екипажа, има пълно право да търси правата си в международните съдилища“, коментира пред maritime.bg адвокат Владимир Владимиров, който защитава част от моряците.", "date": "2017.11.23", "title": "Испанският съд оправда 15 души за кокаина на българския кораб \"Св. Николай\""}
{"url": "http://www.mediapool.bg/shveitsariya-shte-otpusne-11-mlrd-evro-za-stranite-ot-iztochna-i-tsentralna-evropa-v-es-news272230.html", "text": "Швейцарското правителство съобщи, че ще деблокира над 1 милиард евро, за да продължи да помага, както прави вече 10 години, на източно- и централноевропейските страни членки на Европейския съюз, предаде Франс прес.\r\n\t \r\n\tТази \"автономна помощ\", която предстои да се гласува в парламента, се равнява на 1.3 милиарда швейцарски франка за нов 10-годишен период. Предназначението й е да намали икономическите и социалните несъответствия в Европа, което е в икономически и политически интерес на Швейцария, обясни в комюнике правителството.\r\n\t \r\n\tНовината беше оповестена от президентката на Швейцария Дорис Лойтхард при посещение в Берн на председателя на Европейската комисия Жан-Клод Юнкер.\r\n\t \r\n\t\"Швейцария показва, че е надежден партньор\", заяви на пресконференция Юнкер. Обвинен от журналист, че е дошъл в Швейцария \"да иска чек\", председателят на ЕК увери: Не съм в Берн, за да получа подарък. Решенията на Федералния съвет (правителството) са самостоятелни и независими.\r\n\t \r\n\tОт 2007 г., в рамките на подпомагане на разширяването, Швейцария, която не е член на ЕС, но членува в Европейската асоциация за свободна търговия (ЕАСТ), подпомага финансово множество проекти, които имат за цел да намалят икономическото и социално неравенство в страните от Централна и Източна Европа, присъединили се към ЕС през 2004, 2007 и 2013 г. Сумата възлиза на общо 1,3 млрд. франка.\r\n\t \n\n\r\n\tСрокът на програмата, одобрена от швейцарското население на референдум през 2006 г., изтече в края на май тази година. Правната база за подновяването й беше одобрена от швейцарския парламент през септември 2016 г., но правителството, което се очакваше също да я одобри, така и не направи това. Миналата седмица то съобщи, че е взело решение за \"кохезионния милиард\", но не пожела да го конкретизира преди визитата на Юнкер в Берн.\r\n\t \r\n\tНад 1 млрд. евро от новата сума за следващите десет години е предвидена за професионално обучение и образование и справяне с безработицата сред младежите, а останалите пари са предназначени за \"по-добро управление на мигрантските потоци\".\r\n\t \r\n\tШвейцария не е член на ЕС, но има множество двустранни споразумения с Брюксел. От 2014 г. отношенията между Берн и Брюксел чувствително охладняха, след като швейцарските граждани подкрепиха инициатива против масовата имиграция. Това разгневи ЕС и той незабавно изключи Швейцария от програмата за студентски обмен \"Еразъм\". Положението се подобри, след като в края на 2016 г. швейцарският парламент одобри смекчена версия на гласуваната през февруари 2014 г. инициатива.", "date": "2017.11.23", "title": "Швейцария ще отпусне 1.1 млрд. евро за страните от Източна и Централна Европа в ЕС"}
{"url": "http://www.mediapool.bg/tri-saveta-kak-da-izberem-pochivka-v-planinata-news272178.html", "text": "С настъпването на зимния сезон се увеличават и офертите за зимна почивка в планината. Ако сте от тези, които имат афинитет към планината, то със сигурност сте започнали вече своето проучване за дестинация. Когато си търсим зимна почивка можем много често да се объркаме в разнообразието от оферти за хотели, хижи и други места за подслон. Как обаче да сме сигурни, че сме направили разумен избор на планинска почивка? Неправилният и необмислен избор не само на дестинация, но и на място за отсядане може да ни причини доста главоболия и да превърне ваканцията ни в пълен провал. Независимо дали сте планирали малък ски отпуск или по-дълга ски ваканция, трябва да вземем няколко неща под внимание преди да се спрем на даден вариант. Правилното планиране и подготовка преди отпътуването със сигурност е ключът към перфектната почивка.\r\n\tАко сме от тези, които търсят вълнуващи зимни приключения, задължително трябва да проучим къде са най-добри условията за зимни спортове. Едни от най-популярните и предпочитани български зимни курорти са Пампорово, Боровец, Банско, Витоша, Чепеларе Добринище, Пампорово.\r\n\tАко сте начинаещи, то можете да проверите кои планински курорти предлагат ски училища. Съобразете ски дестинацията с вашето ниво на каране. Ако сте начинаещи, проверете кои са ски пистите, подходящи за вашето ниво на напредналост и дали има ски инструктори. В Банско например условията на ски пистите са подходящи както за начинаещи, така и за по-напреднали скиори.\r\n\tМястото за отсядане е от ключово значение, за да си гарантираме приятна почивка. Добре е да подберем хотел, който предлага широка гама от опции за спорт и развлечение. Ако целта на вашата почивка е да релаксирате и да се презаредите с енергия, то спа процедурите със сигурност са във вашия списък. Изберете хотел, който да разполага с модерен спа център и проучете какви процедури се предлагат там, за да решите дали има нещо за вас.\r\n\tДруго важно нещо е, че добрият планински хотел трябва да е с удобна локация и да бъде близо до ски писти. Тъй като никой не обича да чака за каквото и да е, особено по време на почивката, изберете хотел, от който лесно и бързо може да се стигне до ски пистите. Ако пък зимните спортове не ви влекат, а по-скоро искате да се запознаете с местните природни или културни забележителности, то проучете кои хотели организират допълнителни екскурзии в планината.\r\n\tБез значение дали планирате да прекарате хубави моменти с любимия човек, да отпуснете заедно с приятели или да се съберете заедно с колегите, изберете хотел, предлагащ различни опции за забавление. Ако сте се спрели на , Апартхотел Лъки Банско Спа & Релакс има какво да предложи на всеки. В този луксозно обзаведен хотел в Банско се предлагат разнообразие от услуги и дейности, подходящи както за тези, чиято цел е да релаксират далеч от забързаното ежедневие, така и за тези, които са фенове на зимните приключения и целят активна почивка. В хотела има вътрешни и външни Био басейни за деца и възрастни, Спа център с 28 активности, зали за конференции, безплатен трансфер до близките ски писти, ски гардероби с подгревател за ски обувки, велосипеди под наем, електронни игри. Също така към хотела се организират и различни планински екскурзии, винен туризъм и още много забавни неща.\r\n\tСлед дългия ски ден или планински разходки идва време да презаредим силите. Докато хотелът е от значение, проучете също какви опции имате за места за похапване. От всички , едно от най-препоръчваните места с добра храна в Банско например е Leonardo Bansko. В него се предлага разнообразие от италиански и средиземноморски специалитети направени по автентични рецепти и с вниманиу към всеки детайл.\r\n\tАко пък не си падате по италианската кухня, друга добра опция за студените зимни вечери е . Този ресторант в алпийски стил предлага неустоими специалитети от Швейцария и Франция като например сладко и солено фондю, характерно за алпийската кухня и включващо разнообразие от превъзходни швейцарски сирена, както и оригинален шоколад от Швейцария.", "date": "2017.11.23", "title": "Три съвета как да изберем почивка в планината"}
{"url": "http://www.mediapool.bg/zlatniyat-nebostargach-na-sofiya-news272171.html", "text": "Поредният протест срещу застрояване в София избухна в столичния кв. \"Лозенец\", където близо до хотел \"Маринела\" се строи 34-етажна сграда.\r\n\tТози проект е пример за нарочните или неволни пропуски в законодателната уредба и съчетава в себе си практики, които Столичната община и настоящият ѝ главен архитект искат да спрат с промените в Закона за устройство и застрояване на Столичната община. Те бяха внесени в парламента преди месеци от група народни представители от ГЕРБ и в четвъртък ще бъдат подложени на обществено обсъждане в Народното събрание.\r\n\tС промените общината иска да ограничи височината на строителството извън големите жилищни квартали до 75 метра или около 20 етажа. Целта е небостъргачи да не закриват гледката към Витоша. Общината иска високи сгради като тази в \"Лозенец\" да могат да се строят само на две места - на бул. \"Цариградско шосе\", където вече има подобни здания, и на пресечката на Околовръстното шосе с бул. \"Царица Йоана\" в \"Люлин\". С текстовете се прави опит да се спре и заобикалянето на ограниченията за височина на строителството за ъглови имоти. Според Закона за устройство на територията за такива терени няма ограничение за плътността и интензивността на застрояване.\r\n\tЦелта на измененията, поне както беше обяснена от главния архитект на София Здравко Здравков, е да сложи ред в строителството в града и да ограничи проектите за прекомерно високи сгради на неподходящи места. Това обаче явно няма да се приложи в случая с \"Лозенец\", а вероятно няма да сработи и за други вече стартирали проекти, въпреки сериозния обществен отпор.\r\n\t\n\n\r\n\tНебостъргачът се изгражда на ул. \"Златен рог\" в \"Лозенец\" от строителната фирма \"Артекс\". Инвеститорът е дал на проекта името \"Златен век\" - новият връх на София. \"Артекс инжинеринг\" бележи началото на новия златен век на България с новата си сграда \"Златен век\", пише в представянето на проекта.\r\n\tСпоред жителите на тази част от \"Лозенец\", след построяването на зданието, трафикът в района ще стане изключително натоварен, а качеството на публичната среда ще се влоши. Те напомнят, че съществуващите здания в района са с по 5, 6, 8 етажа, а ограничението за ново строителство би трябвало да е 26 метра. Изразяват и притеснение, че сградата се строи без валидно разрешително, а освен това се работи от 4 - 5 часа сутринта.\r\n\t\r\n\tПроектът за 34-етажна сграда в \"Лозенец\" е  от тогавашния архитект Петър Диков. То влиза в сила месеци преди да бъде приет подробният устройствен план за района.\r\n\tСтроителното разрешително е издадено на Румен Марков и Жанета Младенова. В момента имотът е собственост на фирма \"Кристела\", която се управлява от собственика на строителната фирма \"Артекс\" Пламен Мирянов. Бъдещият небостъргач вече е включен в портфолиото на \"Артекс\" и се рекламира като сграда \"Златен век\".\r\n\tСпоред Закона за устройство на територията (ЗУТ), но се презаверяват за още толкова, ако строежът реално започне. Така през 2012 г. разрешението за строеж е презаверено от Петър Диков в качеството му на главен архитект за срок от още 5 години. Неговият акт е на базата на протокол за откриване на строителна площадка от януари 2010 г., въпреки че реалното строителство започва чак през тази година.\r\n\t\r\n\tНа 20 септември тази година настоящият главен архитект на София арх. Здравко Здравков удължава строителното разрешение за сградата до януари 2020 г. Едно от основанията за това е . Текстът, на който се позовава становището на Нанков, казва, че строителните разрешителни за строежи от първа и втора категория са валидни 10 години след започването на строителството. Той влезе в сила през февруари тази година - т. е. 7 години след формалното откриване на строителната площадка и 10 години след издаването на разрешението за строеж.\r\n\tПреди влизането в сила на тази законова вратичка, на 14 декември 2016 г. собственикът на имота е поискал презаверяване на разрешението за строеж и е платил нужните за това 260 000 лв. В подкрепа на искането си на 25 януари 2017 г. е приложил становище на регионалния министър от 20 януари (тогава на поста е Лиляна Павлова), в което се казва, че няма пречка за презаверяване на разрешителното. В началото на февруари обаче собственикът на имота иска тази процедура да бъде прекратена, тъй като ще изчака влизането в сила на новите промени в ЗУТ и настоява платените 260 000 лв. да му бъдат върнати. След влизането в сила на закона е задействал процедурата по новия текст за 10 години удължаване. При тази ситуация такса на общината не се дължи.\r\n\tАрх. Здравков обясни пред Mediapool, че в ЗУТ не се посочва дали тази нова разпоредба, на която се позовава и регионалният министър във второто си писмо по случая, важи само за издадени след влизането ѝ в сила документи. Така тя е приложена и за заварен случай.\r\n\tТой добави, че общината е успяла все пак да намали височината на сградата от 120 метра на 98 метра, колкото е висок близкият хотел \"Маринела\". Въпреки това според документите тя остава с 34 етажа. Общата разгърната застроена площ след окончателното завършване на обекта ще е над 35 хил. кв. метра, а озеленяването 275 кв. метра.\r\n\t\r\n\tОграничение за височината на \"Златен век\" реално няма, тъй като имотът, върху който ще се строи, е ъглов, а отново според ЗУТ за такива терени не важат нормите за плътност и интензивност на застрояване. Арх. Здравков се надява депутатите да променят този текст в бъдеще, за да не се позволяват такива изключения от устройствените правила.\r\n\tСъщият текст е използван и в случая със спорния небостъргач на НИКМИ на бул. \"България\", чието изграждане общината опитва да спре с всевъзможни административни врътки, докато се приемат евентуалните промени в закона за застрояване на София.\r\n\t\r\n\tПо документи  Според допълнението на разрешителното за строеж от септември тази година тя ще се строи на два етапа. Първият ще е до 30-ия етаж, а на втория етап ще бъдат направени още 5 нива, като и 30-ият етаж ще се преработи. От 3-ия до 29-ия етаж, а при завършване на втория етап - до 33 етаж, . На първия етап те са общо 105 броя. На останалите надземни етажи трябва да има търговски обект и офиси и клуб.\r\n\t. За тях не важат куп изисквания, прилагани към апартаментите, като височина на тавана, големина на прозорците, изложение, наличие на складови помещения - мазета, тавани или килери, както и за осигуряването на паркоместа за всеки апартамент плюс 10% за посетители.\r\n\tНа сайта на \"Артекс\" въпросните ателиета са представени в секция \"апартаменти\", а сградата - като мултифункционална. Представен е и план на разпределението в ателиетата-апартаменти, който включва спални, бани, кухненски бокс. Все елементи на жилищните имоти. Никъде в сайта не се посочва изрично, че въпросните апартаменти всъщност не са жилищни имоти. Освен това според информацията за проекта част от ателиета са със северозападно или североизточно изложение, което не е позволено за жилищните имоти.\r\n\t, коментира главният архитект Здравков. Той добави, че предупредил инвеститора да не подвежда бъдещите си клиенти, в плановете за ателиетата да няма бани и кухни, а заверените проекти за тях били с офис обзавеждане. Здравков обаче добави, че няма механизми, по които да проследи дали тези изисквания ще бъдат спазени и предупреди купувачите да проверяват внимателно документацията, за да не останат неприятно изненадани.\r\n\tНа въпрос на Mediapool от \"Артекс\" отговориха, че в сградата ще има ателиета, офиси и магазини, но не поясниха, защо в сайта им въпросните ателиета се определят и като апартаменти. От фирмата добавиха, че проектът трябва да приключи до 2021 г. Разрешителното за строеж за първата фаза е до януари 2020 г.\r\n\t\r\n\tСпоред първоначалния проект небостъргачът трябвало да има шест подземни паркинг нива. Проучвания обаче показали наличието на високи подпочвени води и в документа за допълване на разрешението за строеж от септември те са намалени на 3.\r\n\tВ тях ще могат да паркират 66 коли, пише в документа. Достъпът до подземния паркинг ще става чрез четири автомобилни асансьора. Инвеститорът е декларирал, че ще осигури , като се очаква част от тях да бъдат направени в съседни имоти, които се притежават от същата фирма.\r\n\tВ част от бъдещите гаражни клетки ще има възможност за паркиране на колите една над друга.\r\n\tСпоред документацията проектираните 123 места са повече от изискваните по закон 108 места. Това изискване обаче е изчислявано на базата на факта, че сградата е административна и за всяко ателие се изисква по едно място за паркиране.\r\n\tРеално, ако бъдещите купувачи на ателиетата-апартаменти имат по повече от една кола, местата за паркиране може и да не стигнат, а улиците в района и без това са претрупани със спрели автомобили.\r\n\t\r\n\tВ последните дни граждани от района се оплакаха от шума от строежа, на който се работело и през нощта. Кметът на района Любомир Дреков обяви пред бТВ, че не е съгласувал разрешение за работа в тази част на денонощието. От \"Артекс\" отговориха, че \"съгласно одобрения проект на сградата, полагането на бетона на фундаментната плоча, което е еднократен акт, е непрекъснат производствен процес\". Фирмата имала заверен график за работа от Столична община – дирекция \"Управление и анализ на трафика\" и от отдел \"Пътна полиция\" при СДВР.\r\n\t\"Отново се извиняваме на гражданите за причиненото неудобство, но всички строителни дейности, които се извършват, са съобразно технология за изпълнение, базирана на световните стандарти и практики\", пише в отговорите на компанията.", "date": "2017.11.23", "title": "Златният небостъргач на София"}
{"url": "http://www.mediapool.bg/dvama-balgari-sa-osadeni-za-trafik-na-hora-v-shvetsiya-news270918.html", "text": "Двама българи на по 49 и 42 години получиха ефективни присъди от по 4 години и 2 месеца за трафик на хора, предаде радио Швеция.\r\n\tОсъдените са обещавали работа на строителни обекти на своите жертви, като често са принуждавали потърпевшите да просят, за да покрият разноските по пътуването си.\r\n\tСпоред доказателствата на разследващите жертвите са живеели в сграда без прозорци и централно отопление през зимата и често са се хранели с остатъци, извадени от кофи за боклук.\r\n\tДвамата осъдени българи ще трябва да платят и глоба от общо 370 000 крони на седем от пострадалите. Случаят е разкрит със съдействието на българската полиция, добавя шведското радио.", "date": "2017.11.23", "title": "Двама българи са осъдени за трафик на хора в Швеция"}
{"url": "http://www.mediapool.bg/vyarno-ili-ne-boiko-borisov-ne-se-shumi-mnogo-no-pak-izprevarvame-rumaniya-news272172.html", "text": "Горният коментар на премиера Бойко Борисов бе направен ден след публикуването на последните доклади от Механизма за сътрудничество и проверка на Европейската комисия за и  в сферата на съдебната реформа, борбата с корупцията и организираната престъпност.\r\n\tИзказването на премиера цели да внуши, че България обективно е по-напред в реформите спрямо Румъния според оценката на Брюксел. Дали това е така може да се провери чрез директно сравнение на двата доклада.Критерии\r\n\tЕК следи България по шест показателя (т.нар. бенчмарки), а Румъния - по четири.\r\n\tОсновната разлика идва от показателя \"Борба с организираната престъпност\". Още през 2007 г. ЕК смята, че Румъния се е справила с този проблем, а България – не.\r\n\tДругата разлика идва от показателя \"Продължаване на съдебната реформа\" (в българския доклад) и показателя \"Съдебна власт \r\n\tНищо, дори близко до подобен извод, никога не се е появявало в български доклад.\r\n\tВъпреки това изводите на ЕК за съдебните системи на двете страни могат да бъдат съпоставени през призмата на съдебните съвети на двете страни. И в двете държави това е ключова институция, от която ЕК очаква да защитава независимостта на магистратите от политически натиск, да кадрува прозрачно и да наказва обосновано. В България тя се нарича Висш съдебен съвет (ВСС), а в Румъния – Върховен съвет на магистратурата (ВСМ).\r\n\t\"Съмненията, които обаче продължават да съществуват във връзка с възможно неправомерно влияние от страна на ВСС върху съдии, биха накърнили представата за независим процес на вземане на решения в тази ключова институция\", се казва в доклада за българския Висш съдебен съвет.\r\n\tВ Румъния очевидно това отдавна не е проблем. Новият румънски Върховен съвет на магистратурата е встъпил в длъжност на 6 януари тази година. През това време в \"трудни условия\" той е успял да докаже, защитавайки магистратите от политическия натиск през последната година. Така е показал своите \"сила и устойчивост\". Това е заключението на ЕК за независимостта на румънската съдебна власт, в сравнение с което България изглежда години назад. Докато в София все още се учат как да назначават членовете на ВСС, то в Румъния тези членове вече се доказват в трудни времена.Борба с корупцията\r\n\tДокладът за България за поредна година лаконично отчита, че не са постигнати никакви успехи в борбата с корупцията по върховете на властта.\r\n\t\r\n\tЗа Румъния по този показател Европейската комисия дори вече не измерва броя на постигнатите осъдителни присъди срещу високопоставени лица, защото такива има достатъчно. Дългогодишен проблем в държавата са имунитетите на депутатите. Докладът отчита, че през последните месеци е отказано снемането на имунитета на трима депутати. Все пак ЕК отчита подобрение и тук, защото правната комисия в Камарата на депутатите (долната камара на румънския парламент – б.р.) е започнала да мотивира своята позиция дали имунитетът трябва да се свали или да се запази. Така е повишена прозрачността при вземането на решения. При два от отказите за снемане на имунитет правната комисия е обявила, че искането на прокуратурата не е имало правна основа. ЕК цитира мнението на опозицията в парламента, че това може да се прецени само от съдия.\r\n\tБългария няма проблем със снемането на депутатски имунитети, но в много от случаите този ход не довежда до нищо.\r\n\tВ румънския доклад вече се говори за необходимост от \"по-силна политическа воля за превенция на корупцията\", а в българския подобно нещо дори не се иска.Обществени поръчки\r\n\tПо тази тема за България се казва, че в предишния доклад е препоръчано да се извърши външна оценка на функционирането на новата система за предварителни проверки и последващите действия във връзка с тях. България дори не е възложила още изпълнението на тази препоръка, но планира да го стори през 2018 г.\r\n\tРумъния Парламент\r\n\tПо тази тема и двете държави са критикувани за непрозрачно законотворчество.\r\n\tПромените в Наказателния кодекс (НК) от началото на тази година бяха най-големият скандал в Румъния през тази година. Реформата в НК включваше пълна декриминализация на конфликта на интереси (в България конфликтът на интереси никога не е бил престъпление – б.а.), което предизвика многохилядни протести. След намесата на Конституционния съд тези промени бяха обявени за противоконституционни. И досега реформата на НК не е довършена. Проблем със сроковете има и пред наложителните промени в румънския Граждански процесуален кодекс.\r\n\tРумъния все още не е изработила новия си механизъм за назначаване на своя главен прокурор и прокурорите на ръководни длъжности в общата прокуратура. На 11 октомври румънският парламент прие Кодекс за поведение на депутатите и министрите. Това действие е следствие на препоръка на ЕК. Причината са случаите на недопустими словесни атаки на политически лица към магистрати. ЕК смята, че е нужно време да се оцени дали новият кодекс ще промени тази ситуация и какво ще последва за политици, които са си позволили да нарушат правилата.\r\n\tПо този въпрос . От българските власти не се изисква приемането на подобен кодекс, въпреки многократните посегателства върху съдебната власт от страна на политици, установени и от Съвета на Европа.\r\n\tЗа българския парламент в доклада се казва, че има \"непредвидим процес на вземане на законодателни решения\". ЕК има предвид измененията в Закона за съдебната власт и НПК, с които делата за корупция по върховете на властта бяха прехвърлени в спецсъда. Докладът казва, че без отговор са останали критиките, че подобни промени в закона \"биха могли да доведат до накърняване на независимостта на съдиите\", а и може да са \"противоконституционни\".\r\n\t\"България следва да гарантира необратимостта и надеждността на процеса на съдебна реформа, като създаде среда на взаимно доверие и сътрудничество между институциите, която е от решаващо значение за успешното осъществяване на реформите. Въпреки че съществува ясна необходимост да се ускори темпът на реформите, това не следва да води до заобикаляне на процедурите на консултации, което крие риск от създаване на климат на несигурност и липса на ангажираност\", посочва ЕК.Конфискация\r\n\tЗа Националната агенция за управление на конфискуваните активи в Румъния се казва, че тя е започнала работа добре. Ако до края на следващата година добрите резултатите се потвърдят, препоръката ще се смята за изпълнена.\r\n\tЗа България ЕК казва, че Комисията за конфискация е постигнала \"положителни\" резултати, но има загриженост дали новото антикорупционно законодателство няма да ги минира.Специфични проблеми\r\n\tКакто вече бе отбелязано, България все още е под наблюдение за борбата с организираната престъпност. В доклада си ЕК констатира, че има спад на нивата на \"видимото насилие\".\r\n\tРумъния на свой ред има проблем с изпълнението на съдебните решения. Става дума за дела, заведени успешно от гражданите срещу държавата. Оказва се, че румънската държава не желае да плаща някои обезщетения по тези дела. Въпросът за решаването на този проблем стои отворен.Крайна оценка\r\n\tКрайният резултат е, че България показва \"положителен напредък\" по три препоръки (макар все още да не се смятат за изпълнени, б.а.), както и \"значителен напредък\" по една (която също не се смята за изцяло изпълнена, б.а.). Препоръките са общо 17. Румъния е изпълнила изцяло една от общо 12 препоръки. По други три са приети всички искания на комисията и се чака оценка на въздействието. Огромната разлика обаче е, че Румъния се оценява по много по-високи стандарти, които все още са недостижими за България.", "date": "2017.11.23", "title": "Вярно или не? Бойко Борисов: Не се шуми много, но пак изпреварваме Румъния"}
{"url": "http://www.mediapool.bg/shestima-dushi-sa-zadarzhani-za-podgotovka-na-ataki-sreshtu-koledniya-bazar-v-reims-news272184.html", "text": "Френските служби за сигурност са задържали във вторник шестима души, заподозрени в подготовка на нападения срещу коледния базар в Реймс, съобщи електронният вестник \"Юнион\".\r\n\tПо информация на изданието арестите са извършени в Реймс, а също и в департаментите Об и Арден. Иззети са били и няколко оръжия.\r\n\tКоледният базар във френския град Реймс се открива в четвъртък и ще работи до 27 декември, допълва БТА.", "date": "2017.11.23", "title": "Шестима души са задържани за подготовка на атаки срещу коледния базар в Реймс"}
{"url": "http://www.mediapool.bg/zemetresenie-ot-53-po-rihter-be-registrirano-v-turtsiya-news272185.html", "text": "Земетресение с магнитуд 5.3 бе регистрирано в провинция Мугла на егейското крайбрежие на Турция в 23.20 часа местно време в сряда.\r\n\tОт сеизмичната обсерватория Кандили в Истанбул съобщиха, че трусът е бил на дълбочина 5 км и е бил усетен осезаемо в съседните окръзи.\r\n\tПо данни на Европейския средиземноморски сеизмологичен център трусът е бил с магнитуд 4.9 по скалата на Рихтер.\r\n\tВ 23.47 часа местно време е последвал втори трус с магнитуд 3.5. Няма данни за пострадали и за разрушения, съобщи валията на Мугла Есенгюл Дживелек.", "date": "2017.11.23", "title": "Земетресение от 5.3 по Рихтер бе регистрирано в Турция"}
{"url": "http://www.mediapool.bg/balgarin-e-zasechen-da-shofira-s-240-kmchas-v-harvatiya-news272187.html", "text": "45-годишен българин бе спрян от хърватската полиция, след като е бил засечен с радар да шофира с 240 км/ч.\r\n\tИнцидентът е станал на магистрала А3 в посока от Загреб към сръбската граница, недалеч от град Липовац. Българинът е управлявал \"Мерцедес\".\r\n\tОт местната полиция уточниха, че нашият сънародник е глобен 400 евро и има забрана от един месец да управлява автомобил на територията на Хърватия, предаде БГНЕС.", "date": "2017.11.23", "title": "Българин е засечен да шофира с 240 км/час в Хърватия"}
{"url": "http://www.mediapool.bg/trima-mladezhi-sa-naragani-s-nozh-pred-diskoteka-v-blagoevgrad-news272188.html", "text": "Трима младежи бяха наръгани с нож на излизане от дискотека в Благоевград в четвъртък сутринта, съобщи Дарик радио. Инцидентът е станал на ул. \"Александър Стамболийски\" към 5.30 часа.\r\n\tТримата пострадали са били част от приятелска компания, състояща се от 8 момичета и момчета. Те са били нападнати от трима неизвестни. Двама от потърпевшите са намушкани в коремната област, а третият – в бедрото. Останалите са се измъкнали невредими.\r\n\tВ момента трите момчета се намират в спешното отделение на благоевградската болница, където им се правят изследвания. Състоянието им е стабилно и няма опасност за живота им. Младежката компания твърди, че може да разпознае извършителите. Полицията издирва нападателите.", "date": "2017.11.23", "title": "Трима младежи са наръгани с нож пред дискотека в Благоевград"}
{"url": "http://www.mediapool.bg/api-55-km-ot-patishtata-v-stranata-sa-nai-smartonosni-news272189.html", "text": "Общо 55 км от близо 20 000 км пътна мрежа в страната са най-опасни и на тях всяка година стават тежки катастрофи със загинали и ранени, констатира анализ на Агенция \"Пътна инфраструктура\" (АПИ), цитиран от БНТ в четвъртък.\r\n\tВъпреки че от КАТ по традиция посочват превишената скорост и неправилното изпреварване като основни причини за пътните произшествия, от заключенията на агенцията става ясно, че опасните участъци редовно взимат жертви.\r\n\tВ анализа се посочва, че през миналата година общо 9 катастрофи са станали на изхода от София на магистрала \"Тракия\", където пътното платно от трилентово става двулентово и то на завой. Един човек е загубил живота си.\r\n\tНа въпросните 55 км опасни участъци през 2016 г. са станали 1189 катастрофи, при които са загинали 31, а са ранени 301 души.\r\n\t\"И ние знаем, че следващата година, ако не се вземат мерки, ще има отново 30 души загинали и 300 ранени и 1200 катастрофи\", коментира председателят на Българската асоциация на пострадалите при катастрофи Владимир Тодоров.\n\n\r\n\t\"С колегите от АПИ предприехме мерки на някои участъци от пътната инфраструктура да се направят допълнителни предпазни заграждения, да се разделят потоците. Такъв е примерът при Казичене на Околовръстен път на София, където на шестлентов път нямаше разделителна мантинела. В момента вече има, пътят е рехабилитиран, има камера за контрол на скоростта\", заяви от своя страна шефът на \"Пътна полиция\" Бойко Рановски.\r\n\tТой даде като пример и пътя от София към Божурище, където на четирилентовото платно вече е сложена мантинела заради дестките инциденти.\r\n\tОпасни участъци обаче продължават да се изграждат, като голямото кръгово движение на 32-рия километър от магистрала \"Струма\", където през тази година вече са станали общо 14 катастрофи. На доста по-малкото кръгово във Враца пък са регистрирани 13.\r\n\tЗавой на магистрала \"Хемус\", намиращ се на 8 км от София, също продължава да взима жертви – трима са загинали през миналата година, като в разстояние на само 500 метра от платното са станали 10 катастрофи.\r\n\tОбласт Стара Загора оглавява трагичната класация за миналата година със 150 катастрофи с 5 жертви и 57 ранени. Следва област Велико Търново – със 128 катастрофи с 36 ранени. В област Русе са загинали четирима и са ранени 35 души при 123 пътни произшествия. В областите Ловеч и Монтана при близък брой катастрофи са загубили живота си 8 души и са ранени 77. Причините са различни – обратни виражи, вода, която не се отвежда добре от пътя, опасни пешеходни пътеки на скоростни отсечки, допълва БНТ.", "date": "2017.11.23", "title": "АПИ: 55 км от пътищата в страната са най-смъртоносни"}
{"url": "http://www.mediapool.bg/edna-peta-ot-razhodite-na-balgarite-otivat-za-zhilishteto-news272191.html", "text": "Една пета от разходите на българските домакинства отиват за различни нужди при поддръжката на жилището – вода, ток, отопление, горива, ремонти и други. Това показва анализ на Евростат за тенденциите в поддръжката на жилищата в страните на ЕС през 2016 г. Средният показател за поддръжка на жилищните нужди в ЕС-28 е бил 24.5%, отчита анализът.\r\n\tПо данни на НСИ средният разход на българското домакинство за миналата година за поддържане на различни жилищни е бил около 2000 лева. При наличието на около 3 млн. домакинства у нас за поддръжката и задоволяването на различни жилищни нужди българите са похарчили близо 6 млрд. лева през 2016 г.\r\n\tАнализът припомня, че около 85% от българите обитават свое собствено жилище при среден показател за ЕС – 70%. Жилищата у нас са около 3.9 млн., като 2.6 млн. са в градовете и около 1.3 млн. – в селата.\r\n\tПочти всички жилища в градовете са имали вода, електричество, тоалетна и баня, но само около 25% са били с централно парно отопление. При жилищата в селата – почти 100% са имали вода и електричество, около 66% - тоалетна и 82% - баня. В селските жилища процентът на отопление с централно парно е нулев, което пренасочва разходите за отопление към други горива.\r\n\tРазходите за жилищни нужди у нас са втори по размер след хранителните разходи – около 31% от българите отделят финансите си предимно за храна и хранителни продукти. Като цяло общата сума на страните членки на ЕС, похарчена за жилищни нужди през миналата година, е приблизително около 2 400 млрд. евро, равняваща се на 16.4% от БВП на Евросъюза, отчита още Евростат.\n\n\r\n\tВ по-голямата част от държавите членки на ЕС жилищните разходи представляват най-съществената част от разходите на домакинствата, като през 2016 г. най-голям е бил делът на домакинствата със значителни жилищни разходи в Дания – 30%, Финландия – 28% и Великобритания – 27%, следвани от Франция, Швеция и Чехия с по 26%. На обратния полюс са Малта – 10%, Литва – 15%, Кипър – 16% и Естония – 17%.\r\n\tСпоред европейската статистика около 11% от населението на ЕС-28 e живеело през миналата година в домакинства, които са изразходвали 40% или повече от своя разполагаем доход за жилища. Най-високи са били жилищните разходи при наемателите с наеми по пазарни цени – 27%, а най-ниски – при лицата, живеещи в собствени жилища без заем или ипотека – около 7%, отчита Евростат. През 2016 г. повече от половината от населението във всяка от държавите членки на ЕС, е живеело в собствени жилища, като делът варира от 52% в Германия до 96% в Румъния.", "date": "2017.11.23", "title": "Една пета от разходите на българите отиват за жилището"}
{"url": "http://www.mediapool.bg/bivshiyat-mazh-na-zhenata-na-ubitiya-v-hipodruma-e-zadarzhan-news272192.html", "text": "Столичната полиция задържа заподозрян за жестокото убийство на 46-годишния Борислав Бърдаров, който бе открит прострелян и с прерязано гърло в кв. \"Хиподрума\".\r\n\tАрестуваният е бивш съпруг на жената, с която живеел убития, съобщи БНР. Той вече има повдигнато обвинение.\r\n\tПредстои разследващите да дадат брифинг по случая в четвъртък. Именно заради жестокостта, с която бе извършено престъплението, криминалистите смятаха, че мотивът за него е бил личен.", "date": "2017.11.23", "title": "Бившият мъж на жената на убития в \"Хиподрума\" е задържан"}
{"url": "http://www.mediapool.bg/shefat-na-komisiyata-gripen-stana-zam-predsedatel-na-parlamenta-news272193.html", "text": "Депутатът от ГЕРБ Емил Христов, който ръководеше временната комисия, проучваща поръчката за закупуването на шведски изтребител \"Грипен\", бе избран за зам.-председател на Народното събрание (НС) в четвъртък.\r\n\tТой заема мястото на Цвета Караянчева, която миналата седмица оглави парламента след оставката на Димитър Главчев.\r\n\tНоминацията на Христов бе издигната от шеф на ПГ на ГЕРБ Цветан Цветанов и подкрепена от 123-ма депутати срещу едва 7 гласа \"против\" и 48 \"въздържал се\".\r\n\tНовият зам.-шеф на парламента е завършил Висше военно училище в Шумен и Военната академия в София, работил е два мандата като председател на Общинския съвет в Стара Загора, както и в Националната асоциация на председателите на общински съвети в България.\r\n\t\"Смятаме, че с натрупания опит и с неговата активност като народен представител ще може да бъде един достоен зам.-председател на парламента\", заяви при представянето на кандидатурата му Цветанов.", "date": "2017.11.23", "title": "Шефът на комисията \"Грипен\" стана зам.-председател на парламента"}
{"url": "http://www.mediapool.bg/pochina-nai-tezhko-postradalata-pri-vzriva-na-gazova-butilka-v-sapareva-banya-news272194.html", "text": "Най-тежко пострадалата жена при взрива на газова бутилка в Сапарева баня е починала в \"Пирогов\", съобщи БНР в четвъртък.\r\n\tНа 12 ноември в къщата на 75-годишната Иванка Коляндова избухна газова бутилка. Възрастната жена посрещнала гости – сестра си и сина й, като се оплакала на племенника, че туристическата бутилка с газ не работи.\r\n\tМъжът започнал да я поправя, но изтекла газ, която се възпламенила от искра от запалената печка на дърва. При експлозията Иванка Коляндова, дъщеря й Елка и сестра й Цветанка пострадаха много тежко и бяха транспортирани в \"Пирогов\".\r\n\tСъстоянието на другите две пострадали остава много тежко. Има опасност за живота им, тъй като са с широкоплощни изгаряния на кожата, с изгаряния на горните дихателни пътища и са вдишали пушечни газове. Синът на Иванка и племенникът й, които пострадаха по-леко, вече са изписани.", "date": "2017.11.23", "title": "Почина най-тежко пострадалата при взрива на газова бутилка в Сапарева баня"}
{"url": "http://www.mediapool.bg/yordan-tsonev-upravlyavashtata-koalitsiya-veche-e-troina-news272195.html", "text": "Управляващата коалиция на ГЕРБ и \"Обединени патриоти\" вече е тройна и включва партията на Веселин Марешки - \"Воля\". Това обяви зам.-шефът на ПГ на ДПС Йордан Цонев в четвъртък пред Нова телевизия.\r\n\t\"Две важни гласувания в последните седмици бяха спасени от \"Воля\". Коалицията е тройна вече\", каза той.\r\n\tПопитан дали ДПС не иска да участва по подобен начин във властта, Цонев коментира, че всички партии участват в политическия процес именно затова.\r\n\t\"Да, ДПС участва в политическия процес, за да печели власт, за да реализира програма. Това е тук отговорът – няма свян, няма срам. Избирателите не ти гласуват доверие, за да седиш в опозиция\", добави депутатът, отвръайки с въпрос – с какво движението се различава от другите партии.\r\n\t\"Ние не сме европейска и натовска партия? Или в ДПС има повече корупция, отколкото в ГЕРБ и БСП?\"\n\n\r\n\tРепликиран от водещия за \"обръчите от фирми\", станали емблематични за почетния председател на ДПС Ахмед Доган, Цонев заяви, че определени кръгове и определени политически лидери \"направиха това клеймо\".\r\n\t\"Вижда се, че обръчите от фирми ги има при всички партии, това е диагноза на целия политически живот, това не е характерно само за ДПС. Ние сме казвали – нищо, което е характерно за другите не е чуждо за ДПС.\"\r\n\tЦонев не пропусна за пореден път да подчертае позицията на движението, че \"патриотите\" трябва да бъдат извадени от управлението.\r\n\t\"ГЕРБ има подкрепата на Европа като част от Европейската народна партия, но тази коалиция няма подкрепата на Европа\", смята той.\r\n\tЗнак за това по думите му било посещението на председателя на Европейския парламент Антонио Таяни в София преди поемането на ротационното председателство на Съвета на ЕС. Според Цонев досега Таяни винаги бил придружаван от лидерите на трите големи политически сили в Европарламента, а сега тук са пристигнали само техните заместници.\r\n\t\"В европейската политика има знаци. Участието на тези партии във властта Европа не одобрява\", повтори Цонев, допълвайки, че \"никакво председателство не може да бъде параван, с който да крием участието на националистите във властта\".\r\n\tПо думите му е важно \"Обединени патриоти\" да излязат от властта, защото \"политиката на сегрегация на Балканите води до много, много тежки последици\" и етнонационализмът поражда ответен етнонационализъм.\r\n\t\"Думите на политиците пораждат настроения долу. Тези настроения ние не можем да ги контролираме. Затова е вредно националистите да са на власт\", защити добре известната теза на ДПС зам.-председателят на групата му.\r\n\tЦонев каза още, че формацията му подкрепяла идеята за падане на давността за разследвания на престъпления, свързани с приватизацията. Попитан дали обаче не се притеснява, че по онова време бе председател на бюджетната комисия в НС, депутатът заяви, че парламентът не бил извършил нито една приватизационна сделка, а само приемал законодателството.", "date": "2017.11.23", "title": "Йордан Цонев: Управляващата коалиция вече е тройна"}
{"url": "http://www.mediapool.bg/sasht-shte-zapazyat-voenno-prisastvie-v-siriya-i-sled-razgroma-na-islyamska-darzhava-news272196.html", "text": "САЩ смятат да запазят военно присъствие в северната част на Сирия и след разгрома на групировката \"Ислямска държава\", включително за да не допуснат там възстановяване на контрола от подкрепяните от Иран сирийски правителствени войски, пише в. \"Вашингтон пост\".\r\n\t \r\n\tПо данни на Пентагона сега в Сирия има 503 американски военнослужещи.\r\n\t \r\n\tПоражението на ИД скоро може да се окаже неминуемо и тогава американските военни губят основание да се намират на територията на Сирия. Изтеглянето на американските войници може да позволи на силите на сирийския президент Башар Асад да установят контрол в останалите райони на Сирия, което ще гарантира политическото оцеляване на Асад, а това ще е победа и за съюзника му Иран, пише изданието.\n\n\r\n\t \r\n\tЗа предотвратяване на този изход САЩ планират да оставят свои войски в Северна Сирия, където те са обучавали и подкрепяли Сирийските демократически сили (СДС) в борбата им с ИД. Вашингтон иска да създаде в тези райони нови управленски структури, които не са свързани с Дамаск.\r\n\t \r\n\tПодкрепата за бунтовниците от СДС, които са съставени предимно от кюрди, ще позволи и да се окаже натиск на Асад той да направи отстъпки на Женевските мирни преговори под егидата на ООН, отбелязва \"Вашингтон пост\".", "date": "2017.11.23", "title": "САЩ ще запазят военно присъствие в Сирия и след разгрома на \"Ислямска държава\""}
{"url": "http://www.mediapool.bg/deputatite-ot-volya-napusnaha-plenarnata-zala-v-znak-na-protest-sreshtu-ivo-hristov-news272197.html", "text": "Депутатите от партия \"Воля\" отново напуснаха пленарната зала в знак на протест срещу депутата от БСП Иво Христов заради изказването му, че 80% от българите са дебили. Лидерът на партия \"Воля\" Веселин Марешки отново настоя  Христов да подаде оставка. \r\n\t\"Ние ще бъдем безкомпромисни и няма да отстъпим докато този човек не напусне парламента, защото това е срам за парламентаризма\", посочи Марешки. По думите му всеки, който не се противопоставя на такива явления, става съучастник в тях.\r\n\t\"През последните дни станахме свидетели как определени партийни формации застанаха в защита на свои другарчета по различни поводи. Аз питам - ще се намерят ли мъже, които да застанат в защита на българския народ, който е оприличен на дебили\", попита Марешки.\r\n\t\"Теми за размисъл, дами и господа. Помислете си добре\", призова депутатите той.", "date": "2017.11.23", "title": "Депутатите от \"Воля\" напуснаха пленарната зала в знак на протест срещу Иво Христов"}
{"url": "http://www.mediapool.bg/sluchaite-na-zarazeni-s-hepatit-a-v-rakovski-sa-veche-80-news272198.html", "text": "Вече 80 са случаите на заразени с хепатит А на територията на община Раковски, съобщи кметът Павел Гуджеров. 60 от тях са регистрирани в училищата и детските градини, като най-много са болните деца в кв. Генерал Николаево и село Чалъкови.\r\n\t                   \r\n\tКметът на Раковски  подчерта, че са наложителни допълнителни мерки за справяне със заразата и уточни какво е предприела до момента общинската администрация , следвайки предписанията на здравната инспекция.           \r\n\t“Осигурили сме достатъчен брой контейнери за смет, осигурили сме дезинфекция на съдовете за събиране на отпадъци. Освен всичко друго сме пръскали в ромската махала на квартал \"Генерал Николаево\" с препарати на хлорна основа по улиците. Стараем се да се почистват нерегламентираните сметища, които изникват. Публикували сме материал на сайта за превантивни мерки за недопускане на зараза с хепатит А, но тези мерки не дават резултат. Явно се изисква нещо повече\", обясни кметът.                                                                 \r\n\tВ четвъртък в Раковски се провежда среща с участието на представители на Регионалната здравна инспекция и на Инспектората по образование в Пловдив. От РЗИ подчертаха, че всички заболели са хоспитализирани , контактните са обхванати от личните лекари с двукратни изследвания в рамките на инкубационния период.\r\n\tИздадени са предписания за засилен  контрол в училищата и детските градини.", "date": "2017.11.23", "title": "Случаите на заразени с хепатит А в Раковски са вече 80"}
{"url": "http://www.mediapool.bg/detsata-v-yugoiztochna-evropa-sa-obezdvizheni-i-se-hranyat-nekachestveno-news272199.html", "text": "Децата в Югоизточна Европа са обездвижени, прекарват много малко време навън и се хранят некачествено.\r\n\tЗа това предупредиха д-р Мира Драшич, ръководител на Секретариата на Здравната мрежа за Югоизточна Европа и д-р Ангел Кунчев, главен държавен здравен инспектор.\r\n\tДрашич и Кунчев участваха в 39-тата Регионална среща на Здравната мрежа на страните от Югоизточна Европа, посветена на тема \"Промоция на здравето сред децата и младите хора в Югоизточна Европа\". \r\n\tСпоред експертите проблеми както за децата в България, така и за всички страни в региона, са и прекомерната употреба на алкохол, тютюнопушенето от ранна детска възраст и затлъстяването. За страната ни данните са, че почти 30 процента от децата в ученическа възраст са затлъстели, отбеляза д-р Ангел Кунчев.\r\n\tПо думите му всички тези рискови фактори довеждат в по-късна възраст до високо ниво на сърдечносъдови болести, първо място по заболеваемост и смъртност от инфаркти и инсулти в Европа, както и до високо ниво на ракови заболявания.\n\n\r\n\tСпоред лекарите усилията трябва да бъдат насочени не само в инвестиции в болници, лекарства и апаратура, а в предотвратяване на болести. Това обаче може да бъде постигнато само в сътрудничество с родители и със заетите в образователната система, смятат те. Мира Драшич и Ангел Кунчев допълниха, че трябва да се въведе задължителен предмет в училище за здравословния начин на живот.\r\n\tСпоред Кунчев здравното министерство от години настоява за това, но едва сегашният екип на образователното ведомство е склонен да обсъжда идеята. Такъв предмет вече има в началното образование в Черна гора, но той все още е свободноизбираем, отбеляза Драшич.\r\n\tЕкспертите смятат, че ако се въведат часове по здравословно хранене, то те трябва да бъдат преподавани по-атрактивно, да се ползват идеи от социалните мрежи, за да има ефект върху здравето на децата.\r\n\tАко мерките срещу тютюнопушенето, нездравословното хранене и обездвижването, започнат да работят сега, то резултатите ще са видими едва след 10-15 години и поради тази причина те вече са неотложни, смята д-р Кунчев.\r\n\tТой припомни, че стъпки в правилната посока са предложенията за промени в Закона за здравето, които включват наргилетата в забранителния списък, както и затягането на контрола върху тютюнопушенето чрез включване на общинска полиция, агенцията по храните и евентуално ГИТ. Има и промяна в нагласите на производителите, които след дълги години борба вече са склонни да намалят количеството на сол, захар и мазнини в храните, каза здравният инспектор. \r\n\tПо думите на д-р Кунчев в сезона, в който почват респираторните заболявания, както и гриповете, най-важно е здравословното и балансирано хранене. Той отбеляза, че при наличието на многообразие на плодове и зеленчуци през всички сезони, най-добрата защита от вируси, е качественото хранене, а не имуностимулантите и добавките. Ако детето обаче закусва с кроасани и вечеря с чипс и кола, няма как да се очаква да бъде здраво, допълни той.\r\n\tПопитан имат ли все пак децата от региона някакви предимства в сравнение с връстниците им от Западна Европа, д-р Кунчев не се сети за такива по отношение на здравния им статус, но се пошегува, че са по- интелигентни.", "date": "2017.11.23", "title": "Децата в Югоизточна Европа са обездвижени и се хранят некачествено"}
{"url": "http://www.mediapool.bg/nad-47-000-chuzhdentsi-sa-se-lekuvali-u-nas-prez-minalata-godina-news272200.html", "text": "С цел лечение от януари до септември в България са били над 26 хиляди чужденци, а за цялата минала година посещенията за лечение и рехабилитация са били над 47 хиляди. Това съобщи зам.-министърът на туризма Ирена Георгиева по време на първата конференция по медицински и здравен туризъм, която се организира от Министерството на туризма и Българския лекарски съюз.\r\n\tПо думите й страната ни има всички условия да бъде конкурентно място като здравен център, но все още е неразработено.\r\n\tСпоред нея броят на туристите с медицинска цел у нас е бил дори по-голям, но част от тях не са регистрирани.\r\n\tТя прогнозира, че ще нараства броят на посещенията с цел лечение предвид застаряването на населението в Европа. \r\n\tБългария е втора в Европа след Исландия по отношение на съществуващи ресурси на минерална вода, каза Лилия Арсова - директор на дирекция \"Туристическа политика\" към Министерството на туризма. Тя посочи, че в България има 435 сондажа и каптирани естествени извори, 19 балнео-курорта от национално значение и 35 - от местно, 34 климатични морски курорти, с което има отлични възможности за развитие на спа-, уелнес и балнео-туризъм.\n\n\r\n\tОт туристическите ни райони Долината на розата е с водещ здравен туризъм, добави още Арсова. По думите й предстои да се разработят план и стратегия за развитието на здравния туризъм в България.\r\n\tТатяна Ангелова от Асоциацията по физикална медицина и рехабилитация каза, че България е привлекателна заради местоположението си и благоприятния климат и има условията за развит здравен туризъм - калолечение, минерални извори, екологично чисти райони.", "date": "2017.11.23", "title": "Над 47 000 чужденци са се лекували у нас през миналата година"}
{"url": "http://www.mediapool.bg/e-mobilniyat-bransh-u-nas-izpitva-nedostig-na-nad-500-spetsialisti-news272201.html", "text": "С развитието си, електрическата мобилност у нас изпитва недостиг на над 500 специалисти, което налага засилване и разширяване на обученията, чрез откриване на специалности в нови училища. Това са изводите от среща между Националната браншова организация за електрическа мобилност – ИКЕМ, представители на Министерството на образованието, Центъра за професионално образование към \"Българската стопанска камара (БСК), директори на професионални гимназии, представители на висши учебни заведения, мениджъри на фирми и организацията ВИФИ България.\r\n\tОт септември 2017 г. обучения, свързани с електромобилите, се провеждат в четири професионални гимназии - в Своге, Гоце Делчев, Варна и София \"Хенри Форд, като специалността е сред най-желаните. Предстои прием по специалността и в професионалните гимназии в Козлодуй, Радомир, Хасково и др.\r\n\tОт БСК информират, че в момента в специалности, свързани с електромобилите, се обучават над 160 души. В професионалните гимназии са разработени учебните планове съвместно с ИКЕМ, но проблем остава липсата на материална база, както и квалификацията на учителите.\r\n\tЕдин от начина за справяне с дефицита на кадри е магистърската програма по “Електромобили”, която към момента се изучава във ВТУ \"Тодор Каблешков\", Русенски университет “Ангел Кънчев” и ЕПУ Перник. Над 30 лица успешно са завършили своето обучение и са намерили реализация по специалността. Предстои откриване на магистърска програма и в Техническия университет в София, допълват от камарата.\r\n\tЗа обучение на кадрите ще помага и обучителния институт на Австрийската стопанска камара ВИФИ-България, който тази година подписа меморандум за сътрудничество с ИКЕМ. ВИФИ предлага над 32 000 тренинг теми, включително и темата за електромобилността.\r\n\tНа срещата в БСК е присъствал и Богдан Хаджиянчев, управител на Würth-България, който работи в кооперация с един от лидерите в разработването на електромобилните технологии \"Тесла\". Според него е изключително належащо обучението на кадрите към по-съвременна техника, защото умната мобилност е бъдещето и липсата на квалифицирани кадри вече се усеща и в големите концерни.\r\n\tРаботната група е набелязала за 2018 г. да разширява обученията на специалисти и на преподаватели, както и да се подобри образователната база.", "date": "2017.11.23", "title": "Е-мобилният бранш у нас изпитва недостиг на над 500 специалисти"}
{"url": "http://www.mediapool.bg/spetsprokurorite-hodataistvat-pred-tsatsarov-za-po-dobri-usloviya-v-spetssada-news272202.html", "text": "Съдиите от Специализирания наказателен съд и Апелативния специализиран наказателен съд работят в \"крайно лоши материално-битови условия\" и при липса на достатъчно съдебни зали, в които да провеждат заседания.\r\n\t\"Сградата като площ и вътрешно разположение е била адекватна за първоначалното свое предназначение, но това положение отдавна е отминало. В момента тя е напълно несъответна на обема на работа на специализираните съдилища и прокуратури. Площта на кабинетите на магистратите не съответства на нормативноустановените изисквания към квадратурата и разполагаемото работно пространство.\"\r\n\tТези констатации изненадващо се появиха в отворено писмо не на съдии, а на обвинители от двете инстанции на спецпрокуратурата, при това адресирано не до Висшият съдебен съвет (ВСС), например, а лично до главния прокурор Сотир Цацаров. Отвореното писмо е разпространено от пресцентъра на спецпрокуратурата по повод влезлите в сила промени на Закона за съдебната власт (ЗСВ), с които всички дела за корупция по високите етажи на властта бяха прехвърлени за разглеждане от Софийския градскис ъд (СГС) в спецсъда.\r\n\t\"Мотивирани сме на първо място от дълбокото разбиране за това, което българското общество и гражданите очакват от нас, а именно – реални резултати в борбата с организираната престъпност, а вече и с корупцията по високите етажи на властта. Осъзнаваме, че това няма как да се случи при липса на сътрудничество между институциите и органите на съдебната власт. За съжаление примери в тази насока не липсват през последните години особено вътре в съдебната власт. Считаме, че липсата на колегиални отношения както вътре в съдебната власт така и в контактите с правоохранителните органи и адвокатурата са един от основните проблеми за функциониране на наказателното правосъдие, и то основно в град София\", обясняват подбудите си спецпрокурорите с уточнението, че от липсата на колегиалност \"интерес има само престъпността, но не и гражданите на Република България и логично се създава чувство за несправедливост в нашето общество\".\r\n\tТе си обясняват липсата на справедливост в обществото основно с материалните проблеми на спецсъда, който се оказа натоварен с очакванията да чете присъди, освен срещу едрата организирана престъпност, и срещу корумпираните представители на властта в страната.\r\n\t\"Няма обаче как да има такива очаквания от съд, който работи при ужасяващи материални условия и тежки кадрови проблеми. В немалка степен това касае и нас – прокурорите. В такива условия не работи нито един български съд, още повече такъв с национално значение. В същото време, резултатите от работата ни – на колегите съдии и нашата, срещат положителна оценка както в докладите по Механизма за сътрудничество и проверка, така и в Независимия анализ на прокуратурата\", продължава писмото до Цацаров, което е определено от авторите му, като \"израз на уважението, което изпитваме към съдийската професия\".\r\n\tПрокурорите припомнят, че след последните промени в ЗСВ Прокурорската колегия на ВСС е предприела действия за увеличване състава на магистратите и помощниците им в спецпрокуратуратам, но това не се е случило по отношение на спецсъда, в който към момента има 18 щатни бройки за съдии.\r\n\t\"Към момента работещите в специализираните органи магистрати и съдебни служители се помещават в една и съща сграда, която освен от тях се използва също и от служителите и администрацията на Държавната комисия по сигурността на информацията. Въпреки напълно усвоената площ на сградата, нейният капацитет многократно е превишен. Към момента, без каквото и да е преувеличение, крайно лошите материално-битови условия създават предпоставки за неспазване дори на минималните изисквания към здравословните и безопасни условия на труд\", отбелязват обвинителите, подчертвайки, че четирите съдебни зали са крайно недостатъчни за разглеждането на все по-големия брой дела и заседания по мерките за неотклонение на задържаните, които са се увеличили 3.5 пъти през 2016 г.\r\n\tКато друг проблем пред спецсъдиите, колегите им от спецпрокуратурата посочват нуждата от съдебан контрол по време на разследванията, включващ \"огромен по обем брой искания за разрешаване, съответно за одобряване, на извършените действия по разследване\".На следващо място, националната значимост на СпНС и в частност екстериториалната му компетентност, налага нерядко съдиите да бъдат продължително командировани за извършване на разпити пред съдия или изнесени съдебни заседания в страната. Всичко това идва да покаже, че наред с рутинната дейност по разглеждане на пренесените в съдебна фаза наказателни производства, съдиите от СпНС извършват и дейност, която макар и свойствена за всеки първоинстанционен съд, в този случай е в безпрецедентен обем. Това довежда в нередки случай до създаване на условия за поставяне под съмнение ефективното извършване на разследване, тъй като евентуално забавеното издаване на разрешение за извършване на принудителни действия по разследването – макар и обосновано от обективна невъзможност, каквато е прекомерната натовареност – не е в държавен и обществен интерес.\"\r\n\tКато пример в тази посока авторите на писмото посочват, че често при разглеждане на мерки за неотклонение много преди изтичането на 72-часовия максимален срок за задържане с прокурорско постановление съдът е принуден да се произнесе дори и след работно време, единствено поради обстоятелството, че за следващия ден или денят след него не са налице свободни съдебни зали\".\r\n\t\"Настоящото обръщение към Вас, цели да изрази призив ЗА СЪДЕЙСТВИЕ на подписалите го магистрати и изпитваната несигурност към бъдещата дейност на специализираните органи на съдебната власт. Макар и осъществяващи различна дейност: прокуратурата – по повдигане и поддържане на обвинение и надзор за законност, а съдът – по правораздаване, и двата органа като част от единната съдебна власт преследват едни и същи цели, а именно защита правата и законните интереси на гражданите, юридическите лица и държавата\", обръщат се прокурорите към Цацаров.\r\n\tПисмото им завършва с призив да съдейства за разглеждането на тези проблеми и решаването им от ВСС \"в рамките на законовите възможности по поставените нетърпящи отлагане проблеми\".", "date": "2017.11.23", "title": "Спецпрокурорите ходатайстват пред Цацаров за по-добри условия в спецсъда"}
{"url": "http://www.mediapool.bg/sadat-v-strasburg-osadi-bulgaria-za-rekordnite-462-000-evro-news272203.html", "text": "Европейският съд по правата на човека в Страсбург осъди България да плати рекордната досега сума от 462 000 евро за нарушение на правната сигурност и правото на собственост. Парите се дължат на седем български граждани по делото \"Ченгелян и други срещу България\", осъдили държавата заради несправедлив отказ на реституция.\r\n\t \r\n\tДелото е за една от най-красивите къщи в Стария Пловдив – Павлитовата (Синята) къща. Тя е обявена за паметник на културата през 1949 г., а през 1966 г. е национализирана.\r\n\t \r\n\tСобствениците са получили за имота си едва 14 000 лв. Срещу тези пари държавата е взела къща със застроена площ 480 кв.м. Сградата е претърпяла сериозен ремонт след пожар, унищожил част от нея през 1978 г.\n\n\r\n\t \r\n\tПрез 1992 г. наследниците подават искане за връщане на собствеността им, но община Пловдив отхвърля иска им. Така започва една истинска съдебна сага в българските съдилища.\r\n\t \r\n\tПрез 1998 година собствениците печелят делото пред Върховния административен съд (ВАС) и връщат дадените им 14 000 лв. ВАС обявява, че отчуждаването от 1966 г. е незаконно. Причината е, че законът от 1966 г. позволява да се отчуждават имоти, ако целта е да се строи нов обект. Такъв обаче не е построен, а къщата си стои и до днес.\r\n\t \r\n\tТака през 2001 г. наследниците на Павлитовата къща получават нотариален акт, в който са посочени като собственици на имота. Във всяка нормална държава това щеше да сложи точка на случая.\r\n\t \r\n\tНо не и в България \r\n\t \r\n\tОбщина Пловдив отказва да предаде имота, защото междувременно си е издала акт за публична общинска собственост. Местната управа така и не изпълнява съдебното решение на ВАС.\r\n\t \r\n\tНаследниците завеждат ново дело срещу общината за незаконно владеене на техния имот. Шест години по-късно искът им е отхвърлен от Върховния касационен съд (ВКС). Според ВКС решението на Върховния административен съд няма никакво значение. Аргументите са, че по делото пред ВАС общината не е участвала като страна.\r\n\t \r\n\tПо делото обаче участва кметът на Пловдив, което е сметнато за недостатъчно. Плюс това ВКС твърди, че ремонтът на сградата след пожара е бил толкова мащабен, че къщата може да се смята за нов обект. Това води до отхвърляне на реституционните претенции.\r\n\t \r\n\tНаследниците се сблъскват с правен абсурд. От една страна те имат окончателното и неотменено решение на ВАС, което ги обявява за собственици. От друга страна имат окончателното решение на ВКС по делото за незаконно владеене, което е в полза на община Пловдив. Единственият изход е да се жали пред съда в Страсбург.\r\n\t \r\n\t\r\n\t \r\n\t\r\n\t \r\n\tЖалбоподателите са представлявани от адвокатите Михаил Екимджиев, Катина Бончева и Гинка Черничерска.", "date": "2017.11.23", "title": "Съдът в Страсбург осъди България за рекордните 462 000 евро"}
{"url": "http://www.mediapool.bg/iznosat-za-rusiya-buksuva-ne-zaradi-sanktsiite-a-zaradi-osobeniya-pazar-news272204.html", "text": "Българският износ на практика почти не е загубил от наложените от ЕС икономически санкции срещу Руската федерация, сочи разпространен в четвъртък анализ на Веселин Илиев, главен директор \"Външноикономическо сътрудничество“ в Българската стопанска камара.\r\n\tПо негови изчисления \"сумарно за времето на санкциите преките български загуби от износ на стоки едва ли надхвърлят 20 млн. евро“.\r\n\tИлиев смята, че вероятно косвените загуби са по-големи – основно от пренасочване на стоки на други държави-членки от Русия към България, като така допълнително притискат българските производители на националния им пазар.\r\n\t\"Санкциите на ЕС спрямо Русия изглежда не засягат българския износ. Ако има засегнати стоки, техният дял е толкова малък, че не може да се улови от статистиката. В най-добрите за българския износ години износът на стоки, обект на настоящите санкции, е бил 11-12 млн. евро, докато през 2016 г. – 5.2 млн. евро“, посочва Илиев.\r\n\tПо думите му ефектът от санкциите на Русия срещу ЕС също не е значителен.\r\n\tСпоред анализа на БСК, в който са цитирани данни на Международния търговски център – Женева, спадът в българския износ за Русия през последните 3-4 години се дължи на проблеми на руската икономика, а не e ефект от санкциите.\r\n\tВ същото време по последни данни на Националния статистически институт, които са към септември 2017 г., на годишна база експортът към Федерацията бележи рекорден ръст от 103% - от 556 млн. лв. към септември 2016 г. на 1.1 млрд. лв. през септември 2017 г.\r\n\t\"2017 г. бележи значителен ръст на износа, но от ниска начална точка и дължащ се основно на износ на тръби за пренос на газ, стартирал през май“, коментира Илиев.\r\n\tПогледнато в по-дълъг хоризонт, износът на България за Русия нараства през годините, но с доста по-бавни темпове от общия ни износ, става ясно още от анализа на БСК.\r\n\t\"Променя се и значението на руския пазар. Ако през 2001 г. Русия е била 13-та в експортната ни листа – след Румъния и преди Македония, то през 2016 г. е 19-та – след Унгария и преди САЩ. Износът през 2016 г. е наполовина от най-добрите години - 2012 г. и 2013 г. За Русия не сме съществен доставчик: през 2016 г. България заема 50-то място в руската импортна листа срещу 39-то място през 2001 г.“, пише в анализа.\r\n\tВеселин Илиев посочва още, че съществено се променя продуктовата структура на българския експорт за федерацията. \"Като цяло, има тенденция към увеличаване износа на стоки с по-висока степен на преработка и по-висока добавена стойност, но има и изключения“, твърди анализаторът.\r\n\tБългария изнася за Русия предимно фармацевтични продукти и машини, които през 2016 г. имат дял в ескпорта за страната съответно 28.8% и 23.4%. На трето място е електротехниката с дял от 6.3%.\r\n\tБългария е на 17-то място сред доставчиците на фармацевтични продукти в Русия, след Швеция и преди Беларус, и на 36-то място сред доставчиците на машини и апарати, след Сингапур и преди Ирландия.\r\n\tСъществен проблем е сериозният спад на дела на консервирани плодове и зеленчуци и на напитки за Русия. Те вече са далеч от водещите позиции в листата ни, пише в анализа на БСК.\r\n\t\"И докато износът на консерви варира през годините 20-30% (особено в резултат от руското ембарго, но не е надхвърлял 7.6 млн. евро и в най-добрите години), то спадът при напитките е няколко пъти, а на вино – 30-40 пъти. Статистиката на ниво отделни стоки показва още по-големи вариации – има не малко \"традиционни“ стоки, които са изчезнали от експортната ни листа за Русия (металообработващи машини, платнени чували, машини за повдигане на товари), и обратно – не малко новопоявили се (фуражи, тръби за пренос на газ, хладилници)“, посочва Веселин Илиев.\r\n\tСпоред анализа на БСК българските фирми не могат да реализират потенциала си на руския пазар по няколко причини, основните от които са свързани с особеностите на руското управление и икономика.\r\n\t\"Условията за достъп до пазара и за работа с местни партньори значително се различават от тези в ЕС. Пазарните инструменти, където съществуват, са подчинени на непознати за нас причинно-следствени връзки и нови български износители почти не могат да пробият.\r\n\tВече успелите български фирми ревниво пазят завоюваното и използват специфичните за Русия механизми, за да не допускат нови конкуренти. Същото се отнася и за вече присъстващите доставчици от други държави. Сравнително лесно е да се мотивират местни контролни органи да пречат на едни и да помагат на други“, смятат в камарата.\r\n\t\"Голяма част от нашите предприемачи не отчитат големите промени, настъпили във функционирането на пазара през последните 10-12 години. Освен със свирепата конкуренция, те трябва да се съобразяват и със забогателите и все по-взискателни руски потребители. Вече не можем да продаваме нискокачествените си продукти в Съветския Съюз, както едно време. Както не можем да ги продаваме и в България“, посочва БСК.\r\n\tВзаимното признаване оценките на съответствие изостава от съвременните практики. Необходимо е увеличаване на броя на акредитираните за руския пазар български лаборатории, смятат от бизнес организацията.\r\n\tОт анализа става ясно още, че българските дипломати и търговски аташета също имат значителен принос за проблемите на българския бизнес в търговските отношения с Русия. \r\n\t\"Държавните служители, отговорни за различни аспекти на търговско-икономическите отношения с Руската Федерация, действат реактивно и не са в състояние да формулират самостоятелни позиции по отделни въпроси. Няма формулирани търговско-икономически интереси и политики, които да подпомагат износа ни. На практика – следва се зададен от Русия дневен ред. България има търговски служби в Москва (търговската служба към посолството в Москва е с най-много персонал от всички държави по света), Санкт Петербург и Център по промишлеността в Москва. Тези задгранични служители – над 20, заедно с местния персонал, не разбират защо българските данъкоплатци плащат издръжката им и обясняват функциите си с \"увеличаване на двустранния стокообмен“. А някои откровено и публично заявяват, че трябва да се работи и по вноса от Русия в България. Една от възможните причини е във важността на Русия като партньор: там се изпращат бивши политици и кметове, но не и експерти“, се твърди в анализа на БСК.\r\n\tВходящият туризъм страда от непоследователната ни визова политика, смята още БСК.", "date": "2017.11.23", "title": "Износът за Русия буксува не заради санкциите, а заради \"особения\" пазар"}
{"url": "http://www.mediapool.bg/prodazhbite-na-godishni-karti-za-gradskiya-transport-v-sofiya-skochili-85-pati-news272205.html", "text": "Продажбите на карти за градския транспорт в София са се увеличили с между 30% и 8500% процента за различните видове документи, докато търсенето на билети е намаляло почти наполовина. Това е станало след увеличението на цената на еднократните билети от 1.20 на 1.60 лева от средата на миналата година.\r\n\tТова показва справка на Столичната община, предоставена в отговор на питане на съветниците от БСП Калоян Паргов и Иван Таков.\r\n\tПовишението на цената на еднократния билет беше мотивирано от ГЕРБ именно с идеята да се вдигнат приходите от абонаментни карти, чиито цени останаха без промяна.\r\n\tНай-голямо увеличение бележат продажбите на годишни абонаментни карти за всички линии - с 85 пъти. Големият ръст се дължи и на ниската база - от 262 издадените годишни карти са се увеличили на 22 392. Над 2 пъти са нараснали продажбите на еднодневните карти за всички линии, а с 88% повече са продадените месечни карти за метрото. Ръстът на продажбите на месечни карти за всички линии е 30 на сто.\r\n\tПрез миналата година приходите на Центъра за градска мобилност от билети и карти са нараснали с над 14 млн. лева, а за тази година се очаква увеличение с 18 млн. лева.\n\n\r\n\tВ четвъртък общинските съветници гласуваха да предоставят безплатни карти за градския транспорт на доброволците, които ще помагат при осъществяването на събитията покрай българското председателство на Съвета на ЕС през първите 6 месеца на следващата година. Общината ще поеме до 70 000 лева разходи за тези превозни документи. Точният им брой към момента не е ясен, тъй като не е ясно и колко ще са доброволците.\r\n\tОбщинските съветници взеха и още едно решение, свързано с улесняване на логистиката покрай събитията за европредседателството. Те разрешиха паркингите на НДК (откъм бул. \"Витоша\") да се ползват само за нуждите на европредседателството. Това ще стане безвъзмездно, въпреки искането на БСП да се искат пари от държавния бюджет за \"услугата\". Пропуснатите приходи от местата за паркиране край НДК ще останат за сметка на Центъра за градска мобилност, който ги стопанисва.", "date": "2017.11.23", "title": "Продажбите на годишни карти за градския транспорт в София скочили 85 пъти"}
{"url": "http://www.mediapool.bg/bankovata-smetka-na-martin-petrov-iztochena-s-38-mln-lv-news272206.html", "text": "Адвокатите на Мартин Петров са сезирали Софийска градска прокуратура за изтеглени без негово знание 3.8 млн. лв. от банковите му сметки в \"УниКредит Булбанк\".\r\n\tСигналът е подаден на 17 ноември и в момента се чака становището на наблюдаващия прокурор по него, каза говорителят на градската прокуратура Зорница Таскова пред Mediapool.\r\n\t\"Не мога да повярвам, че подобно грабителство може да се случи и то в държава от Европейския съюз. Изкарах парите си в чужбина, честно и пред очите на света, но ги вложих у нас. И… ето сега какво ме застигна. Не искам повече да коментирам, моля ви. Ангажирах за мой адвокат по случая корифея в търговското право Тодор Табаков, който вече работи по разнищване на аферата. Надявам се с неговия екип да помогнат накрая да има справедливост. Друга развръзка ще е срам за страната ни\", коментира Мартин Петров пред \"Труд\".\r\n\tОт банката не пожелаха да кажат дали са направили проверка на твърденията на Мартин Петров,  дали има пробив във вътрешните им системи за сигурност, дори дали има уволнени и наказани по случая. Официалната позиция на финансовата институция е, че при оспорване на плащания в \"УниКредит Булбанк\" от който и да е клиент се извършва задълбочена проверка и се информират отговорните институции.\r\n\t\n\n\r\n\tМартин Петров е установил измамата на 18 август 2017 г. при посещение в клон на \"УниКредит Булбанк\".\r\n\tТогава разбрал, че трудовият договор на назначения му от трезора личен банкер Ирина Ч.А. е прекратен още преди 10 месеца. В този период обаче уволнената служителка продължавала да предоставя на Петров информация за неговите сметки, депозити и операции. Разбира се, той не знаел за \"малката подробност\", че банковите новини и извлечения са фалшиви, пише \"Труд\".\r\n\tФутболист №1 на България за 2006 г. поискал официални справки за движението на парите му и, след като ги получил, изпаднал в шок.\r\n\tОказало се, че в периода 2007 – 2017 година без негово знание, съгласие и подпис са извършени над 450 платежни операции по 13 негови сметки. Сред тях дори теглене на пари в брой на каса в офис на банката, закриване и откриване на депозити и превеждане на суми на трети лица, които бившият национал не познавал.\r\n\tВ сигнала до прокуратурата са посочени няколко имена, сред които и съпругът на Ирина Ч.А. Твърди се, че банковата служителка никога не е разполагала с необходимото пълномощно, подписано по надлежния ред от Мартин Петров за извършване на въпросните финансови операции.\r\n\tПовечето от тях са осъществени, докато футболният ас е бил извън България, ангажиран с тренировъчен процес и мачове на отборите, за които е играл.\r\n\tФаталната Ирина е назначена за личен банкер на Мартин Петров през 2003 г., когато той беше част от германския \"Волфсбург\".\r\n\t\r\n\tМартин Петров твърди, че той не е бил уведомен от банката за освобождаването на назначената му от трезора служителка. Не е получавал и справки от \"УниКредит Булбанк\" за движението на парите му.\r\n\tФутболният ас настоява да се разследва и възможността да е станал жертва на организирана престъпна група, сформирана от Ирина Ч.А. вътре в банката.\r\n\tПреди да сигнализира Софийска градска прокуратура, Петров е направил в присъствието на своите адвокати, серия срещи с ръководни фактори в \"УниКредит Булбанк\", но очевидно не се е стигнало до разрешаване на спора. От банката не пожелаха да коментират какво е договорено на въпросните срещи.\r\n\tНяма информация и дали има други потърпевши клиенти на банката от бившата служителка Ирина Ч.А.\r\n\tОт трезора твърдят, че не могат да разпространяват детайлна информация, защото \"клиентите на банките са защитени с банкова тайна\". В същото време банковата тайна обхваща само конкретните данни, свързани с банковите сметки, но не и проверките за банката за нередности и опитите й за разрешаване на случая.\r\n\t\"Ако реши, клиент може да направи публични твърдения за отношенията си с банки, но ние нямаме право да предоставяме каквато и да е информация – да я потвърдим или опровергаем в медиите. В случай, че който и да е клиент оспори плащания в банката, извършваме задълбочена проверка и сътрудничим на отговорните органи\", се казва още в позицията на \"УниКредит Булбанк\".\r\n\t\r\n\tМартин Петров е представител на последното поколение български футболисти, които участваха на европейско първенство - през 2004 г. в Португалия. Той е един от \"трите коня от каляската\", както Димитър Бербатов нарече триото лидери в последния ни силен национален отбор. Третият е капитанът на отбора Стилиян Петров.\r\n\tМартин Петров е роден е на 15 януари 1979 г. във Враца. Едва 16-годишен става титуляр на местния клуб \"Ботев\". През 1997 г. преминава в редиците на ЦСКА. В 20-годишната си футболна кариера е играл за швейцарския \"Сервет\", германския \"Волфсбург\", испанските \"Атлетико\" и \"Еспаньол\" и английските \"Манчестър Сити\" и \"Болтън\".\r\n\tИма 90 мача с 19 гола за националния отбор на България в периода от 1999 г. до 2011 г. с 19 точни попадения.\r\n\tПрез 2006 г. е определен от медиите за футболист № 1 на България.", "date": "2017.11.23", "title": "Банковата сметка на Мартин Петров източена с 3.8 млн. лв."}
{"url": "http://www.mediapool.bg/parlamentat-da-razsledva-saniraneto-iska-bsp-news272207.html", "text": "Искане за анкетна комисия в парламента, която да проверява как са определени цените за санирането и да следи бъдещото изпълнение и развитие на националната програма, внесоха в четвъртък депутатите от БСП.\r\n\tНа пресконференция те обявиха, че причината за настояването им е породена от информация на строителния министър Николай Нанков. От нея се разбрало, че към момента имало сключени 4759 договори за саниране за 2 млрд. лева, а в същото време социалистите казват, че нямало предвидени средства в бюджета за 2018 г.\r\n\tСпоред зам.-председателя на групата на БСП Жельо Бойчев не е известно какви суми ще трябва да заплащат хората за санирането.\r\n\t\"Създава се дискриминация с тези, които ползваха 100% финансов ресурс до момента, и тези, които трябва да доплащат. Притеснени сме от констатациите, отразени в доклада на Сметната палата, че е нарушен чл. 119 от закона за публичните финанси, където е казано, че бъдещи ангажименти за стартиране на програми, които ангажират бюджетен ресурс, може да стане само чрез бюджета и решение на НС. Цитира се именно Националната програма за саниране и ангажирането над 1 млрд. лева ресурс за 2017 г, който не е гласуван в държавния бюджет\", каза още Бойчев\r\n\tНа въпрос дали искането на БСП е синхронизирано с президента Румен Радев, който също се е изказвал в тази посока, депутатът Манол Генов отговори, че това е случайност. По думите му и президентът, и БСП мислят еднакво.", "date": "2017.11.23", "title": "Парламентът да разследва санирането, иска БСП"}
{"url": "http://www.mediapool.bg/zhena-blasna-s-kola-13-godishno-momiche-na-peshehodna-pateka-v-smolyan-news272209.html", "text": "Жена блъсна с колата си 13-годишно момиче на пешеходна пътека в Смолян, съобщиха от местната полиция.\r\n\tДетето е било застигнато от \"Ситроен\", управляван от 36-годишна жена на пешеходната пътека на ул. \"Първи май\", в района на хотел \"Соколица\" около 17.40 часа в сряда.\r\n\tЗа щастие момичето е леко ранено, с рани по челото и пръстите на лява ръка. Незабавно й е оказана медицинска помощ, след което е изписана за домашно лечение.", "date": "2017.11.23", "title": "Жена блъсна с кола 13-годишно момиче на пешеходна пътека в Смолян"}
{"url": "http://www.mediapool.bg/prokuraturata-ostavi-v-aresta-roditelite-na-zaginalite-pri-pozhar-v-shuma-detsa-news272210.html", "text": "Софийската окръжна прокуратура удължи ареста на родителите на на загиналите при пожар в село Шума деца до 72 часа.\r\n\tНа 21 ноември бе образувано разследване за смъртта на двете деца при пожар в семейния фургон. 2-годишното момиченце и 1-годишното момченце били оставени без надзор в него.\r\n\tПричината за инцидента все още не е ясна, но се предполага, че огънят е тръгнал от печка на твърдо гориво. 26-годишната майка и 29-годишният им баща са криминално проявени.", "date": "2017.11.23", "title": "Прокуратурата остави в ареста родителите на загиналите при пожар в Шума деца"}
{"url": "http://www.mediapool.bg/novata-kamera-na-kat-do-kazichene-se-okaza-sas-zabita-kirka-news272211.html", "text": "Поставената само преди седмица камера на КАТ на Околовръстния път близо до Казичене се оказа със забита кирка в четвъртък и временно няма да работи, докато бъде ремонтирана, съобщи БНР.\r\n\tСтационарната камера за засичане на превишена скорост бе поставена като форма на превенция срещу гонките с автомобили в участъка на Околовръстния път от разклона за Казичене до отбивката за \"Ботевградско шосе\".\r\n\tОт столичната полиция уточниха, че устройството не е повредено сериозно и скоро отново ще функционира. Засега няма заподозрян по случая.", "date": "2017.11.23", "title": "Новата камера на КАТ до Казичене се оказа със забита кирка"}
{"url": "http://www.mediapool.bg/pravo-na-obezshteteniya-za-postradali-ot-karteli-prie-na-parvo-chetene-parlamentat-news272208.html", "text": "Пострадалите от картели и от прекомерни надценки граждани и фирми да могат да предявяват граждански искове за обезщетения заради причинените вреди и пропуснати ползи заради картелни споразумения, прие парламентът в четвъртък, след като одобрина първо четене в Закона за защита на конкуренцията, внесени от Министерския съвет. С тях се прилагат европейски изисквания и се регламентира претендирането пред съда за претърпени щети при установени практики, нарушаващи правилата на конкуренцията.\r\n\tТова ще позволи на потребителите за търсят компенсации от фирми участнички в картели в случай, че Комисията за защита на конкуренцията е постановила с решение, че такъв има, а Върховният административен съд е потвърдил решението, да завеждат искове по Гражданско-процесуалния кодекс.\r\n\tТака фирмите от картела, според своето участие в него, ще са длъжни да платят обезщетение на потребителите спрямо положението, в което би бил клиентът, ако не е било извършено антитръстовото нарушение. Също така граждани и фирми ще имат право на компенсации за пропуснати ползи заедно с лихвите за периода от извършването на злоупотребата.\r\n\tУреждат се и сходни действия при установяване на незаконна надценка в предлаганите на гражданите стоки или купуваните от доставчици, както и възможността за претенции от страна на съучастници в картел един към друг чрез подаване на регресивни искове.\r\n\tПретенциите на потърпевшите обаче трябва да са подкрепени с доказателства, като такива ще са касови бележки и фактури за сделките. Предвижда се и възможност за извънсъдебни споразумения по искове от потърпевши от картели и надценки\r\n\tЗа преодоляване на трудностите при доказване на антитръстови нарушения се предлага влезлите в сила решения на КЗК да имат обвързваща сила за гражданския съд относно факта на извършване на нарушението и установяването на нарушителя, както и да се създадат норми, улесняващи достъпа на увредените лица до доказателства, включително и такива, събрани в производството пред КЗК. Предвижда се и възможността гражданският съд да налага глоби, ако фирма от картела откаже достъп до доказателствата.", "date": "2017.11.23", "title": "Право на обезщетения за пострадали от картели прие на първо четене парламентът"}
{"url": "http://www.mediapool.bg/mvr-veche-shte-spira-ot-dvizhenie-neizpravni-avtomobili-news272213.html", "text": "МВР вече може да спира временно от движение автомобили, които не са могли да преминат годишен технически прглед заради неизправност.\r\n\tТова правомощие бе прието окончателно от парламента с последните промени в Закона за МВР (ЗМВР) и в Закона за движение по пътищата (ЗДП).\r\n\t\"В случаите, когато при извършване на периодичен технически преглед се установи опасна техническа неизправност, Изпълнителна агенция \"Автомобилна информация\" уведомява Министерството на вътрешните работи за временно отнемане регистрацията на неизправното превозно средство\", записаха депутатите в ЗДП в четвъртък.\r\n\tПо думите на един от вносителите на новите текстове Цветан Цветанов, \"когато бъде оправен съответният автомобил, той може да бъде върнат обратно за да се движи по пътищата на страната\".\r\n\tСлед получаване на уведомлението за установената техническа неизправност в дадена кола, с отбелязване в автоматизираната информационна система на МВР, временно ще се отнема регистрацията и ще се уведомява собственикът. Возилото отново ще може да се ползва, когато въпросната повреда бъде отстранена и то премине успешно годишен технически преглед. В този случай няма да се налага повторна регистрация на автомобила.\r\n\tПриетите от парламента промени предвижда още тестовото внедряване на системата eCall – спешно повикване към тел. 112, направено от превозно средство при катастрофа. Системата подава спешен сигнал при задействане на въздушните възглавници на автомобила и подава автоматичен сигнал за точното време и място на катастрофата. Системата може да бъде задействана и ръчно. В началото системата ще работи само с новопроизведени автомобили, които вече задължително трябва да я имат.\r\n\tС промени в преходните и заключителни разпоредби на Закона за МВР пък бе въведена т.нар. синя карта, с която се улеснява работата на чужденци в България. С това изменение висококвалифицирани кадри от държави извън Европейския съюз ще могат да получават \"синя карта\" за престой в страната ни по облекчен режим.", "date": "2017.11.23", "title": "МВР вече ще спира от движение неизправни автомобили"}
{"url": "http://www.mediapool.bg/vedomosti-zadarzhaneto-na-kerimov-vav-frantsiya-e-preduprezhdenie-za-ruskiya-elit-news272183.html", "text": "Френски съдия предяви официално обвинение срещу руския сенатор и бизнесмен Сулейман Керимов в пране на пари с цел укриване на данъчни задължения, предаде Ройтерс, цитирайки прокурора на Ница Жан-Мишел Претр. Именно на летището в този град 51-годишният Керимов бе задържан в понеделник.\r\n\t \r\n\tСпоред руския делови всекидневник „Ведомости“ задържането на Керимов е тревожен сигнал за целия руски елит.\r\n\t \r\n\tРойтерс отбелязва, че френската правна система формалното обявяване на едно лице за разследвано често, но не винаги, води до предаването му на съд.\r\n\t \r\n\tПрокурорът Претр, цитиран от ТАСС, каза, че Керимов ще трябва да предаде руския си паспорт във френската полиция и да плати на френските власти гаранция от 5 млн. евро, за да не остане в ареста. Макар че излиза на свобода, той остава под съдебен контрол и не може да напуска пределите на департамента Алп Маритим (Крайморски Алпи) до края на следствието.\n\n\r\n\t\r\n\tПри това, отбеляза прокурорът, той \"трябва да се откаже от срещи и контакти с лица, чиито имена ние не можем да огласим\".\r\n\t \r\n\tМилиардерът Керимов, който е сенатор от Дагестан - член на руския Съвет на федерацията (горната камара на парламента), бе арестуван в понеделник вечерта на летището в Ница във връзка със следствено дело за укриване на данъци. От Кремъл заявиха, че ще направят всичко по силите си да защитят неговите правни интереси и напомниха, че той има дипломатически имунитет.\r\n\t \r\n\tСпоред руски медии Керимов е влязъл във Франция с личния си паспорт, тъй като посещението му е било частно, а не официално.\r\n\t \r\n\tВчера френското външно министерство заяви, че дипломатическият имунитет на Керимов се разпространява само върху неговите непосредствени длъжностни пълномощия. Според говорителката на министерството Аниес Ромате-Еспан, цитирана от Ройтерс, работа на съдията по делото е да установи дали предявените към Керимов обвинения са свързани със служебното му положение, за да бъде защитен той от дипломатическия си имунитет.\r\n\t \r\n\tФренски съдебен източник каза, че в центъра на разследването е придобиването на няколко луксозни недвижими имота на френската Ривиера чрез фиктивни компании, което би дало възможност на Керимов да си спести данъци, дължими на френската държава, съобщи Ройтерс.\r\n\t\r\n\tВ коментар за задържането в Южна Франция на един от най-богатите руснаци руският вестник „Ведомости“ подчертава, че реакцията на Москва на действията на френските власти показва каква е разликата в подхода на различните държави към богатството на елита и спазването на законите. Това, на което в Русия се гледа през пръсти, в чужбина може да доведе до процес и затвор, изтъква вестникът.\r\n\t \r\n\tКеримов е 21-ви в рейтинга на най-богатите бизнесмени в Русия според \"Форбс\" (състоянието му се оценява на 6,3 млрд. долара). Руските власти веднага се застъпиха за сенатора, като нарекоха задържането му \"лов на руски политици\", пише вестникът и отбелязва, че в момента на задържането си Керимов всъщност не е имал дипломатически имунитет, защото сенаторите могат да използват дипломатическите си паспорти само по време на официални посещения.\r\n\t\r\n\tРазследването на Керимов и негови доверени лица е започнало във Франция още през пролетта, казва заместник-директорът на \"Трансперанси интърнешънъл - Русия\" Иля Шуманов. Френските данъчни закони са много строги: наказателно дело се образува, ако неплатените данъци са над 5 процента от дължимите суми, укриването на данъци се наказва с глоби и затвор.\r\n\t \r\n\tКонфликтът между Запада и Русия може и да е изиграл някаква роля, но не и решаваща, по скоро става дума за проверка на изтекли данни от офшорни регистратори, смята генералният директор на Руския съвет по международните въпроси Андрей Кортунов.\r\n\t \r\n\tЗадържането на Керимов е тревожен сигнал не само за него, но и за целия руски елит, свикнал да не се опасява от съдебно преследване, обобщава \"Ведомости\". Имунитетът от неприятни въпроси и наказателно разследване действа само у дома, в Русия, а управляващата класа все пак предпочита да си купува имоти в чужбина.\r\n\t \r\n\tВ Русия е възможно да се симулира, че се спазва антикорупционното законодателство, но е много по-трудно да се принудят властите в Европа и САЩ да правят същото, пише вестникът и добавя, че в Русия може би някои са нервни от намерението на американските власти да подготвят до февруари 2018 г. списък на близки до Кремъл руски бизнесмени, на които може да бъдат наложени санкции.\r\n\t \r\n\tТогава някои представители на \"управляващия елит може да бъдат принудени да станат патриоти по неволя\", пише \"Ведомости\".", "date": "2017.11.23", "title": "\"Ведомости\": Задържането на Керимов във Франция е предупреждение за руския елит"}
{"url": "http://www.mediapool.bg/maae-iran-izpalnyava-zadalzheniyata-si-po-yadrenata-sdelka-sas-svetovnite-sili-news272214.html", "text": "Иран изпълнява задълженията си по ядрената сделка със световните сили, обяви днес генералният директор на Международната агенция за атомна енергия (МААЕ) Юкия Амано, цитиран от ДПА.\r\n\t \r\n\tАгенцията отбелязва, че така Амано е отхвърлил съмненията на САЩ за международните ядрени инспекции в Ислямската република.\r\n\t \r\n\t\"Поетите от Иран задължения се изпълняват\", обяви Амано на заседание на Управителния съвет на МААЕ.\r\n\t \r\n\tДо днес базираната във Виена агенция е имала достъп до всички места, които е трябвало да посети, отбеляза нейният генерален директор. Той обаче подчерта, че Иран трябва да превърне определените от МААЕ строги правила за инспекциите в закон, тъй като в момента те се прилагат временно.\r\n\t \r\n\tМиналия месец президентът на САЩ Доналд Тръмп заплаши, че страната му може да се оттегли от ядреното споразумение с Иран от 2015 г., припомня ДПА. Тръмп твърди, че Иран не позволява на МААЕ да инспектира някои обекти и че сделката няма да попречи на Ислямската република да произведе ядрени оръжия. Той настоява споразумението да бъде преразгледано и да включва по-строги изисквания към Иран.\n\n\r\n\t \r\n\tОстаналите страни по сделката - Великобритания, Франция, Германия, Русия и Китай - обаче не проявяват интерес към такава ревизия.", "date": "2017.11.23", "title": "МААЕ: Иран изпълнява задълженията си по ядрената сделка със световните сили"}
{"url": "http://www.mediapool.bg/mugabe-i-saprugata-mu-poluchavat-imunitet-sreshtu-sadebno-presledvane-news272215.html", "text": "Бившият президент на Зимбабве Робърт Мугабе и съпругата му Грейс ще могат да останат в страната и получават имунитет срещу съдебно преследване, заяви говорител на управляващата партия Африкански национален съюз на Зимбабве - Патриотичен фронт (ЗАНУ-ПФ), цитиран от ДПА.\r\n\t\r\n\t\"Той продължава да е наш почитан герой от освобождението. Дал е огромен принос за развитието на страната през изминалите 37 години. Нямаме нищо против Мугабе или съпругата му. Народът на Зимбабве иска той да излезе в почивка. Свободни са да останат в страната, ако желаят\", каза говорителят Саймон Кхая Мойо.\r\n\t \r\n\tВъв вторник 93-годишният Мугабе подаде оставка под огромен натиск след 37 години на власт. Той напусна поста след безкръвен военен преврат, при който армията го постави заедно със съпругата му под домашен арест.\r\n\t \r\n\tБившият министър от опозиционното Движение за демократични промени Дейвид Колтарт заяви, че не е изненадан, че няма да има съдебно преследване на Мугабе.\r\n\t \r\n\t\"Въпреки демонстрациите в Хараре в събота факт е, че в много селски райони почитат Робърт Мугабе. ЗАНУ-ПФ знае това\", каза той.\r\n\t \n\n\r\n\tЗимбабвийският президент, съпругата му и членове на партията му бяха обвинени в кръвопролитно смазване на прояви на инакомислие и корупция в големи размери.\r\n\t \r\n\tПадането от власт на Мугабе бе предизвикано от битката за наследяването на президентския пост между вицепрезидента Емерсън Мнангагва и Грейс Мугабе. Мнангагва ще положи клетва като президент в петък, отбелязва Ройтерс.\r\n\t\r\n\tСъщевременно опозицията в Зимбабве заяви, че бъдещият президент Емерсън Мнангагва трябва да разформирова всички репресивни органи, които са поддържали 37 години на власт Робърт Мугабе, съобщи Ройтерс.\r\n\t \r\n\tВ първите официални коментари след като Мугабе се оттегли от властта във вторник, основната опозиционна партия Движение за демократични промени (ДДП) каза, че споделя \"предпазлив оптимизъм\" и не е сигурна дали президентството на Мнангагва няма да е повторение на корумпирания, упадъчен и некомпетентен режим на Мугабе.\r\n\t \r\n\tГоворителят на ДДП Оберт Гуту заяви, че партията ще следи отблизо действията на новия президент особено що се отнася до разформироването на репресивния апарат.\r\n\t \r\n\tМнангагва дълги години бе съюзник на Мугабе, преди да бъде уволнен от него по-рано този месец. Бъдещия президент похвали вчера управляващата партия и заплаши \"враговете\" със смърт.\r\n\t \r\n\tВъоръжените сили разпространиха днес декларация, в която подчертават, че не е имало нарушение на конституционните правила по време на операцията от миналата седмица, довела до оттеглянето на Мугабе, съобщи Асошиейтед прес.\r\n\t \r\n\tАрмията похвали зимбабвийците за доброто им поведение на протестните демонстрации и приветства новия лидер Мнангагва. Тя изрази очакване за масово присъствие на полагането на клетвата от новия президент.\r\n\t \r\n\tУправляващата партия ЗАНУ-ПФ обяви, че събитието ще се състои на националния стадион с 60 хиляди места в столицата Хараре.", "date": "2017.11.23", "title": "Мугабе и съпругата му получават имунитет срещу съдебно преследване"}
{"url": "http://www.mediapool.bg/obshtinska-firma-shte-se-proveryava-zaradi-izvadenite-ot-bul-dondukov-paveta-news272212.html", "text": "Кметът на София Йорданка Фандъкова ще възложи цялостен одит на общинската фирма \"Софинвест\" заради съмнения на граждани и общински съветници за липсващи павета, извадени при ремонта улици в столицата. \"Ако проверката покаже някакви проблеми, лично ще сезирам прокуратурата\", обясни Фандъкова в отговор на питане на общинския съветник Иво Божков (Реформаторски блок).\r\n\tСпоред Божков не е ясна съдбата на около 8000 тона павета, извадени от столичния бул. \"Ал. Дондуков\". Ставало въпрос за 2.5 млн. гранитни блокчета, чиято продажна цена била висока.\r\n\tТвърдението на Божков беше коментар по отговор на Фандъкова по негово питане в рамките на заседанието на Столичния общински съвет. От отговора става ясно, че паветата и всички строителни материали, които могат да се използват повторно, се съхраняват в склад на общинското дружество \"Софинвест\". То отговаря за отчитането на постъпилите в склада количества, както и за изписаните от там материали. Те се давали само на фирми, които имат договори за ремонти с общината, а извадени вече павета, се ползвали за павиране на други улици.\r\n\tПри ремонта на столичния бул. \"Ал. Дондуков\" бяха наредени нови павета само в участъка от Министерския съвет до ул. \"Г. С. Раковски\", а павираната до скоро отсечка до бул. \"Васил Левски\" беше асфалтирана. Политическите спорове за това дали ремонтът е извършен качествено белязаха заседанието на Столичния общински съвет и в четвъртък. В началото на заседанието Калоян Паргов от БСП реши да подари на кмета Фандъкова инструкция за подреждане на паваж от 1936 г. с пожелание да я ползва.\r\n\tТя му отговори, че това е \"политически цирк\" и припомни, че договорът за ремонта на булеварда е до 30 ноември. За всеки ден забавяне изпълнителят \"Трейс\" щял да плаща по 77 000 лева неустойка. До подобна мярка засега едва ли ще се стигне, тъй като в момента се довършват тротоарите, а платната за движение вече са готови. Фандъкова припомни още, че евентуални забележки към качеството на ремонта ще има след окончателното му приключване, тъй като обектът още не е приет от възложителя - общината.\n\n\r\n\tВ политическата препирня се включи и Малина Едрева (ГЕРБ), която обяви, че \"нашите предци са били много умни, но БКП е направила всичко възможно, за да ги унищожи\". \"Когато чуя БСП да говори за павета ме побиват тръпки\", коментира Борислав Борисов от Реформаторския блок, имайки предвид работата в трудовите лагери, съществували при комунистически режим.\r\n\tСпорът продължи извън залата. Пред журналисти Николай Стойнев от ГЕРБ коментира насрочения за неделя протест срещу управлението на столицата, организиран от групата \"Спаси София\". Той е провокиран от спорното качество на ремонтите в града. Според Стойнев протестът е политически. Той намекна, че е инспириран от БСП, тъй като организаторите призовавали и общински съветници да се включат.", "date": "2017.11.23", "title": "Общинска фирма ще се проверява заради извадените от бул. \"Дондуков\" павета"}
{"url": "http://www.mediapool.bg/borisov-ako-zagovorim-s-makedoniya-za-ezika-mozhe-da-doidat-i-tankove-news272216.html", "text": ", коментира премиерът Бойко Борисов в четвъртък след общото българо-македонско правителствено заседание в македонския град Струмица. \r\n\t \r\n\tТой подкрепи за пореден път евроатлантическата перспектива на Западните Балкани коментира, че . \r\n\t \r\n\tПопитан за мнението му за македонския език Борисов коментира на шега: \n\n\r\n\t \r\n\t каза Борисов.\r\n\t \r\n\t, посочи той.\r\n\t \r\n\t\r\n\t \r\n\tОсвен общото правителствено заседание се проведе и двустранна среща между премиерите Бойко Борисов и Зоран Заев. Тя се състоя във Водочкия манастир, който Заев определя като едно от най-красивите места на родния му град Струмица.\r\n\t \r\n\t, каза от свя страна Заев. \r\n\t \r\n\t\r\n\t \r\n\tБългария постави в центъра на европейското си председателство Западните Балкани, но още в началото на следващата година е много вероятно на преден план отново да излезе спорът с Македония около общата ни история и език.\r\n\t \r\n\tВ петък външните министри на двете държави Екатерина Захариева и Никола Димитров се срещнаха в рамките на общото правителствено заседание в Струмица и поеха ангажимент договорът за добросъседство, който бе подписан през лятото, до края на годината да влезе в сила. За целта той трябва да бъде ратифициран от националните парламенти.\r\n\t \r\n\tВ България не се очаква да има проблеми, но в Македония близката до Русия опозиционна партия на бившия премиер Никола Груевски ВМРО – ДПМНЕ разгърна мощна кампания срещу документа и обяви, че ще гласува против него в парламента.\r\n\t \r\n\tВ договора е предвидено до три месеца след влизането му в сила двете държави да формират съвместна експертна комисия, която да реши спорните въпроси около историята и образованието. Именно това се очертава и като най-значимият тест пред договора. В него не е предвидено кои историци и по какви критерии да влязат в комисията, която трябва \"обективно и основано на автентични исторически извори\" да тълкува историческите събития.\r\n\t \r\n\t\r\n\t \r\n\tСпоред премиерите на Македония и България Зоран Заев и Бойко Борисов църквите на двете страни трябва да последват примера с договора за приятелство и добросъседство.\r\n\t \r\n\t, каза Зоран Заев.\r\n\t \r\n\tБорисов от своя страна сподели, че винаги, когато тръгва да прави нещо важно, отива в църква или манастир.\r\n\t \r\n\t, каза Борисов.\r\n\t \r\n\tПреди близо две седмици македонската православна църква поиска да припознае и признае БПЦ като майка-църква, която първа я приема и признава нейната автокефалност.\r\n\t \r\n\tМакедонската православна църква е създадена в края на Втората световна война, но до днес не е призната от никоя православна църква.\r\n\t \r\n\t\r\n\t \r\n\tВ петък първите дипломати подписаха и платформа за активизиране на сътрудничеството между двете министерства. Целта е да се създадат работещи механизми за изпълнение и преглед на договора и да се синхронизират позитивни послания, които да работят за преодоляване на негативните обществени нагласи.\r\n\t \r\n\tОт българското външно министерство съобщиха, че то ще финансира шест проекта на стойност 380 000 евро в подкрепа на Македония. Първият от тях е вече факт - доставка на автомобил на хора със специални потребности.\r\n\t \r\n\tДругите проекти са свързани с интеграцията на деца аутисти и саниране на най-голямото училище в Скопие.\r\n\t \r\n\tДвамата министри обсъдиха финансирането на коридор номер 8 и другите проекти за свързаност в региона.\r\n\t \r\n\t\r\n\t \r\n\tВ рамките на визитата вицепремиерите и министри на отбраната Красимир Каракачанов и Радмила Шекеринска подписаха и споразумение за обучаването на македонски танкисти у нас.\r\n\t \r\n\tТе ще се учат да управляват танкове Т-72.\r\n\t \r\n\tТака сътрудничеството по \"танкова\" линия продължава, след като по времето на премиера Иван Костов България дари на Македони танкове Т 55.", "date": "2017.11.23", "title": "Борисов: Ако заговорим с Македония за езика, може да дойдат и танкове"}
{"url": "http://www.mediapool.bg/paten-politsai-e-zadarzhan-s-podkup-v-haskovo-news272232.html", "text": "Пътен полицай е задържан по време на смяна с подкуп в Хаскоро, съобщи бТВ.\r\n\tУниформеният е заподозрян, че е поискал рушвет, за да регистрира с предимство автомобил в КАТ.\r\n\tСлужителят на МВР е инспектор в група \"Регистрация и отчет\", дългогодишен служител в КАТ – Хасково.\r\n\tТой е задържан с пари по време на смяна в контролно-техническия пункт, където се регистрират новите автомобили.\r\n\tАрестът му е извършен при операция на отдел \"Вътрешна сигурност\" в МВР по сигнал, че служителят иска дребни суми в брой, за да регистрира с предимство.", "date": "2017.11.23", "title": "Пътен полицай е задържан с подкуп в Хасково"}
{"url": "http://www.mediapool.bg/dzhihadisti-zaplashiha-vatikana-s-atentat-po-koleda-news272233.html", "text": "Терористична групировка, свързана с \"Ислямска държава\", заплаши Ватикана с атентат в навечерието на Коледа, предаде британското издание \"Кетълик хералд\".\r\n\tИзданието се позовава на Института за изследване на медиите в Близкия изток, който съобщи за джихадистки плакат, на който е изобразена кола, насочила се към базиликата \"Св. Петър\" в Рим.\r\n\tОсвен колата, на него има и надпис \"Кръв по Коледа, почакайте\". Според информацията на института плакатът е дело на Wafa Media Foundation – пропаганден канал, свързан с ИД.\r\n\tГрупировката разпространи и плакат с изображение на обезглавения папа Франциск. Тази година в една от молитвите си папата припомни за жертвите на нападенията на ислямисти по целия сват.\r\n\t\"Молим Господ да обърне сърцата на терористите и да освободи света от омразата и убийствената глупост, която злоупотребява с името Божие, разпространявайки смърт\", каза светият отец, цитиран от Радио \"Ватикана\".", "date": "2017.11.23", "title": "Джихадисти заплашиха Ватикана с атентат по Коледа"}
{"url": "http://www.mediapool.bg/v-polza-na-polititsi-i-oligarsi-se-okazaha-finite-nastroiki-v-darzhavnata-banka-za-razvitie-news272217.html", "text": "Прокламираните от икономическото министерство като  в държавната Българска банка за развитие (ББР) се оказаха всъщност в полза на политици и олигарси, след като акционерите във финансовата институция одобриха на събранието си на 13 ноември промени в устава на банката и в Надзорния й съвет.\r\n\tСрещу това остро възразиха в четвъртък десните формации \"Да, България“, ДСБ/Нова Република, \"Зелените“, БЗНС и ДЕОС, които призоваха за нови промени в устава, с които да се ограничи до 1 млн. лв. размерът на предоставения кредит към една фирма или свързани в група дружество. Петте партии настояват още от управата на банката да бъде отстранен един от тримата й изпълнителни директори – Стоян Мавродиев, който, въпреки спорното си минало, вероятно ще стане главен изпълнителен директор на ББР. Досега такъв нямаше, а тримата шефове заедно ръководеха финансовата институция, като решенията се взимаха със съгласието на два от тях.\r\n\tТака както министърът на икономиката Емил Караниколов обясняваше, че ще върне банката към същността й да финансира дребния бизнес, така от приетите поправки в устава, публикувани в търговския регистър, става ясно, че посоката е точно обратната – към финансирането на олигарсите и политически лица.\r\n\tДосега банката имаше таван за предоставяне на кредити на една компания или на свързани в група юридически лица. Той беше 10 процента от собствения й капитал или около 60 млн. лв. С одобрените преди десет дни корекции вече банката ще може да предоставя заеми и за по-големи суми. Записано е, че \"експозиции към един клиент или група свързани клиенти, чийто размер надхвърля 5 процента от капитала на банката, се предоставят от управителния съвет само след разрешение от надзорния съвет\". Това означава, че на практика вече ще могат да се отпускат заеми до 25 на сто от капитала на банката, каквото е европейското изискване, и в случая става въпрос за до 150 млн. лв.\r\n\tФактически държавната банка ще работи много малко пряко с дребния бизнес – само за предекспортно и експортно кредитиране, а пари за малките и средни фирми ще предоставя основно чрез други търговски банки по схема за он-лендинг финансиране.\r\n\tТова ще е за сметка на вкараната вече възможност да се кредитират фирми на политически лица и дори организации и дружества на партии, създадени с различни цели, включително и за разпространяване на пропагандни материали.\r\n\tДопълнено е и финансиране за дружества, реализиращи стратегически обекти от национално и регионално значение, което вероятно отваря вратичка за отпускане на заеми на фирми, които при други условия не биха покрили изискванията на кредитиране.\r\n\tДруга промяна е и въвеждането на фигурата на главен изпълнителен директор, който трябва да бъде избран измежду тримата сегашни изпълнителни директори и председателя на надзорния съвет, който до миналата седмица бе Атанас Кацарчев, но той и Кирил Ананиев напускат контролия орган на банката. На тяхно място влизат доскорошниятшеф на Агенцията за приватизация и следприватизационен контрол Митко Симеонов, който наследи поста, след като Караниколов бе избран за министър, и Велина Бурска.\r\n\tОчакванията са главен изпълнителен директор на ББР да стане Стоян Мавродиев, срещу чийто избор въобще за шеф на банката бе силно оспорван от петте десни формации.\r\n\t   \r\n\tСпоред тях с решенията на акционерното събрание \"нищо не остана от заявения от принципала на банката Емил Караниколов фокус върху малки и средни предприятия\". В позицията им се посочва, че новият устав на банката позволява охолно финансиране с държавни пари, а едноличен ръководител на ББР ще е бившият \"провален шеф на Комисията за финансов надзор (КФН) Стоян Мавродиев, пропуснал пирамидата КТБ\"\r\n\tДесните партии се възмущават, че ББР вече ще отпуска кредити до 150 млн. лв. на олигарси, политици като Георги Гергов и подобни корпулентни кредитоискатели, вместо  да финансира малки и средни предприятия, чиито финансови нужди обикновено са под 1 млн. лева.\r\n\t\"Всички тези промени в устава водят до основен извод – ББР ще финансира високопоставени политици и едри бизнесмени по неясни критерии и под едноличното ръководство на Мавродиев\", посочват в позицията си \"Да, България“, ДСБ/Нова Република, \"Зелените“, БЗНС и ДЕОС..\r\n\tСпоред тях\" парите на данъкоплатците са под риск, под риск е и банковата система и на този фон звучат кухо думите на председателя на Асоциацията на търговските банки – Петър Андронов, че \"банковата система се намира в отлично състояние“.\r\n\tТе настояват веднага да се промени управителният съвет на ББР, както и нейният устав - така че банката да работи за българските предприемачи.\r\n\t\"Тази банка трябва да дава кредити максимум до 1 млн. лв на един бизнес, както и да дава кредитни линии и гаранции на другите банки за финансиране на малки и средни предприятия. При стриктно спазване на забрана за финансиране на бизнеси на свързани с лица, заемащи ръководни или изборни длъжности в партии, правителство, областни управи, общини или държавни агенции и регулатори\", пишат петте формации.\r\n\tПо тяхно мнение банката не се нуждае от главен изпълнителен директор и трябва да остане досегашното изискване за до трима равнопоставени изпълнителни членове. \"Изключителните правомощия, разписани на главния изпълнителен директор, особено ако тази длъжност заеме провалилият се с КТБ бивш председател на КФН Стоян Мавродиев, ще елиминират възможностите за справедливо кредитиране на дребния и среден бизнес в България\", заявяват десните формации.", "date": "2017.11.23", "title": "В полза на политици и олигарси се оказаха \"фините\" настройки в държавната Банка за развитие"}
{"url": "http://www.mediapool.bg/deputati-dadoha-zelena-svetlina-na-nzok-da-ne-plashta-novi-lekarstva-i-deinosti-news272234.html", "text": "Иновативни лекарства и нови медицински дейности няма да бъдат плащани от Националната здравноосигурителна каса (НЗОК) през следващата година, решиха депутатите от парламентарната бюджетна комисия в четвъртък при второто четене на Закона за бюджета на здравно-осигурителния фонд. Така спорната забрана, която беше посрещната с неодобрение от болници, пациентски организации и опозицията в парламента, е само на крачка от окончателното й приемане в зала.\r\n\t дойде от финансовото министерство и лично от зам.-министъра на финансите и доскорошен председател на Надзорния съвет на касата Кирил Ананиев, който в последствие стана министър на здравеопазването. То претърпя малки корекции по предложение на депутати от ГЕРБ, така че все пак НЗОК да сключва договори с нови отделения на места, където такива медицински дейности не се извършват. Така ако в даден град отвори врати отделение по инвазивна кардиология и до момента такава дейност не се извършва, то ще бъде финансирано. Но ако в град като София или Пловдив бъде отворена поредната ортопедия, тя няма да получи договор и финансиране от НЗОК.\r\n\tСъщо по предложение на ГЕРБ изрично беше записано, че мораториумът няма да важи за генерични медикаменти, макар че от самото начало той е насочен към иновативните лекарства с нови молекули.\r\n\tПредложението мораториумът да отпадне за генериците според председателя на здравната комисия Даниела Дариткова (ГЕРБ) ще даде възможност за по-ефективното изразходване на средствата, а оттам и по-добър достъп до лекарства.\r\n\tМораториумът за иновативните лекарства обаче се запазва, което  през следващата година за български пациенти около 17 нови терапии. Сред тях са медикаменти за онкологични и онкохематологични заболявания, ревматоиден артрит и др. като шест от тях са препоръчани за заплащане от здравната каса след като са преминали оценка на здравните технологии. Отделно от това за иновативните терапии компаниите са договорили отстъпки от цената с НЗОК, което е условие, за да могат да бъдат финансирани от здравния фонд.\n\n\r\n\tИкономиите от мораториума за плащане на иновативни лекарства се очаква да са около 25 млн. лева за следващата година.\r\n\tЗабраната за финансиране на нови медикаменти и медицински дейности беше  от Ананиев в качеството му на шеф на надзора на касата при първото четене на бюджета с това, че по този начин увеличението от 400 млн. лева няма да бъде “изядено“ от нови лекарства и дейности, а ще бъде инвестирано в настоящия пакет медицински дейности, като парите отидат за увеличение на цените на някои силно подценени клинични пътеки.\r\n\tОсвен това бюджетната комисия прие и друго предложение на депутати от управляващото мнозинство - за увеличаване на парите в извънболничната помощ с 27 млн. лева за сметка на по-малък резерв за непредвидени и неотложни разходи.\r\n\tСъс 7 млн. лв. повече ще са средствата за първичната извънболнична помощ за 2018 г., със 7 млн. лв. ще е увеличението за специализираната извънболнична помощ, с 3 млн. лв. ще е по-голям бюджетът за медикодиагностичните дейности и с 10 млн. лв. повече ще са средствата за стоматологична дейност.\r\n\tУвеличаването на парите за извънболничната помощ беше сред основните искания и на съсловната лекарска организация и сдружението на общопрактикуващите лекари.\r\n\tТака резервът на касата от 114.5 млн. лева, който догодина ще е едва 3% вместо досегашните 10%, ще изтънее допълнително заради увеличаването на парите в извънболничната помощ.", "date": "2017.11.23", "title": "Депутати дадоха зелена светлина на НЗОК да не плаща нови лекарства и дейности"}
{"url": "http://www.mediapool.bg/mediapool-poluchi-globalno-otlichie-za-marketingov-uspeh-news272235.html", "text": "Кампанията на Mediapool \"Ти си това, което четеш\" бе класирана първа в категорията за социална, медийна и политическа кампания и получи глобално отличие за маркетингов успех в десетия конкурс за наградите . В сряда вечерта на официална церемония бяха връчени статуетките и в останалите категории \"Стоки“, \"Услуги“, \"Промоции“ и \"Корпоративни комуникации“.\r\n\tОще с първото си участие в конкурса, Mediapool получи приз в оспорвана конкуренция на тазгодишното издание на наградите, което отбеляза ръст на заявките за участие с 21 процента спрямо 2016 г. Наградата носи и точки за националния Effie Index България, както и за глобалния The Effie Effectiveness Index, който обобщава резултатите на финалистите и победителите от конкурсите по света и публикува класация на най-ефективните компании, агенции и търговски марки.\r\n\tНаградите Effie се присъждат на базата на най-важния критерий за успешна комуникация – нейната ефективност, и на международно ниво се ползват с авторитета на стандарт за успешно комуникиран бранд. На световно ниво наградите почти 50 години отличават идеите, които работят, и се радват на признание едновременно сред рекламодателите и комуникационните агенции по света, насърчавайки съвместните им усилия за създаване на ефективна реклама.\r\n\tУ нас конкурсът се провежда от 2007 г. насам от Българската асоциация на комуникационните агенции по лиценз на Effie Worldwide Inc. Той покрива всички комуникационни канали на българския пазар, за да отличи онези кампании и маркетингови практики, които са доказали максимална ефективност по измерими критерии.\r\n\tНа церемонията в сряда бяха връчени две златни, четири сребърни и седем бронзови награди като не във всички категории имаше от всички видове награди.\n\n\r\n\tКампанията на Mediapool е съвместна разработка с агенция Saatchi & Saatchi Sofia, за дизайна и анимацията на кампанията е отговорно Four Plus Studio, а звукозаписът е дело на Brambar Studio.\r\n\tЕто всички призьори в конкурса EFFIE България 2017:\r\n\t\r\n\t\r\n\t\r\n\tКлиент: Carlsberg Bulgaria\r\n\tАгенция: Noble Graphics\r\n\tМедиа агенция: ББДО Груп/Медия Дайрекшън ОМД\r\n\tСтудио за видео продукция и анимация: ROBO\r\n\t\r\n\t\r\n\tКлиент: The Coca Cola Company\r\n\tАгенция: Noble Graphics\r\n\tМедиа агенция: ZAC\r\n\t\r\n\t\r\n\tКлиент: Carlsberg Bulgaria\r\n\tАгенция: Noble Graphics\r\n\tМедиа агенция: ББДО Груп/Медия Дайрекшън ОМД\r\n\t\r\n\t\r\n\tКлиент: Загорка АД\r\n\tАгенция: All Channels Communication\r\n\tМедиа агенция: МедиаС Ком\r\n\tПродуцентска компания: Filmmaker\r\n\t\r\n\t\r\n\tКлиент: Загорка АД\r\n\tАгенция: All Channels Communication\r\n\tМедиа агенция: МедиаС Ком\r\n\tПродуцентска компания: Filmmaker\r\n\t\r\n\t\r\n\tКлиент: Avendi\r\n\tАгенция: A Team\r\n\tМедиа агенция: Knoway\r\n\tМедиа агенция: Аргент-2002\r\n\t\r\n\t\r\n\tКлиент: Санофи България\r\n\tАгенция: Publicis Sofia\r\n\tМедиа агенция: Zenith\r\n\tПроизводство и дизайн: Уасаби\r\n\t\r\n\tКлиент: Ростар БГ\r\n\tАгенция: Nitram\r\n\tТорти Неделя. И за малките моменти\r\n\tКлиент: Неделя. The cake company.\r\n\tАгенция: Saatchi & Saatchi Sofia\r\n\t\r\n\tКлиент: Загорка АД\r\n\tАгенция: Next DC\r\n\tBTL: QWERTY\r\n\tМедиа агенция: МедиаС Ком\r\n\t\r\n\t\r\n\t\r\n\tКлиент: Пощенска банка\r\n\tАгенция: ББДО Груп/Графити ББДО\r\n\tДигитална агенция: FCB Sofia\r\n\tМедийна комуникация: Direct Media Kres\r\n\tПР и дигитална агенция: ББДО Груп/Проксимити София\r\n\t\r\n\t\r\n\tКлиент: Пощенска банка\r\n\tАгенция: ББДО Груп/Графити ББДО\r\n\tДигитална агенция: FCB Sofia\r\n\tМедийна комуникация: Direct Media Kres\r\n\tПР и дигитална агенция: ББДО Груп/Проксимити София\r\n\t\r\n\t\r\n\tКлиент: Lidl България\r\n\tАгенция: Saatchi & Saatchi Sofia\r\n\t\r\n\tКлиент: Мобилтел\r\n\tАгенция: KNOWAY\r\n\tМедиа агенция: Mindshare\r\n\tПродуцентска къща: Чучков Брадърс Студио\r\n\tПродуцентска къща: Фифт Дигрии\r\n\tПР: Юнайтед партнърс\r\n\t\r\n\t\r\n\t\r\n\tКлиент: Теленор България\r\n\tАгенция: DDB Sofia\r\n\tМедиа агенция: PHD Bulgaria\r\n\t\r\n\tКлиент: Lidl България\r\n\tАгенция: KNOWAY\r\n\t\r\n\t\r\n\t\r\n\tКлиент: Икономедия\r\n\tАгенция: Noble Graphics\r\n\tСтудио за видео продукция и анимация: ROBO\r\n\tАудио студио: Brambar Studio\r\n\t\r\n\t\r\n\tКлиент: Telus International Europe\r\n\tАгенция: ББДО Груп/Проксимити София\r\n\tМедиа агенция: ББДО Груп/Медия Дайрекшън ОМД\r\n\t\r\n\t\r\n\t\r\n\tКлиент: Медияпул\r\n\tАгенция: Saatchi & Saatchi Sofia\r\n\tДизайн и анимационно студио: Four Plus Studio\r\n\tЗвукозаписно студио: Brambar Studio\r\n\t\r\n\t\r\n\tКлиент: Българска асоциация на комуникационните агенции\r\n\tАгенция: ББДО Груп/Графити ББДО\r\n\tПР и дигитална агенция: ББДО Груп/Проксимити София\r\n\tДигитална агенция: МетодияУеб\r\n\t\r\n\t\r\n\tКлиент: Майко Мила / Айрън Бюти\r\n\tАгенция: Noble Graphics\r\n\tВсяка кампания, която е получила награда или е финалист в EFFIE БЪЛГАРИЯ 2017, се включва в класацията на Effie Еffectiveness Index.  Агенцията, подала заявката за участие, както и рекламодателят и търговската марка получават 8 точки при завоюване на златна награда Effie, 6 точки за сребро, 4 точки за бронз и 2 точки, ако са сред финалистите. Агенциите, ангажирани в кампанията и отбелязани в заявката, получават половината от тези точки.\r\n\tБългарското класиране за Effie Bulgaria Effectiveness Index за 2017 година:\r\n\t\r\n\tПърво място:    NOBLE GRAPHICS, 28 точки\r\n\tВторо място:     ББДО ГРУП/ ГРАФИТИ ББДО, 16 точки\r\n\tТрето място:     ББДО ГРУП/ПРОКСИМИТИ СОФИЯ, 12 точки\r\n\t\r\n\tПърво място:     CARLSBERG BULGARIA, 14 точки\r\n\tВторо място:     ПОЩЕНСКА БАНКА, 12 точки\r\n\tТрето място:     ЗАГОРКА АД, 10 точки\r\n\t\r\n\tПърво място:     ПОЩЕНСКА БАНКА, 12 точки\r\n\tВторо място:     ШУМЕНСКО, 8 точки\r\n\tТрето място:     КОКА-КОЛА, 6 точки\r\n\t                           ПИРИНСКО, 6 точки\r\n\t                           DNEVNIK.BG, 6 точки\r\n\t                           MEDIAPOOL.BG, 6 точки", "date": "2017.11.23", "title": "Mediapool получи глобално отличие за маркетингов успех"}
{"url": "http://www.mediapool.bg/glasuvaneto-na-darzhavniya-byudzhet-veche-e-palna-formalnost-news272236.html", "text": "Гласуването на бюджета на държавата в парламента на практика вече е само формалност. \"Няма основни промени между първото и второто четене на Бюджет 2018\", призна председателят на бюджетната комисия в парламента Менда Стоянова (ГЕРБ) след приемането на второ четене на финансовия план на държавата за догодина.\r\n\tСтоянова каза, че са одобрени само няколко \"фини настройки\" като например увеличаването на средствата за Националната библиотека \"Св. Св. Кирил и Методий\", осигуряването на 8.1 млн. лв. за вдигане на заплатите на работещите в психиатричните диспансери, кръвните центрове и детските домове и допълнителни средства за представителни разходи на общинските служители. Така на практика Министерството на финансите успя да прокара почти на 100 процента текстовете, които бе предложило, а над 90% от предложенията на депутатите не бяха приети. По повечето от тях не се състоя и никаква дискусия.\r\n\tКато се прибави и фактът, че Сметната палата ежегодно констатира мащабни корекции, които МФ и правителството правят през годината при изпълнението на приетия от депутатите бюджет, може да се заключи, че Народното събрание вече е почти безгласна буква по отношение на най-важния финансов закон в държавата.\r\n\tПри управлението на ГЕРБ парламентът допълнително реши да се сниши пред изпълнителната власт, като одобри абсолютно безличен и безгласен Фискален съвет (с изключение единствено на влизащия в състава му Любомир Дацов), който де юре би трябвало да е професионален коректив на прогнозите и сметките на МФ, заложени в бюджета. Реално съветът, оглявяван от бившия депутат от ГЕРБ Борис Грозданов, гледа да работи максимално опортюнистично и мълчаливо.\r\n\tПоради скоростното приемане без корекции на трите най-важни бюджета за догодина – на НОИ, на здравната каса и на цялата държава, опозицията почти се отказа да води дебат с ГЕРБ по конкретните текстове. Това позволи разпоредби в обем от около 280 страници да бъдат изгласувани за малко над два часа. \n\n\r\n\tПри гласуването например на текстовете за субсидиите за общините, където традиционно има най-много предложения от народни представители, Менда Стоянова директно обяви, че парламентът няма капацитет да внася промени нито по формулата на субсидиите, нито по конкретните суми. Това обаче трябвало да се преосмисли в бъдеще, за да не се дават изравнителни субсидии на големи общини като София и Пловдив, пожелателно сподели мислите си Стоянова.\r\n\tРумен Гечев от БСП защити по-въодушевено единствено предложението на левицата за повишаване на заплатите на преподавателите в университетите и БАН. \"Срам ме е да говорим по тази тема. Това е престъпление. Няма такава страна с геноцид към учените нито в Европа, нито в Африка\", заяви Гечев, който самият е професор. Предложението му обяче не мина с обяснението от страна на Стоянова, че то струва 112 млн. лв. По думите й бюджетът за догодина предвижда да се отпуснат 65 млн. лв. за наука, но не като заплати \"на калпак\", а на проектен принцип.\r\n\tСтоянова се обяви против предложенията на БСП относно т. нар. \"алтернативен бюджет на левицата\", защото той предвиждал 1.3 млрд. лв. допълнителни приходи от борба със сивата икономика, които изобщо не били сигурни, а също и увеличаване на дефицита и съответно – на дълга, с 900 млн. лв.\r\n\tОще при представянето на Бюджет 2018 от МФ стана ясно, че той има известен . Според сметките на ведомството на Владислав Горанов образованието догодина ще получи допълнителни 490 млн. лв. спрямо плана за 2017 г., здравеопазването – 500 млн. лв. повече, социалната сфера – 740 млн. лв. повече, а сектор \"Сигурност\" - с 280 млн. лв. повече, основно за увеличение на заплатите.\r\n\tДогодина разходите на държавата се очаква да бъдат с 4.4 млрд. лв. повече в сравнение с очакваните през 2017 г. През 2018 г. фискът планира да похарчи 39.3 млрд. лв. при 34.9 млрд. лв. очаквано изпълнение тази година.\r\n\tВсъщност голямата част от ръста на разходите е заложен в частта \"капиталови разходи\", тоест за строителство и ремонти, но той е много зависим от степента на изпълнение на европроектите. Например за 2017 г. бяха заложени капиталови разходи за 6.2 млрд. лв., но се очаква да се реализират само 4 млрд. лв. Финансовото министерство очевидно разчита догодина изоставането да се навакса, като отново залага 6.2 млрд. лв. капиталови разходи.\r\n\tРумен Гечев обаче силно разкритикува практиката на МФ да не изпълнява капиталовите си разходи в рамките на около 2 млрд. лв. и по този начин да отчита изкуствен \"излишък\". Затова депутатът се закани да задава въпрос по тази тема на финансовия министър Владислав Горанов на всеки три месеца.\r\n\tС изключение на почакването на пенсионната осигуровка и акциза върху цигарите догодина ставките на основните данъци се запазват. През 2018 г. фискът очаква да събере с 3.3 млрд. лв. повече в сравнение с 2017 г. Залага се данъчно-осигурителните приходи да бъдат с 1.9 млрд. лв. повече от събраните тази година.\r\n\tЗа 2018 г. е заложен дефицит от 1.1 млрд. лв. или 1% от БВП, като стремежът е да се стигне до нулев дефицит. Очаква се държавният дълг в края на 2017 г. да достигне 23.6 млрд. лв., а догодина да се свие до 23.5 млрд. лв. или 22.3% от БВП.\r\n\tОкончателното гласуване на Бюджет 2018 в пленарна зала се очаква следващата седмица.", "date": "2017.11.23", "title": "Гласуването на държавния бюджет вече е пълна формалност"}
{"url": "http://www.mediapool.bg/galap-spored-blizo-80-ot-balgarite-predsrochni-izbori-ne-sa-neobhodimi-news272237.html", "text": "Трима от всеки четирима българи смятат, че Димитър Главчев е постъпил правилно, като е подал оставка, 79% казват, че предсрочни избори на този етап не са необходими. За текспресен телефонен сондаж на \"Галъп интернешънъл\" по актуални теми, публикуван в четвъртък.\r\n\tСондажът е проведен сред 802 души между 20 и 22 ноември чрез телефонно интервю по панелна методика, която осигурява представителност на данните за пълнолетното население в страната.\r\n\tМнозинство от 60% не одобрява действията на Димитър Главчев с изгонването на Корнелия Нинова. 30% ги одобряват, а останалите се колебаят. Българите явно са възприели действията на доскорошния председател на НС като прекомерни, а и оценката, която самият Бойко Борисов им даде, също е повлияла на мненията, отбелязват социолозите.\r\n\tМнозинство от 54% се съгласява с мнението, че с действията си Главчев всъщност е навредил именно на ГЕРБ и Борисов. 30 на сто пък се противопоставят на това мнение (главно привърженици на ГЕРБ), а останалите се колебаят. По всичко личи, че оставката действително е спестила сериозни последващи проблеми за управляващите, отбелязват от агенцията.\r\n\tСпоред 60% от анкетираните не е нормално председателят на парламента да гони председателя на опозицията. 33% нямат против изгонването на лидера на опозицията – отново преди всичко привърженици на ГЕРБ. Останалите се колебаят. Обществото ни очевидно запазва известен демократичен рефлекс, заключават от \"Галъп\".\r\n\tНа този фон, закономерно, мнозинство от 73% смятат, че Главчев е постъпил правилно, като е подал оставка. 16% са на обратното мнение, а една десета се затрудняват да отговорят. Това мнозинство от близо три четвърти доказва, че намесата на Борисов и оставката на Димитър Главчев, е предотвратила реален проблем за управляващата формация.\r\n\tМеханизмът на бързите оставки явно отново е помогнал за опазване на относителната стабилност и това личи и в данните от въпроса за евентуални нови предсрочни избори.\r\n\tМнозинство от 79% казват, че предсрочни избори на този етап не са необходими.\r\n\t39% одобряват избора на Цвета Караянчева за председател на Народното събрание, а 29% са против. Тук картината на нагласите не е така категорична, като в предходните въпроси. Привържениците на ГЕРБ преимуществено застават зад избора на Караянчева, но част от привържениците на БСП също й дават кредит на доверие, допълват от агенцията.", "date": "2017.11.23", "title": "Галъп: Според близо 80% от българите предсрочни избори не са необходими"}
{"url": "http://www.mediapool.bg/bsp-dari-fandakova-s-pravilnik-za-redene-na-paveta-ot-1936-g-news272238.html", "text": "БСП подари на столичния кмет Йорданка Фандъкова правилник за редене на павета от 1936 г., за да й служи като учебник. Това стана по време на заседанието на Столичния общински съвет в четвъртък.\r\n\tПоводът за подаръка са последните ремонти, заради които общината беше критикувана от граждани и неправителствената организация \"Спаси София\".\r\n\t\"Това е нещо като принос от групата на БСП-София в помощ на г-жа Фандъкова в тежката й задача по запазването и пренареждането на паветата в София\", каза лидерът на социалистите Калоян Паргов. Според него липсва достатъчно контрол и експертност в работата на кмета и на Столична община.\r\n\tПаргов обясни, че преди повече от 80 г. в София са се вълнували от това как трябва да се редят павета ефективно, така че настилката да не бъде нарушавана и затова са написали правилник.\r\n\t\"Ние считаме, че този правилник трябва да влезе в употреба и да служи на г-жа Фандъкова и Столична община като учебник по редене на павета, за да може да се обучат те, да се обучат и тези, които правят каменно-паважни настилки, и да знаят, че не е много лесна работа и това е било занаят\", каза още Паргов.", "date": "2017.11.23", "title": "БСП дари Фандъкова с правилник за редене на павета от 1936 г."}
{"url": "http://www.mediapool.bg/rumanskoto-pravitelstvo-otselya-sled-vot-na-nedoverie-v-parlamenta-news272239.html", "text": "Румънското правителство, което встъпи в длъжност през юни тази година, оцеля след вот на недоверие в парламента, предаде агенция Аджерпрес в четвъртък. Вотът бе внесен от опозиционните Национално-либерална партия, \"Съюз за спасение на Румъния\" и партия \"Народно движение\".\r\n\t \r\n\tВ подкрепа на вота на недоверие гласуваха 159 депутати, трима бяха против, а 23-ма се въздържаха. За да бъде свалено правителството, трябваха поне 233 гласа.\r\n\t \n\n\r\n\tДемократичният съюз на унгарците в Румъния се въздържа при гласуването, а депутатите от управляващата коалиция напуснаха пленарната зала преди вота.\r\n\t \r\n\tПровалът на вота не е изненада, защото от 465 депутати и сенатори 243 са от управляващата коалиция.\r\n\t \r\n\tДокато течаха дебатите за вота, пред сградата на парламента имаше антиправителствена демонстрация, в която участваха няколко хиляди души.", "date": "2017.11.23", "title": "Румънското правителство оцеля след вот на недоверие в парламента"}
{"url": "http://www.mediapool.bg/tsatsarov-razmisli-borisov-shte-bade-razpitan-za-deputatite-narkotrafikanti-news272240.html", "text": "Прокуратурата ще извика на разпит премиера Бойко Борисов за изказването му, че в парламента има депутати, замесени в трафик на наркотици. Това обяви главният прокурор Сотир Цацаров в четвъртък след участието си в заседанието на парламентарната комисия за контрол на службите.\r\n\t\"Проверката, за която ни сезираха, относно думи на премиера за наркотрафиканти в парламента, ще приключи бързо в рамките на десетина дни. А съответният наблюдаващ прокурор ще снеме обяснение от лицето, казало тези думи, а именно – от министър-председателя\", каза Цацаров.\r\n\tСамо преди седмица главният прокурор бе на друго мнение и обяви, че прокуратурата не бива да си \"хаби ресурса\" като се занимава с тази проверка.\r\n\t\"Нашата проверка за думите на премиера е започнала по сигнали, подадени от гражданин, от \"Боец\" и \"Възраждане\" (граждански движения – б.р.). А сигналът от днес (четвъртък), присъединен към започналата проверка, е от БСП. При предишно пребиваване в тази сграда бях попитан ще се самосезирам ли по случая, на което отговорих, че потенциалът на прокуратурата не бива да се използва за разчистване на политически сметки, че не бих се самосезирал за нито едно такова изказване, направено било то от премиера или от лидера на опозицията\", припомни Цацаров.\r\n\tПосле допълни: \"Въпреки всичко ние сме длъжни да направим проверка след подадените сигнали. Това не е криминален, а политически проблем и той се прави само, за да се вдига политически шум\".\r\n\tЗа последно премиерът Бойко Борисов бе на разпит в столичното следствие преди точно една година, след като беше подал оставката на втория си кабинет. Конкретният повод бе делото за ваксините срещу здравния министър Петър Москов.\r\n\tПо ирония косвеният повод за сегашния му разпит отново е бивш здравен министър – Николай Петров. На 12 ноември Борисов се опита да замаже случая с отстраняването на Петров заради съмнителни обществени поръчки със следното изказване:\r\n\t\"Ние като морален жест приехме оставката на здравния министър Николай Петров, в същото време в парламента продължават да стоят хора, които са замесени с наркотрафик, хора, които са купували гласове, и то от затворници, хора, които наричат българите дебили.\"\r\n\tИ досега премиерът не е обяснил кои са тези депутати, замесени в наркотрафик. Неговият заместник в ГЕРБ и бивш вътрешен министър Цветан Цветанов вече каза, че не знае да има такива народни представители.", "date": "2017.11.23", "title": "Цацаров размисли: Борисов ще бъде разпитан за депутатите-наркотрафиканти"}
{"url": "http://www.mediapool.bg/patriarhat-uveril-prezidenta-v-dobrata-volya-za-blagopoluchno-reshenie-po-iskaneto-na-makedonskata-tsarkva-news272241.html", "text": "Патриарх Неофит е запознал държавния глава Румен Радев с внесеното в канцеларията на Светия Синод писмо от Македонската православна църква, с което се призовава за възстановяване на евхаристийното единство на БПЦ \"с възобновената Охридска архиепископия в лицето на МПЦ\". Той го уверил в добрата воля от страна на Българската патриаршия да се търсят пътища за неговото благополучно разрешаване.\r\n\t \r\n\tТова се разбира от съобщение на прессекретариата на държавния глава за проведена в четвъртък среща между Румен Радев и патриарха. Срещата била по инициатива на президента.\r\n\t \r\n\tНеофит казал, че въпросът предстои да бъде разгледан на заседание на Св.Синод на БПЦ, като темата за автокефалността на Македонската православна църква ще бъде обсъдена и с останалите поместни православни църкви.\r\n\t \n\n\r\n\tБългарската държава и Българската православна църква са единни в желанието си за развитието и задълбочаването на отношенията между България и Република Македония, била общата позиция на двамата.\r\n\t \r\n\tПо време на срещата е било отбелязано важното значение на подписания двустранен Договор за приятелство, добросъседство и сътрудничество между Република България и Република Македония, който укрепва взаимното доверие, насърчава развитието на двустранните отношения и представлява положителна стъпка в процеса на европейска интеграция на Република Македония.\r\n\t \r\n\tОтчетена е била и духовната родственост на България и Република Македония.", "date": "2017.11.23", "title": "Патриархът уверил президента в „добрата воля за благополучно решение“ по искането на македонската църква"}
{"url": "http://www.mediapool.bg/balgarka-shte-koordinira-rabotata-na-aezh-za-protivodeistvie-na-propagandata-news272242.html", "text": "Работата на Асоциацията на европейските журналисти (АЕЖ) по темата противодействие на фалшивите новини и пропагандата ще бъде координирана от Ирина Недева, която е председател на на АЕЖ-България. \r\n\tРешението е взето на общото събрание на организацията във Вилнюс, Литва, на 17 ноември, където Недева представи заключенията на международната конференция на тази тема, състояла се този месец в София. Инициативата на Мария Габриел, българския еврокомисар с ресор цифровата икономика и общество, за обществена консултация и работна група срещу фалшивите новини в Брюксел, също е била представена във Вилнюс.\r\n\tТемата за фалшивите новини, антиевропейската пропаганда и съзнателната дезинформация е била сред основните за събранието на асоциацията, която има секции в над 20 държави. То е било предшествано от дискусия с експерти и официални лица за противодействието на пропагандата. Качествената журналистика, обучението по медийна грамотност в училищата, но и нов механизъм за подкрепа на медиите, който изключва финансирането на издания, които не спазват етичните стандарти, с европейски пари, са били сред изложените решения.", "date": "2017.11.23", "title": "Българка ще координира работата на АЕЖ за противодействие на пропагандата"}
{"url": "http://www.mediapool.bg/italianskoto-dvizhenie-pet-zvezdi-uveryava-makron-che-ne-e-zaplaha-za-es-news272243.html", "text": "Италианското Движение \"Пет звезди\" публикува отворено писмо до френския президент Еманюел Макрон, в което го уверява, че не е заплаха за Евросъюза, предаде Ройтерс.\r\n\t \r\n\tЛуиджи ди Майо, лидерът на движението, което води в проучванията преди националните избори, планирани за началото на следващата година, изпрати отворено писмо до Макрон, след като беше съобщено, че френският лидер е изразил притеснения от антисистемните политически сили в Италия.\r\n\t \r\n\t\"Сигурен съм, че когато се опознаем по-добре, ще разберете, че нашето движение не само не е заплаха, а и разработва най-добрите решения за много от проблемите на Европа\", заявява Ди Майо в писмото, публикувано в блога на Движение \"Пет звезди\".\r\n\t \r\n\tПо-рано тази седмица италиански медии съобщиха, че Макрон е изразил пред бившия италиански премиер Матео Ренци притеснения от възхода на \"Пет звезди\" и на Северната лига, близка до френския Национален фронт, припомня Ройтерс.\r\n\t \n\n\r\n\tВ Европарламента италианското Движение \"Пет звезди\" е съюзник на британската партия ЮКИП, но опитва да се дистанцира от евроскептичните партии в останалата част на блока.\r\n\tОсвен това партията отхвърли етикета \"популистка\".\r\n\t \r\n\t\"Всъщност ние сме близо до хората, които искат разплата и роля в промяната на страната\", добавя Ди Майо.", "date": "2017.11.23", "title": "Италианското Движение \"Пет звезди\" уверява Макрон, че не е заплаха за ЕС"}
{"url": "http://www.mediapool.bg/separatistkata-partiyata-na-puchdemon-zagovori-za-pregovori-news272244.html", "text": "Сепаратистката партия на отстранения от испанското правителство лидер на Каталуня Карлес Пучдемон обмисля да заложи на преговори с испанската държава, отказвайки се от едностранно скъсване. Това заяви генералната координаторка на партията Марта Паскал, цитирана от Франс прес в четвъртък.\r\n\t \r\n\t\"Двустранността е необходима\", каза Паскал пред радио Кадена Сер и така потвърди информациите на испански медии, според които двете основни партии, настояващи за независимост на Каталуня - Републиканската левица на Каталуня и Каталунската европейска демократична партия на Пучдемон - обмислят да се откажат от плановете за едностранно отделяне.\r\n\t\r\n\t\"Липсват ни някои неща за независимостта\", каза Паскал. Едно от тези неща според нея е необходимостта мнозинството, подкрепящо независимостта, да се увеличи.\r\n\t \r\n\tСлед като на 27 октомври каталунският парламент гласува за едностранно обявяване на независимост на Каталуня, последва реакция на Мадрид, който постави под попечителство автономната област и така бе предизвикана небивала криза в Испания от завръщането на демокрацията през 1978 г.\r\n\t \n\n\r\n\tПоловината от каталунското правителство е в ареста за бунт, но партиите, настояващи за отцепване на областта, приеха да участват в предсрочните областни избори, нарочени от Мадрид на 21 декември.\r\n\t \r\n\tДепутатите от Републиканската левица на Каталуня, които смятат, че трябва да се спечели повече подкрепа за каузата за независимост, следват по-твърда линия от депутатите от партията на Пучдемон, отбелязва Франс прес.\r\n\t \r\n\t\"Сега процесът на изграждане на република е започнал. Ние искаме той да е предмет на преговори\", заяви пред Франс прес Роже Торан, говорител на парламентарната група на Републиканската левица на Каталуня. Според него изборите на 21 декември се доближават до референдум.\r\n\t\r\n\t\"Ето защо призоваваме испанското правителство да приеме резултатите от тях\", каза той.\r\n\t \r\n\tНа последните регионални избори през септември 2015 г. партиите, подкрепящи идеята за независимост на Каталуня, получиха половината от местата в каталунския парламент (72 от 135), но изразено в проценти те спечелиха само 47,8 процента от гласовете на избирателите.\r\n\t \r\n\tПартиите, които не се обявяват открито за независимост, тогава получиха повече проценти - над 51. Допитванията показват, че обществото е все така разделено по въпроса за независимостта и се очертава резултатите от изборите на 21 декември да са близки до тези от 2015 г. Сондажите отреждат засега първо място на Републиканската левица на Каталуня.", "date": "2017.11.23", "title": "Сепаратистката партията на Пучдемон заговори за преговори"}
{"url": "http://www.mediapool.bg/telelink-bulgaria-stava-holdingova-struktura-s-chetiri-druzhestva-news272245.html", "text": "Българският системен интегратор \"Телелинк\", който е сред водещите в Централна и Източна Европа, става холдингова структура с четири дружества. От края на ноември бизнесът на доставчика на иновативни услуги и решения за мрежова инфраструктура, системна интеграция, мобилни и фиксирани мрежи се трансформира и ще се управлява от компаниите \"Телелинк Бизнес Сървисис\", \"Телелинк Инфра Сървисис\", \"Телелинк Сити Сървисис\" и \"Телелинк Лабс\", всяка от които ще работи самостоятелно, съобщиха от \"Телелинк България\".\r\n\t\"Телелинк Бизнес Сървисис\" ще отговаря за бизнес процесите и предизвикателствата та клиентите си в областта на ИТ инфраструктура, информационна сигурност, дигитална трансформация, големи данни и управление на услуги под ръководството на Иван Житиянов.\r\n\t\"Телелинк Инфра Сървисис\" ще предлага услуги по изграждане и опериране на комуникационна инфраструктурата, доставка и интеграция на системи за сигурност и интелигентни системи за наблюдение и управление. Неин директор ще е Цветан Мутафчиев.\r\n\tМирослав Кацаров ще управлява \"Телелинк Сити Сървисис\", която ще развива и продава решения за умни градове, а \"Телелинк Лабс\" ще се занимава с изследователски, развойни и образователни дейности с акцент върху 5G-мрежите и приложенията им подд ръкводството на Мариян Карадимитров.\r\n\tДружествата ще са част от холдинга \"Телелинк България\" с изпълнителен директор Йордан Попов и председател на борда на директорите Любомир Минчев.\r\n\tТрансформирането на компанията и обособяването на четирите нови дружества цели да фокусира отделните й дейности, тяхното управление и развитие в отговор на бизнес нуждите и темповете на индустрията.\r\n\t\"Живеем в дигитален свят. Той се променя всяка секунда, променя и самите нас, като хора и като компании. Дори цели индустрии се трансформират в отговор на новите нужди, които бизнес средата налага. \"Телелинк\" е част от тези процеси и тенденции, дори ми се иска да е фактор, който ги задава. Ето защо беше взето решение за трансформация на компанията, която ще влезе в сила от края на ноември“, коментира Любомир Минчев основател и главен изпълнителен директор на компанията, цитиран в корпоративно съобщение.\r\n\t\"Телелинк\" е основана през 2001 г. от Любомир Минчев и сегашния собственик на \"Виваком\" Стас Русев, но в момента е притежание на регистрираната в Амстердам \"Телелинк Холдингс Б.В.\", в която директор е Минчев, заедно с Якубс Шутен, Иво Евгениев, Грегоар Лепаж и Ханс ван Хувелинген.", "date": "2017.11.23", "title": "\"Телелинк България\" става холдингова структура с четири дружества"}
{"url": "http://www.mediapool.bg/ideite-na-sofiya-za-red-v-stroitelstvoto-sreshtnaha-otpor-news272246.html", "text": "Има нужда от затваряне на вратичките, които позволяват нарушение на правилата за строителство в София, но начинът, по който общината предлага да се реши проблемът е неправилен. Така може да се обобщят реакциите на професионалните организации на архитекти, урбанисти, строители и инвестиционни инженери на предложените от местната администрация промени в Закона за устройство и застрояване на Столичната община (ЗУЗСО).\r\n\tТе бяха подложени на обществено обсъждане от комисията по регионална политика към парламента, след като бяха внесени в Народното събрание преди повече от месец от група депутати от ГЕРБ. До момента промените не са минали на първо четене и не е ясно кога ще се случи това, въпреки че главният архитект на София Здравко Здравков се надяваше текстовете да са факт до края на годината.\r\n\t\r\n\tПромените, разработени от общината, предвиждат затварянето на няколко вратички от Закона за устройство на територията (ЗУТ), които позволяват многократно надвишаване на параметрите за строителство, определени в устройствените планове. Сред тях е текстът за неограничена плътност и интензивност на застрояването в ъглови имоти на две улици, какъвто е .\r\n\tПредвижда се също ограничаване на височината на строителството в центъра – до 50 метра, в широкия център – до 75 метра, в кварталите – до 125 метра, а в южните квартали отвъд Околовръстното шосе – до 15 метра. Това ще важи само за зоните, в които няма ограничения на височината. Целта е да не се допускат единични високи сгради на неподходящи места, които спират гледката към Витоша и не са обезпечени с нужната инфраструктура. Създават се и две зони, в които няма да има ограничение за височината – на бул. „Цариградско шосе“ при Интер експо център и на кръстовището на бул. \"Царица Йоана\" и Околовръстното шосе.\n\n\r\n\t\r\n\tПо време на общественото обсъждане основната критика от архитекти, урбанисти, инженери, строители беше, че промените в специалния закон за София реално засягат текстове от Закона за устройство на територията, който важи за цялата страна. Ако те бъдат приети в този вид, ще се създаде специален устройствен закона само за столицата, а проблеми с вратичките в съществуващия ЗУТ има и на други места. Представител на Съюза на архитектите в България пък изрази мнение, че така се променя Общият устройствен план на столицата, като така се избягват нужните за целта обществени обсъждания с гражданите.\r\n\tСпоред националната асоциация на строителните предприемачи предложените текстове може и да затворят вратички в ЗУТ, но ще отворят „цели портали“, тъй като се давали големи правомощия на Столичния общински съвет да взема решения по субективен начин. Това можело да доведе до административен произвол.\r\n\tЧрез ЗУЗСО се проектира, а това не е добре, смятат от съюза на урбанистите. Според тях ограниченията за височина на сградите ще имат обратен ефект, тъй като може да се допуснат сгради от 50 метра в историческия център на града.\r\n\t\r\n\t\"Всички предложения за ограничаване на височината касаят само зони, в които тя не е ограничена. Представителите на асоциациите, които са против измененията, държат да се запази статуквото\", коментира Стела Щерева от правната дирекция на направлението \"Архитектура и градоустройство\" към Столичната община.\r\n\t\"Нежеланието да има ясни правила и желанието да се лови риба в мътна вода са факт\", коментира критиките главният архитект на София Здравко Здравков. Той за пореден път заяви, че измененията трябва да бъдат приети спешно, за да се спре инвестиционният натиск за високи сгради на различни места в града, които при сегашното законодателство могат само да бъдат забавени, но не и спрени.\r\n\t\"Имам няколко искания за сгради над 75 метра отвъд южната дъга на Околовръстното. Представете си, ако такива здания се появят зад сегашния \"Ринг мол\", добави Здравков. Кметът на \"Лозенец\" Любомир Дреков пък заяви, че именно заради вратичките в законите, които общината иска да затвори, в момента се изгражда високата сграда на ул. \"Златен рог\" в квартала. За същото място имало още няколко искания за подобни здания.\r\n\tЗдравков поясни, че може да забави проектите, за които мисли, че не трябва да се осъществяват, защото реално нарушават общия устройствен план. \"Имаме възможност да задържаме преписките. Арх. Петър Диков (бившият главен архитект – б. а.) ги наричаше арестувани. Аз обаче не искам да арестувам преписките. Искам те да се движат по ясни правила и за това са нужни законови промени\", добави той.\r\n\tЗа разлика от представителите на професионалните сдружения, депутатите, които коментираха закона, обявиха, че въпреки несъвършенството му, ще го подкрепят на първо четене. Подкрепа освен от ГЕРБ може да се очаква и от софийските депутати на БСП. Към момента не е ясно как ще гласуват представителите на другите партии и дали законопроектът ще събере достатъчна подкрепа. От сега е сигурно, че текстовете в него ще бъдат променени между двете гласувания в зала.", "date": "2017.11.23", "title": "Идеите на София за ред в строителството срещнаха отпор"}
