{"url": "http://www.mediapool.bg/tramp-kim-chen-un-zapochva-da-uvazhava-sasht-news268311.html", "text": "Американският президент Доналд Тръмп заяви във вторник във Финикс, Аризона, че агресивната му риторика, насочена към Северна Корея, дава резултати и че неговият колега Ким Чен-ун започва \"да уважава\" САЩ, съобщи Франс прес.\r\n\t \r\n\t\"Някои казаха, че прекалявам. Всъщност обаче не беше достатъчно\", каза Тръмп на митинг пред хиляди свои привърженици.\r\n\t \r\n\t\"Но Ким Чен-ун, ще взема под внимание, че според мен той започва да ни уважава\", посочи президентът на САЩ. \n\n\r\n\t \r\n\t\"И може би - вероятно не, но може би оттук ще излезе нещо положително\", добави той. \r\n\t \r\n\tСитуацията на Корейския полуостров остава крайно напрегната с оглед активните действия на Пхенян за развитие на ракетната програма на Северна Корея.", "date": "2017.08.23", "title": "Тръмп: Ким Чен-ун започва да уважава САЩ"}
{"url": "http://www.mediapool.bg/borisov-predlaga-prenaznachavaneto-na-shefa-na-agentsiyata-za-podslushvaneto-news268302.html", "text": "Председателят на Държавната агенция “Технически операции” (ДАТО) Цветан Китов ще бъде преназначен, става ясно от дневния ред на правителственото заседание в сряда.\r\n\tВносител на точката е премиерът Бойко Борисов, който пряко отговаря за работата на агенцията за реализиране на специалните разузнавателни средства (СРС).\r\n\t \r\n\tПравителството ще предложи на президента да издаде указ за повторното му назначаване заради законови промени от 2015 г., които прехвърлиха това правомощие от изпълнителната власт на държавния глава.\r\n\tПрез последните две години и половина Цветан Китов на практика осъществяваше функциите си като шеф на ДАТО без да е изпълнен законът. Внезапното раздвижване на кабинета по казуса става на фона на  на зам.-председателя на Бюрото за контрол на СРС Георги Гатев. \r\n\t \n\n\r\n\tШефът на бюрото Бойко Рашков обяви след това, че е имало нерегламентирано подслушване на политици, магистрати и журналисти. Рашков защити Гатев и каза, че ДАНС произволно и въз основа на несъществуващи факти е отнел допуска му.\r\n\t \r\n\t\r\n\t\tРашков коментира, че атаката срещу Бюрото цели да се разхлаби контрола върху СРС. Той припомни, че за по-малко от 4 години от началото на работата на Бюрото то е успяло да намали в пъти нерегламентираните подслушвания в страната и така те станали в съответствие с европейските стандарти.\r\n\r\n\t \r\n\tЦветан Китов е дългогодишен служител на МВР, работил е “Оперативно-техническа информация” и в Национална служба сигурност. Постъпва в ДАНС при нейното създаване през 2008 г. От август 2013 г. е заместник-председател на ДАТО, а от октомври 2013 г. е назначен и за председател на ДАТО.", "date": "2017.08.23", "title": "Борисов предлага преназначаването на шефа на агенцията за подслушването"}
{"url": "http://www.mediapool.bg/cheshkoto-pravitelstvo-se-opitva-da-blokira-ruskata-dezinformatsiya-news268301.html", "text": "Създаденото в Прага правителствено подразделение се задъхва от работа, борейки се с лъжливата информация. На фона на руското влияние, неговото значение остава ограничено, пише френският вестник \"Либерасион\" в кореспонденция от Прага.\r\n\tИзданието разказва за видео, което е било гледано десетки хиляди пъти. \"Ислямистки мигранти се опитват да хванат и изнасилят момиче някъде в Европа\", разказва легендата. Кадрите, снимани с камери за видеонаблюдение, показват човек, който рита по главата жена. \"Някъде в Европа\" – е Прага. Така наречените мигранти – в действителност са чешки граждани, които се бият заради търговия с наркотици. Ето една от фалшивите антимигрански новини, които се множат със стотици още от 2015 г. насам, дава пример \"Либерасион\".\r\n\t\"Дезинформация\" – така беше написано в туитър акаунта на Центъра за борба с тероризма и хибридните заплахи (ЦБТХЗ), който обобщава: \"Инцидентът в Прага не е бил свързан с ислямистки мигранти\".\r\n\tВъпросната \"оперативна група срещу фалшивите новини\" е под ръководството на министерството на вътрешните работи на Чехия и се помещава в масивна сграда със съветска архитектура в Прага. Там екип от 15 души всекидневно дебне разпространението на дезинформация. Когато някоя фалшива новина набере скорост и попадне в полезрението на чешкото вътрешно министерство, ЦБТХЗ прави уточнение и пише туит от максимум една или две фрази.\r\n\tПрез 2016 г. в доклада за вътрешна сигурност на страната цяла глава беше посветена на външното влияние (да не кажем – руското) и тактиката за организация на борбата срещу вихрещата се свирепо и паралелно дезинформация. В резултат, следвайки препоръките на този доклад, правителството реши да създаде този център, работата на който отчасти е посветена на борбата с фалшивите новини.\r\n\tИнициативата беше широко разяснена преди американските избори, но това само стана повод да се изкарат на светло последствията от фалшивите новини, които най-силно притесняват страните от бившия съветски блок: става дума за прокремълската дезинформация. Информационната война е обявена. От времената на Студената война Прага винаги е била тила на руснаците. В руското посолство в Чехия работят 130 души, това е най-голямото посолство в страната, гонещо по численост посолството на САЩ и германския съсед, което притеснява изследователите на дезинформацията, подчертава френското издание.\r\n\tОндрей Кундра, който от години публикува разследвания за руската пропаганда в чешкото илюстровано списание \"Респект\", казва по този повод: \"Чешката република има стратегическо значение за руснаците\".\r\n\tРазпространението на проруски и антиевропейски тези, особено когато те се подемат от политици, превръщат Чехия в троянски кон за защита на руските интереси, твърди Кундра.\r\n\t\"Те например се нуждаят от държавите членки на Европейския съюз, които искат да отстояват прекратяване на санкциите срещу Русия\". Прекрасен пример за това е чешкият президент Милош Земан.\r\n\tОще преди началото на бижанската криза, украинският конфликт изигра решаваща роля във вълната от дезинформация, която засегна Чехия и останалата част от Европа. Според мнението на проевропейския аналитичен център \"Европейски ценности\" ( European Values), основан в Прага, войната в Крим е дала начален сигнал. \"Много сайтове за фалшиви новини вече съществуваха, но дейността им и външните им прояви бяха много слаби. След анексирането на Крим те започнаха да споделят тезите на Русия, според които украинските бойци се смятаха за терористи и т.н.\", отбелязва анализаторът от центъра Вероника Вишова.\r\n\tСвалянето на малайзийския пътнически самолет МН17 (който, според мнението на руснаците, е бил свален от украинците) стана символ за московска дезинформация по отношение на ункраанския конфликт. Именно тогава \"Европейски ценности\" стартира инициативата Kremlin Watch за проследяване и \"разобличаване\" на проруската дезинформация в чешкия интернет. Бяха преброени 37 сайта, които редовно разпространяват фалшиви новини на чешки, пише \"Либерасион\".\r\n\tДоколкото тази информационна война е преди всичко идеологическа (прокремълска срещу проевропейска), се оказва невъзможно да се установи пряка връзка между сайтовете за дезинфорамция и руската власт.\r\n\tОтстояваните тезиси са тезиси на Москва, същевременно \"ние не можем да твърдим, че зад това стоят руснаците, обаче най-малкото това са застъпници за Русия\", анализира директорът на ЦБТХЗ.\r\n\tОстава да се разбере кого ще докоснат посланията, отправяни от чешкото министерство на вътрешните работи, тъй като разобличенията (поне към момента) се публикуват само в Туитър. \"Хората, които действително трябва да се убеждават, вероятно не следят акаунта в Туитър на този център\", със съжаление отбелязва Марк Галеоти, британски политолог, старши научен сътрудник на Института за международни отношения в Прага, специалист по Русия.\r\n\t\"Аудиторията на фалшивите новини е невъзможно да се измери. Това е един от нашите главни проблеми: ние не знаем размера на заплахата. Ние се стремим да привлечем вниманието към това явление, но не можем да променим мнението на потребителите на дезинформация\", анализира представител на ЕК, който не е назован. Последните често вече са убедени от екстремистки и прокремълски тезиси и само подкрепят възгледите си при четене на новини.", "date": "2017.08.23", "title": "Чешкото правителство се опитва да блокира руската дезинформация"}
{"url": "http://www.mediapool.bg/maduro-iska-arest-za-edin-ot-golemite-mu-krititsi-news268303.html", "text": "Президентът на Венецуела Николас Мадуро каза, че ще поиска Интерпол да издаде заповед за арест на бившия главен прокурор Луиса Ортега, която избяга в Колумбия миналата седмица, а вчера замина за Бразилия, съобщи ДПА.\r\n\t \r\n\tОртега бе съюзник на Мадуро, но след това стана един от най-изявените му критици. Учредителното събрание, избрано по искане на президента, за да пренапише конституцията, я отстрани от поста й.\r\n\t \r\n\tОчаква се в Бразилия тя да говори на среща на прокурори от регионалния икономически блок Меркосур и от страните в БРИКС. \n\n\r\n\t \r\n\tПреди да замине за Колумбия, тя заяви, че ще разкаже пред света, че Мадуро е замесен в сериозна корупция и че се опитва да установи диктатура с помощта на неконституционното Учредително събрание, избрано на фалшифицирани избори. \r\n\t \r\n\tТя обвини Мадуро, че е получавал подкупи от бразилската многонационална корпорация Одебрехт, добавя ДПА.", "date": "2017.08.23", "title": "Мадуро иска арест за един от големите му критици"}
{"url": "http://www.mediapool.bg/sem-shte-glasuva-koi-da-e-noviyat-direktor-na-bnt-na-zhivo-news268304.html", "text": "Съветът за електронни медии (СЕМ) ще гласува в сряда кой да бъде новият генерален директор на БНТ. \r\n\t \r\n\tСпоред някои предварителни информации е възможно медийният регулатор да не успее да избере нито един от кандидатите и Вяра Анкова да остане начело на БНТ до обявяване на нов конкурс. \r\n\t \r\n\tПоследните нагласи обаче са избор все пак да се състои.\n\n\r\n\t \r\n\tДокументи за конкурса подадоха деветима души, от тях СЕМ допусна до втората фаза шестима, чиито изслушвания бяха проведени в два поредни дни. Това са Сашо Йовков, Валерий Тодоров, Тома Иванов, Иван Гарелов, Константин Каменаров и Емил Кошлуков. \r\n\t \r\n\tЗа избран ще се счита кандидатът, получил поне три от гласовете на петимата членове на съвета.\r\n\t \r\n\tЗаседанието се предава .", "date": "2017.08.23", "title": "СЕМ ще гласува кой да е новият директор на БНТ (на живо)"}
{"url": "http://www.mediapool.bg/politsiyata-razprasna-protest-sreshtu-tramp-vav-finiks-news268305.html", "text": "Полицията в американския град Финикс, щата Аризона, разпръсна с димни гранати и газ протестиращите пред конгресния център, където президентът Доналд Тръмп говореше пред свои привърженици, съобщи Ройтерс. \r\n\t \r\n\tСилите на реда казаха, че са реагирали по този начин, след като демонстрантите са започнали да ги замерят с камъни и бутилки.\r\n\t \r\n\tПолицията не съобщи колко са били протестиращите, но според аризонски медии става дума за няколко хиляди души.\n\n\r\n\t \r\n\tКметът на Финикс Грег Стантън бе помолил Тръмп да отложи политическия си митинг, за да даде време за помирение след събитията в Шарлотсвил. \r\n\t \r\n\tПротестиращи срещу Тръмп до конгресния център скандираха: \"Срам, срам, срам\" и \"Не на Тръмп, не на Кей Кей Кей, не на фашистки Съединени щати\". \r\n\t \r\n\tНегови привърженици отвърнаха с викове: \"Постройте стената\". В конгресния център не отиде никой от двамата сенатори от Аризона - Джон Маккейн и Джеф Флейк. \r\n\t \r\n\tГубернаторът републиканец Дъг Дюси посрещна Тръмп на летището, но не присъства на митинга. Визитата на Тръмп е първата му в Аризона като президент.\r\n\t \r\n\t”Ако трябва, ще затворим правителството, но ще построим стената на границата с Мексико”, заяви Тръмп по време на митинга във Финикс.\r\n\t \r\n\tТой отново се нахвърли срещу медиите с думите: \"Време е да изобличим лъжите на мошеническите медии\" и да разкрием ролята им в подбуждането на насилие. \"Единствените, които дават платформа на групите, всяващи омраза, са самите медии и фалшивите новини\". \r\n\t \r\n\tТе не съобщават фактите, те не искат да съобщят, че аз се изказах твърдо против неонацистите, белите супремасисти и Кей Кей Кей (Ку Клукс Клан)\".\r\n\t \r\n\tОнова, което се случи в Шарлотсвил, удари в сърцевината на Америка и тази вечер цялата тази арена единодушно осъжда негодниците, които всяха омраза и извършиха насилие, каза президентът, цитиран от Асошиейтед прес и БТА.\r\n\t \r\n\tТой обаче много бързо насочи гнева си към медиите: \"Открито призовах да бъде излекувано единството и да има любов\" веднага след събитията в Шарлотсвил, но думите ми бяха изтълкувани погрешно.\r\n\t \r\n\tПрезидентът бе остро критикуван и от републиканци, и от демократи, защото не назова неонацистите и други групи, всяващи омраза в първата си реакция на протеста в Шарлотсвил на 12 август и защото каза, че вина за насилието носят и двете страни. \r\n\t \r\n\tТръмп се изказа на митинга след като вицепрезидентът Майк Пенс и други оратори призоваха за единство.", "date": "2017.08.23", "title": "Полицията разпръсна протест срещу Тръмп във Финикс"}
{"url": "http://www.mediapool.bg/boko-haram-izpolzva-vse-poveche-detsa-kato-choveshki-bombi-v-nigeriya-news268309.html", "text": "Ислямистката групировка \"Боко харам\" използва все повече деца, предимно момичета, като \"човешки бомби\" в Североизточна Нигерия, съобщи в Женева Детският фонд на ООН (УНИЦЕФ), цитиран от Франс прес. \r\n\t \r\n\tСпоред организацията, която защитава правата на децата, от началото на годината броят на използваните като жива бомба деца се е увеличил почти четирикратно в сравнение с цялата 2016 г.\r\n\t \r\n\tОт началото на 2017 г. като камикадзета са били използвани 83 деца: 55 момичета (повечето под 15-годишни), 27 момчета и дори бебе, прикрепено на гърба на момиченце.\n\n\r\n\tУНИЦЕФ определи посегателствата върху деца като зверство и подчерта, че тези деца са жертви, а не извършители на атентати.\r\n\t \r\n\tОколо 1,7 милиона души са напуснали домовете си в североизточна Нигерия заради бунта на ислямистите, при който от 2009 г. са били убити най-малко 20 000 души.\r\n\tЗаради насилието Североизточна Нигерия е заплашена от глад, а децата, страдащи от недохранване тази година са около 450 000.", "date": "2017.08.23", "title": "\"Боко харам\" използва все повече деца като \"човешки бомби\" в Нигерия"}
{"url": "http://www.mediapool.bg/dvama-zapodozreni-za-atentata-v-barselona-ostavat-v-aresta-news268306.html", "text": "Двама от четиримата заподозрени членове на джихадистката група, отговорна за атентатите в Каталуния остават в ареста, реши съдия от испанския Национален съд.\r\n\tТова са 21-годишният испанец Мохамед Хули Шемлал и 27-годишният мароканец Дрис Укабир, съобщи Франс прес. \r\n\t \r\n\tДвамата са обвинени в терористични убийства и принадлежност към терористична организация. \r\n\t \n\n\r\n\tТретият - мароканецът Мохамед Аяла, също е обвинен в принадлежност към терористична организация, в терористични убийства и притежание на експлозиви, но е пуснат на свобода под контрола на правоохранителните органи. Той е арестуван, защото е собственик на автомобила Ауди А3, използван за атаката в Камбрилс от брат му и четирима други мъже. Срещу него обаче засега няма други улики, въз основа на които да остане в ареста. \r\n\t \r\n\tЗа мярката за неотклонение на четвъртия - мароканеца Салх ел Кариб, ще бъде взето решение до три дни. Той е притежавал интернет кафе в Рипол, където са живеели повечето членове на терористичната клетка. \r\n\t \r\n\t21-годишният Мохамед Хули Шемлал е признал, че терористичната клетка се е готвела да взриви бомба в прочутата базилика \"Саграда Фамилия\" в Барселона. Той е казал, че 12-членната клетка се е готвела да взриви и други архитектурни забележителности в града, пише в. \"Мундо\", цитиран от БТА.\r\n\t \r\n\tТези планове се провалили, когато се взривило ателието за изработка на експлозиви в апартамент в Алканар, където терористите били струпали 120 бутилки с газ.\r\n\t \r\n\tМароканските власти арестуваха и още двама души, заподозрени във връзки с извършителите на терористичното нападение в Барселона.\r\n\t \r\n\tЕдиният от двамата - мъж на 28 години, е задържан в Надор, близо до испанския анклав Мелиля. Той е живял 12 години в Барселона. Заподозрян е във връзки с Ислямска държава и в подготовка на нападение срещу испанското посолство в Рабат. Не е установена пряка връзка между него и клетката, състояла се предимно от млади мароканци, която извърши нападението в Барселона. Но той се възхитил от нападението във Фейсбук. \r\n\t \r\n\tВторият е задържан в град Ужда, близо до границата на Мароко с Алжир. Той е живял в Рипол, съобщи мароканската телевизия, според която и двамата били арестувани в неделя. Мароканските власти са отказали коментар на съобщението за арестите", "date": "2017.08.23", "title": "Двама заподозрени за атентата в Барселона остават в ареста"}
{"url": "http://www.mediapool.bg/vedomosti-ochakvat-se-promeni-v-politbyuroto-na-putin-news268310.html", "text": "Владимир Путин ще си остане президент на Русия, но са възможни промени в неговото \"политбюро\", пише \"Ведомости\" във връзка с очакваните през март избори за държавен глава на федерацията. \r\n\t \r\n\tВестникът се позовава на доклад, разпространен от руския мозъчен център \"Минченко консалтинг\" със заглавие \"Политбюро 2.0: Реновация вместо демонтаж\", съобщи БТА. \r\n\t \r\n\tСпоред експерти премиерът Дмитрий Медведев има отлични шансове да запази поста и след президентските избори, но не и да участва в надпреварата за висшия пост след разследванията на опозиционера Алексей Навални за неговите \"тайни недвижими имоти\". \n\n\r\n\t \r\n\tПолитологът Евгений Минченко допуска впрочем Медведев да смени шефа на петролния гигант \"Роснефт\" Игор Сечин като \"главен енергетик\" на Русия или да се прехвърли във Върховния съд. \r\n\t \r\n\tСтабилни са според доклада позициите на Сергей Шойгу като успял министър на отбраната на една воюваща страна, а най-динамично набира влияние шефът на държавната хайтек корпорация \"Ростех\" Сергей Чемезов. Споменат е и кметът на Москва Сергей Собянин - той включвал в реновирането на столичния жилищен фонд голям брой групи от елита, които ставали негови съюзници. \r\n\t \r\n\tСлед изборите може да намалее влиянието на председателя на парламента Вячеслав Володин и на милиардера Аркадий Ротенберг, също смятан за приближен на Путин. Също и влиянието на Игор Сечин, чийто \"напорист управленски стил\" е сплотил срещу него \"широка коалиция на елита\", обобщава изводите в доклада телевизия \"Дожд\", цитирана от Би Би Си.\r\n\t \r\n\tПоловин година преди президентските избори най-близките съратници на държавния лидер продължават да губят позиции. Владимир Путин се опитва да обнови политическия елит, като включи в него не толкова амбициозни млади технократи, резюмира радио \"Ехото на Москва\".\r\n\t \r\n\tПрессекретарят на \"Роснефт\" Михаил Леонтиев, говорил пред \"РБК\", вижда обаче у авторите на доклада признаци на \"сериозно психично разстройство\". \"Това е мания за величие - да разпределяш хората на различни места: този ще го задраскам, този ще го повиша, друг пък ще сложа на по-ниска позиция\", обяснява Леонтиев.\r\n\t \r\n\tСпоред експертите на \"Минченко консалтинг\" предизборната кампания на Путин е започнала още през юни и явно е насочена срещу елитите, противопоставяйки \"президента и народа на презадоволените бюрократи\", пише \"Комерсант\".\r\n\t \r\n\tКонкуренцията в путинското \"Политбюро 2.0\" днес не е свързана с изборите догодина, чийто \"резултат на практика е предопределен\". Според авторите на доклада руският елит е на кръстопът: едната възможна посока е \"мобилизационен модел и милитаризация на икономиката\", другата - \"опит за стартиране на нова вълна от модернизация\". \r\n\t \r\n\tИ след президентската надпревара цялата конкуренция в руския елит ще се развива около избора на път за по-нататъшно развитие на Русия, пише \"Комерсант\".", "date": "2017.08.23", "title": "\"Ведомости: Очакват се промени в \"политбюрото\" на Путин"}
{"url": "http://www.mediapool.bg/chasti-ot-nyakolko-kvartala-na-sofiya-ostavat-bez-voda-news268307.html", "text": "Заради ремонт през деня ще бъде спряна водата в райони на столичните квартали \"Люлин\", \"Орландовци\", \"Бъкстон\", \"Княжево\", \"Овча купел\", \"Горна баня\", \"Красна поляна\" и \"Филиповци\".\r\n\t\r\n\t\t \r\n\t\r\n\t\tПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване. \r\n\t\r\n\t\t \r\n\t\r\n\t\tОт дружеството посочват, че спирането няма да засегне целите квартали, а само определени части от тях. \n\n\r\n\t\r\n\t\t \r\n\t\r\n\t\tТочна информация за засегнатите райони може да бъде получена на http://www.sofiyskavoda.bg или на телефон 0800 121 21.\r\n\t\r\n\t\t \r\n\t\r\n\t\tИзвънредните мерки се налагат заради подмяна на спирателни кранове нa стратегически водопровод.", "date": "2017.08.23", "title": "Части от няколко квартала на София остават без вода"}
{"url": "http://www.mediapool.bg/ogromen-gorski-pozhar-v-kanadskata-provintsiya-britanska-kolumbiya-news268315.html", "text": "Деветнайсет горски пожара се сляха в огромен пожар в западната канадска провинция Британска Колумбия, предаде Франс прес.\r\n\t \r\n\tПожарът, наречен \"Плато\", обхвана 4600 квадратни километра и е най-големият в историята на провинцията, каза говорител на противопожарната служба. Фронтът му е 130 км и вероятно ще продължи да се разраства въпреки усилията на стотици пожарникари да го овладеят.\r\n\t \r\n\tБританска Колумбия е в извънредно положение от 7 юли и преживява едно от най-горещите и най-сухи лета в историята си. Сега в провинцията бушуват 134 пожара, с които се борят 3900 пожарникари и 200 самолети и хеликоптери. Властите в провинцията съобщиха, че от 1 април са се отзовали на сигнали за 1068 пожара, опустошили 10 000 кв. км гори.", "date": "2017.08.23", "title": "Огромен горски пожар в канадската провинция Британска Колумбия"}
{"url": "http://www.mediapool.bg/credissimo-pretendent-za-titlata-evropeiski-inovator-na-2017-na-european-fintech-awards-2017-news268313.html", "text": "Credissimo е единствената българска компания, номинирана от организаторите на престижния конкурс European FinTech Awards 2017, в категорията \"Алтернативни финанси \".\r\n\tПрестижната номинация, нарежда българското дружество сред водещите европейски компании, като Credissimo се състезава за място сред най-големите финансово-технологични структури в Европа, както и за отличието \"Европейски иноватор на 2017\".\r\n\tСлед спечелените многобройни награди и постижения през последната година, поканата за участие в престижния конкурс е поредното доказателство, че Credissimo успешно развива своята политика, като потребителски ориентирана компания. Потвърждение на това е признанието, което дружеството получи през юни от българските потребители, като беше избрана за любима \"Финансова институция\" и \"Любима марка\" в единствената потребителска класация у нас – \"Любимите марки”. Иновативни решения и модели, високата клиентска удовлетвореност и разрастващата се експанзия на компанията за , са само част от причините за номинацията и в European FinTech Awards 2017. Благодарение на своите постижения, в рамките само на една година, компанията стартира ключови партньорства с международни технологични компании като Viber, Facebook, Instantor, Bitcoinpay, Green Business Bureau, които спомагат за нейното развитие. Междувременно Credissimo получи специална покана от Google за участие в Think Finance Central Europe 2017, събитието обединяващо най-големите финансови компании в сектора.\r\n\tCredissimo представлява България сред силна конкуренция от утвърдени европейски ФинТек компании като Mintos (Латвия), Lendify (Швеция), Viventor (Холандия), Fidor Bank (Германия), Funding Circle (Англия), Wonga (Холандия), Zonky (Чехия), Cream Finance (Латвия), 4Finance (Латвия) и др.\r\n\t\"Номинацията, която получихме е първата на световно ниво, което е огромно признание за нас. Да бъдеш единствената българска компания на един от най-значимите конкурси във финансово-технологичната сферата, е доказателство, че Credissimo вече се нарежда сред най-иновативните и обещаващи дружества в Европа. След множеството отличия, които компанията ни получи през последните месеци, участието в конкурса е поредната оценка за работата и старанието на целия ни екип. Пожелаваме успех на всички участници в конкурса.” заяви г-н Янков, изпълнителен директор на компанията.\r\n\tEuropean FinTech Awards е един от най-престижните конкурси, който оценява работата на компаниите от финансово-технологичния сектор в Европа, като събира над 500 предприемачи, банкери, инвеститори и консултанти. Тази година темата на наградите е \"Епохата на ФинТек индустрията\".\r\n\tНосителите на наградите ще бъдат обявени на специална церемония на 27 септември в Брюксел.\r\n\tГласувайте и вие, и подкрепете единствената българска компания в European FinTech Awards 2017, като дадете своя глас тук:", "date": "2017.08.23", "title": "Credissimo – претендент за титлата \"Европейски иноватор на 2017\" на European FinTech Awards 2017"}
{"url": "http://www.mediapool.bg/bulgaria-veche-mozhe-da-iznasya-rastitelni-produkti-za-vietnam-news268314.html", "text": "Българските производители на растителни продукти вече могат да изнасят продукцията си за Виетнам, съобщи Министерството на земеделието, храните и горите \r\n\tТова става възможно след като Министерството на земеделието и Българската агенция по безопасност на храните утвърдиха образец на фитосанитарен сертификат с Министерството на земеделието и развитието на селските райони на Виетнам.\r\n\tДокументът дава възможност на български фирми да изнасят стоки от растителен произход - зърно, фуражи, брашна, технически култури, цветя, семена и други, на виетнамския пазар.\r\n\tЗа реализиране на износа не са необходими други сертифициращи документи, освен договореният сертификат, е посочено в съобщението на МЗХГ.\r\n\tПостигнатата договореност ще способства за увеличаване на търговския обмен между двете страни. Основен износен продукт за Виетнам е българската фуражна пшеница, посочват от МЗХГ.\r\n\tЗемеделското министерство продължава да работи и за регистрацията на България като страна вносител на стоки от животински произход, което се очаква да стане до края на годината.", "date": "2017.08.23", "title": "България вече може да изнася растителни продукти за Виетнам"}
