{"url": "http://www.mediapool.bg/borisov-i-ninova-se-sadyat-za-g-zha-lazha-i-kradetsat-kazva-drazhte-kradetsa-news272380.html", "text": "Премиерът Бойко Борисов съди лидера на БСП Корнелия Нинова заради думите ѝ по негов адрес \"крадецът казва дръжте крадеца\", изречени в национален ефир на 23 март. В исковата си молба той претендира за 26 000 лв заради обидата и нанесени неимуществени вреди.\r\n\tЗаедно с отговора си по исковата молба на премиера Корнелия Нинова завежда три насрещни иска за обида и клевета. Тя се е обидила от твърденията, че е \"върл активист на СДС\", както и за определението \"госпожа Лъжа\", изречено в национален ефир, съобщава сайтът “Дневник“. Това се е случило на 9 март. Корнелия Нинова иска общо 30 100 лв.\r\n\tПред съда адвокатите на Нинова представиха копие от интервю на Борисов пред в. \"Труд\" от 1994 г., в което заявява, че е запазил членството си в БСП. \"Това е заради твърдението му, че няма връзка с тази партия\", обясни адвокат Цветана Чуклева.\r\n\tМарин Марковски, който представлява премиера, обясни, че премиерът е бил много обиден.\r\n\t\"Обиден е, че тя (Нинова) го е нарекла неетичен, че е бил крадец. Това го е казала Йончева, но Нинова била съгласна и приветствала Йончева. Премиерът  не е завел делото заради пари, а защото Нинова е станала много агресивна. Борисов искал да въведе нов политически начин на спор - не чрез обиди“, обясни адвокат Марковски.\n\n\r\n\tПосле той допълни: \"Това дело е мъчително за г-н Борисов, защото той не го желае, но е принуден да го заведе“.", "date": "2017.11.27", "title": "Борисов и Нинова се съдят за “г-жа Лъжа“ и “Крадецът казва дръжте крадеца“"}
{"url": "http://www.mediapool.bg/obhvatat-na-grazhdanskata-otgovornost-veche-e-98-news272358.html", "text": "За първи път обхватът по задължителната застраховка за автомобилистите „Гражданска отговорност\" надхвърли 98%, обяви зам.-председателят на Комисията за финансов надзор Ралица Агайн-Гури.\r\n\tВалидни полици вече имат над 3 милиона моторни превозни средства.\r\n\tДо благоприятната развръзка се стигна благодарение на сътрудничеството между МВР и застрахователните власти. От началото на май до края на септември вътрешното министерство прекрати регистрацията на около 865 000 автомобила заради липсата на \"Гражданска отговорност\". Впоследствие бяха възстановени регистрациите на над 70 000 возила заради платена полица.\r\n\tОт 12 ноември заработи дългоочакваната онлайн връзка между застрахователите и МВР. Благодарение на нея при сключването на полица вече няма нужда клиентът да декларира данни, а те се извличат автоматично от системата на МВР чрез регистрационния номер на автомобила.\r\n\tВъв финален етап са приготовленията на т. нар. система \"бонус-малус\" при \"Гражданската отговорност\", която ще позволи шофьорите с малко произшествия да плащат по-евтина застраховка в сравнение с честите нарушители на пътя, чиито полици ще бъдат оскъпени.\n\n\r\n\tМеждународният консултант по проекта вече е направил предложенията си и се очаква системата реално да заработи през първата половина на 2018 г.\r\n\tРалица Агайн увери, че КФН изкъсо следи за гарантиране на финансовата устойчивост на застрахователния сектор и не се предоверява дори на одиторите.\r\n\tТова важи и за двете застрахователни компании - \"ДаллБогг Живот и здраве\" и \"Лев инс\", за които на 10 ноември се получи  от Съвета на бюрата за автомобилно застраховане в ЕС, че имат проблеми с покриването на обезщетенията по полиците \"Зелена карта\" в чужбина.\r\n\t\"Казусът е между Националното бюро \"Зелена карта\" и съответните застрахователи и не е редно КФН да се намесва в него\", заяви председателя на КФН Карина Караиванова. Тя обясни, че това не означава, че надзорът се дистанцира от случая, а напротив – следи го отблизо и наблюдава финансовото състояние на двете компании.\r\n\tВпоследствие от обясненията на Агайн обаче се разбра, че по отношение на двете компании КФН е взела различни мерки и са издадени предписания, като до 12 декември дружествата трябва да предоставят договори със своите представители в държавите от системата „Зелена карта\".\r\n\t\"Кодексът на застраховането не допуска компаниите да не си изпълняват плащанията и да не изпълняват закона\", посочи Агайн.\r\n\tОсвен автозастраховките сериозен ръст в последните десетина години има застраховката \"Заболяване\". Премийният й приход е нараснал от 86 млн. лв. на 131 млн. лв. сега, каза Агайн. В повечето случаи обаче продуктът се сключва от работодателя, а не по лична инициатива на хората.\r\n\tКФН ще засили борбата със сивия сектор в инвестиционната дейност, обяви зам.-председателят на надзора Бойко Атанасов. Причината била увеличените сигнали за фирми, предлагащи инвестиции, без да са получили лиценз. По този повод скоро ще има среща между КФН, прокуратурата, МВР и ДАНС.\r\n\tЗасилват се оплакванията в КФН и срещу криптовалутите, като засега съветът на надзорниците е, че \"това не е добра идея\". Позицията на ЕС по този въпрос е изчаквателна, посочи Владимир Савов от КФН.\r\n\tУвеличават се жалбите от потребители към комисията, като 90% от тях се отнасят до автомобилните застраховки \"Гражданска отговорност\" и \"Каско\", каза още Савов. От 1300 жалби през 2016 г. те са нараснали до 1500 тази година. По думите на Савов в повечето случаи става дума за размера на обезщетението, в което обаче КФН не може да се намеси.\r\n\tПенсионните компании имат срок до една година да се приведат в съответствие с новите изисквания за инвестиции в свързани лица, тоест до ноември 2018 г., каза Диана Йорданова, зам.-председател на КФН с ресор \"Осигурителен надзор\". Затягането на контрола стана с приети наскоро промени в Кодекса за социално осигуряване.", "date": "2017.11.27", "title": "Обхватът на \"Гражданската отговорност\" вече е 98%"}
{"url": "http://www.mediapool.bg/ramzan-kadirov-ostava-nachelo-na-checheniya-zayavi-kremal-news272355.html", "text": "Президентът на Чечения Рамзан Кадиров остава начело на тази руска република. Това заяви говорителят на Кремъл Дмитрий Песков, коментирал пред журналисти думи на чеченския лидер, информира ТАСС.\r\n\t \r\n\tСнощи Кадиров заяви, че желае да напусне поста си и че е \"дошло време\" за това. В интервю за тв канал \"Русия 1\" той сподели, че е негова \"мечта\" да се оттегли, тъй като било трудно да носи отговорност \"за народа, за републиката, пред Всевишния и ръководството на държавата\".\r\n\t \r\n\tНе че е уморен или не желае да служи, просто навремето са били необходими хора като него, за \"да воюват, да въведат ред\", но днес в Чечения цари ред и процъфтяване, затова трябва да има промяна, обясни той. Кадиров подчерта, че следващият ръководител на Чечения ще бъде определен от ръководството на държавата и народа.\r\n\t \r\n\t\"Рамзан Кадиров неведнъж е казвал, че е много последователен и решителен член на кръга от съмишленици на руския президент Владимир Путин. В случая той има намерение да работи и занапред така, както му възлага президентът на страната. Друго не е казвал - и вземаме това за предпоставка. Рамзан си остава действащ глава на републиката\", заяви Песков.\r\n\t \r\n\tКадиров е заявявал преди нееднократно, че е готов да напусне поста си. През юли т. г. например разказа, че има желание да замине за Ерусалим, за да охранява като доброволец джамията Ал Акса на Храмовия хълм, припомня информационният портал \"Лента\".\r\n\t \n\n\r\n\tТогава Кремъл препоръча да се възприема изявлението на чеченския лидер като \"демонстрация на значението, придавано от Кадиров на исляма\", без да се възприема буквално.\r\n\t \r\n\tКадиров бе преизбран за ръководител на Чечения през септември 2016 г. с гласовете на 97,94 на сто от избирателите. Активността бе 94,8 на сто, отбелязва \"Лента\".", "date": "2017.11.27", "title": "Рамзан Кадиров остава начело на Чечения, заяви Кремъл"}
{"url": "http://www.mediapool.bg/komisiyata-za-konfiskatsiya-pecheli-delo-za-17-mln-sreshtu-ivailo-zartov-news272354.html", "text": "Комисията за отнемане на незаконно придобито имущество (КОНПИ) конфискува от бургаския бизнесмен Ивайло Зартов имущество на стойност 1 729 881 лв. съобщиха от институцията.\r\n\tКомисията за конфискация е отнела от Зартов множество недвижими имоти в община Бургас, предимно земеделски земи, лек автомобил, суми по банкови сметки и дружествени дялове.\r\n\tБизнесменът бе осъден през 2013 г. на 9 години затвор за длъжностно присвояване в особено големи размери. Като управител на търговското дружество \"Инглиш вилидж“, той е присвоил над 3 млн. лв., собственост на дружеството. Сумата е била предвидена за построяване на ваканционно селище близо до Бургас.\r\n\tЗартов нашумя малко по-късно. След въдворяването му в Софийския затвор той си отряза един от пръстите на ръката пред охранителна видеокамера. Бизнесменът се представя като жертва на политическата система и мишена заради своите \"русофилски убеждения\". Преди да влезе в затвора той бе в ръководството на партия \"Българска социалдемокрация\", където лидер е Александър Томов.", "date": "2017.11.27", "title": "Комисията за конфискация печели дело за 1.7 млн. срещу Ивайло Зартов"}
{"url": "http://www.mediapool.bg/finansoviyat-nadzor-shte-obyavi-po-visokite-si-zaplati-news272352.html", "text": "Комисията за финансов надзор (КФН), която контролира играчите на фондовата борса, частните пенсионни фондове и застрахователите, ще обяви новите си, по-високи заплати, след като бъде приета съответната наредба за възнагражденията в институцията. Това обеща пред журналисти в понеделник председателят на КФН Карина Караиванова. Преди това тя благодари на всички, които не са се поддали на \"популизма\" да обсъждат промените в Закона за КФН единствено през призмата на възнагражденията на комисията.\r\n\tПрез ноември депутатите одобриха  за КФН с аргумента, че небанковият надзор трябва да получи статута на БНБ, за да повиши ефективността си.  Благодарение на промените в Закона за КФН и в Закона за държавния бюджет за 2018 г. институцията ще може да вдигне бюджета си почти двойно – от 11 млн. лв. на 20 млн. лв., а заплатите на работещите в надзора ще могат да се покачат чувствително.\r\n\tСпециално възнагражденията на петимата комисари, които самите те ще си гласуват, най-вероятно ще скочат 2-3 пъти. Освен Караиванова, която е бивш зам.-министър на финансите и се ползва със силната подкрепа на министър Владислав Горанов, в институцията влизат още Ралица Агайн, която отговаря за застраховането, Владимир Савов – за потребителите, а също и новите попълнения – доскорошната депутатка Диана Йорданова, която е близка на шефката на бюджетната комисия Менда Стоянова, и бившият шеф на НАП, харесван от няколко правителства, Бойко Атанасов. \r\n\tСпоред новите текстове заплатите на петимата шефове в КФН трябва да бъдат не по-ниски от средните за мениджърите в частния сектор в застраховането, пенсионното дело и инвестиционните компании, но не по-високи от заплатите на ръководството на БНБ. В момента по закон Карина Караиванова получава 90% от възнаграждението на председателя на парламента, което е към 4500 – 5000 лв. Ако заплатата се вдигне до нивото в БНБ, това значи светкавично да скочи с около 300%. Към основната заплата членовете на КФН ще имат право и на бонуси, които ще се изчисляват по приети от самите тях правила.\r\n\tПрез 2015 г. след спечелено дело депутати обявиха, че предишният управител на БНБ Иван Искров е получавал на месец към 19 000 лв. през първата половина на 2014 г., от които заплатата е била 13 000 лв. Както е добре известно обаче, високото възнаграждение на шефа на централната банка не предотврати провала с КТБ.\r\n\t\"Промените в закона още не са влезли в сила, необходимо е и да бъде приета наредбата за възнагражденията. Когато сме готови, те ще бъдат обявени“, обеща Карина Караиванова. За целта КФН вече е изискала от представителите на бизнеса статистика за средните възнаграждения на мениджърите на частните компании, но тези данни не са обявени публично.\r\n\tСпоред новия модел на управление КФН ще бъде държавен орган \"независим от държавата“. Ведомството ще премине изцяло на издръжка от фирмите, които контролира, и няма да получава никакво финансиране от държавния бюджет, който сега поема около половината от разходите й.\r\n\t\"Такъв е моделът в 18 държави и той се прилага успешно“, коментира Караиванова. По думите й няма да има конфликт между правомощията на КФН и финансирането й, защото при отнемане на лиценз на голям играч на пазара Министерството на финансите ще компенсира недостига по бюджета на КФН за годината.\r\n\tЗа да стане \"независима от държавата\", КФН ще вдигне таксите за надзор, събирани от бизнеса, чиято дейност контролира. В някои случаи увеличението на удръжките ще е 2-3 пъти.\r\n\tВ понеделник вдигането на таксите бе представено от ръководството на КФН парадоксално като \"услуга“ по надзор, която комисията предоставя на бизнеса, а не като функция на един властови орган в полза на обществения интерес.\r\n\tОт КФН увериха, че вдигането на таксите е съгласувано и подкрепено от по-голямата част от бизнеса. Никоя застрахователна компания не би изпитала финансови затруднения заради новите плащания, които били доста по-ниски от тези в ЕС. Увеличението нямало да се отрази и върху крайните цени за клиентите.\r\n\tГлобите от надзорната дейност на КФН категорично няма да влизат в бюджета на институцията, увери още Караиванова.\r\n\tПредседателката на надзора заяви, че след като бизнесът се е съгласил на по-високите такси, сега било времето комисията да изпълни \"своята част от сделката“ - като започне да предоставя \"услугата“ по надзор с по-бързи темпове на работа и с по-висок експертен капацитет. Ведомството обаче щяло да работи със сегашната си структура и щат, като целта била да се наемат по-високо квалифицирани специалисти на сегашните щатове.\r\n\tДруга сериозна промяна в Закона за КФН е прехвърлянето на много правомощия от зам.-председателите на надзора към комисията като колективен орган. Досега зам.-председателите имаха силна индивидуална власт. Експерти коментираха, че от една страна това намалява индивидуалната отговорност, но от друга засилва прозрачността, защото решенията на комисията се публикуват.", "date": "2017.11.27", "title": "Финансовият надзор ще обяви по-високите си заплати"}
{"url": "http://www.mediapool.bg/irlandiya-shte-blokira-pregovorite-za-brekzit-bez-saglasie-po-vaprosa-za-granitsata-news272359.html", "text": "Ирландският европейски комисар Фил Хоган заяви, че Дълбин ще продължи с твърдия си подход и няма да се откаже, както се закани, да наложи вето на преговорите за търговските отношения след Брекзит. Това ще стане, ако Великобритания не даде гаранции за статута на границата между Северна Ирландия и Република Ирландия, предаде Ройтерс.\r\n\t \r\n\tФил Хоган, европейски комисар за земеделието и развитието на селските райони, заяви, че Великобритания, или поне Северна Ирландия, трябва да остане в единния пазар и митническия съюз, за да бъде избегнат вариантът за поява на физическа граница между двете Ирландии.\r\n\t \r\n\t\"Ако Обединеното кралство или Северна Ирландия остане в европейския митнически съюз, или което е по-добре - в единния пазар, няма да има проблем с границата\", каза той в интервю за британския в. \"Обзървър\".\r\n\t \r\n\tБританският премиер Тереза Мей заяви, че след Брекзит Лондон ще излезе от единния пазар и митническия съюз.\r\n\t \r\n\tДъблин иска писмени гаранции, че между Република Ирландия и Северна Ирландия няма да има физическа граница.\r\n\t \n\n\r\n\tЕС заяви, че е нужен \"значителен напредък\" по този въпрос, както и по още два, които са от съществено значение. Ако това стане, на предновогодишната си среща на върха, насрочена за 14-15 декември, европейските лидери ще могат да дадат одобрение за начало на преговорите за търговските отношения.", "date": "2017.11.27", "title": "Ирландия ще блокира преговорите за Брекзит без съгласие по въпроса за границата"}
{"url": "http://www.mediapool.bg/zhenite-na-razgromenite-boitsi-na-halifata-sa-vse-po-narastvashta-zaplaha-news272350.html", "text": "Американският всекидневник \"Вашингтон пост\" се спира в понеделник на една нова опасност, възникваща в резултат на очертаващия се разгром на прословутия \"Ислямски халифат\" в Сирия и Ирак.\r\n\t \r\n\tПрез последните месеци рязко нараства броят на бягащите от халифата жени имигрантки, опитващи се да се завърнат в родните си страни или да намерят убежище в центрове за задържане или в бежански лагери по пътя. Някои са майки с малки деца, които твърдят, че са били принудени да пътуват за Ирак или Сирия, за да бъдат със съпрузите си.\r\n\t \r\n\tНо обезпокоителен брой от тях са прегърнали джихадистката идеология на \"Ислямска държава\" и остават предани на нейните цели, което личи от интервюта с бивши жителки на халифата, както и от разговори с хора от спецслужбите и с анализатори, които внимателно следят потока на завръщащите се, отбелязва вестникът, цитиран от БТА.\r\n\t \r\n\tОт Северна Африка до Западна Европа новопристигащите джихадистки \"половинки\" представляват неочаквано предизвикателство за правоохранителните органи, които очакваха наплив от завръщащи се мъже, но вместо това им се налага да се занимават със съдбите на стотици жени и деца. Малко от тези жени са участвали в сражения, но въпреки това правителствата започват да ги смятат за потенциални заплахи както в близък времеви план, така и в по-далечно бъдеще.\r\n\t \r\n\tПредвид очертаващата се неизбежност на разгрома на халифата, лидерите на ИД през последните седмици са издали специални инструкции към завръщащите се техни последователки да се готвят за нови мисии, които включват извършване на самоубийствени атаки и подготовка и обучение на децата им за бъдещи терористи, пише \"Вашингтон пост\".\r\n\t \n\n\r\n\t\"Несъмнено е, че има случаи на жени, които са били насила въвлечени в орбитата на ИД, но има и други, които са се радикализирали, като сред тях има и такива, които са поели важни роли\", казва Ан Спекхард, директорка на Международния център са изучаване на насилническия екстремизъм - организация, проучваща на терен дезертьорите и бягащите от ИД.\r\n\t \r\n\tСтатията на вестника започва с разказа на мароканка, представила се само като Зара, завърнала се от халифата. Сега тя живее в дома си в Мароко и е покрита отгоре до долу с ислямското черно облекло. Тя се зарича, че един ден ислямският рай, което според нея е откраднат на семейството й, ще се възроди. \"Ние ще възпитаме смели и силни синове и дъщери и ще им разказваме за живота в халифата. \"Макар че не успяхме да го запазим, нашите деца един ден ще го възродят\", казва Зара.\r\n\t \r\n\tМного от жените бежанки се смятат за задължени не само да отглеждат бъдещи терористи. През последните месеци нарастващ брой от тях са били определени да провеждат военни операции както вътре в халифата, така и в родните им страни, посочват анализатори, цитирани от вестника.\r\n\t \r\n\tПри основаването на халифата лидерите на ИД по правило не насърчаваха жените да служат на бойното поле или да стават атентаторки самоубийци. С нарастването на загубите на бойното поле обаче групировката даде на женските си последователи \"по-широк мандат да убиват\", заключава \"Вашингтон пост\".", "date": "2017.11.27", "title": "Жените на разгромените бойци на халифата са все по-нарастваща заплаха"}
{"url": "http://www.mediapool.bg/ek-predlaga-edinen-sotsialnoosiguritelen-nomer-news272360.html", "text": "Европейската комисия предложи да бъде създадена Европейска служба по труда, както и да бъде въведен единен социалноосигурителен номер в ЕС, предаде БТА от Брюксел.\r\n\t \r\n\tНовата служба би могла да следи за спазването на европейското трудово законодателство в областта на мобилността (командироването на работници и устройването на работа в чужда страна).\r\n\t \r\n\tТази служба би осигурила съгласуваност между националните власти, работещите и службите за социална сигурност.\r\n\t \r\n\tСпоред комисията, въвеждането на единен за ЕС социалноосигурителен номер би ускорило проверката на заявяваните от работниците данни в случай, че работят в чужбина. Очаква се двете предложения да бъдат разгледани напролет.", "date": "2017.11.27", "title": "ЕК предлага единен социалноосигурителен номер"}
{"url": "http://www.mediapool.bg/belgiya-shte-deistva-sreshtu-bezreditsite-sas-sredstvata-za-borba-s-terorizma-news272353.html", "text": "Белгийските власти ще използват системата за наблюдение на интернет, прилагана в борбата с тероризма, за да се опитат да се справят със зачестилите безредици в Брюксел, съобщи министърът на вътрешните работи Ян Ямбон, цитиран от БТА в понеделник.\r\n\t \r\n\tЗасега властите не са изяснили дали между трите случая от последните две седмици, в които младежи предизвикаха пълен безпорядък в столицата, са свързани. Според Ямбон изглежда зад проявите на вандализъм има \"система\".\r\n\t \r\n\tКметът на Брюксел Филип Клоз не е напълно убеден в това, но отбелязва, че виновниците са основно непълнолетни африкански имигранти, най-често с многобройни полицейски регистрации.\r\n\t \r\n\tМиналата седмица белгийската полиция обособи звено за наблюдение на спортния календар, за да може да се предвидят дните, в които е възможно заради спортна среща да се стигне до тежки нарушения на обществения ред. Политици настояха за \"нулева търпимост\" към нарушителите на реда, както и да бъде направено необходимото \"младите отново да имат страх от полицията\".\n\n\r\n\t \r\n\tСлед третия случай на погром в Брюксел в рамките на няколко дни медиите цитират предложения за прилагане на холандския опит и сближаване на полицията и учениците с чести срещи и разговори.\r\n\t \r\n\tПо последни данни в събота трийсетина младежи са се влели в разрешено от властите шествие против насилието срещу жени. Непълнолетните африканци са чупили магазини, автомобили, улични знаци, спирки. Множество са свидетелствата за издевателства над случайни възрастни граждани, получили удари или повалени на земята безпричинно.\r\n\t \r\n\tТелевизионни репортери и оператори на мястото на събитието не успяха да осъществят нормално преките си включвания и бяха прекъсвани и удряни в ефир. Няколко дни по-рано на подобно издевателство бе подложен кметът на Брюксел - ръководител на полицията в града - който в пряк телевизионен ефир бе апострофиран и бутан от маскирани младежи.\r\n\t \r\n\tПървите безредици този месец настъпиха след футболен мач, спечелен от отбора на Мароко. Няколко дни по-късно френски младеж, известен в ЮТюб, покани свои последователи в центъра на Брюксел и отново се стигна до сблъсъци с полицията и погром.", "date": "2017.11.27", "title": "Белгия ще действа срещу безредиците със средствата за борба с тероризма"}
{"url": "http://www.mediapool.bg/edna-godina-sled-atentata-v-berlin-kolednite-bazari-v-germaniya-otnovo-otvaryat-vrati-news272356.html", "text": "На 19 декември миналата година Макс Мюлер и съпругата му продавали брецели, греяно вино и багети в своя павилион на коледния базар близо до берлинската мемориална църква \"Кайзер Вилхелм\".\r\n\t \r\n\tИзведнъж павилионът рухнал - \"срути се като кула от карти\", разказа със спокоен глас 26-годишният мъж. \"Бях застанал пред павилиона, когато покрай мен профуча камионът, само на метър, и павилионът рухна. Извадих жена си изпод развалините\", каза Мюлер, шесто поколение съдържател на павилион.\r\n\t \r\n\tИзмина година, откакто Анис Амри се вряза в множеството на базара с откраднат камион. Преди това беше убил полския му шофьор. При безразборната атака загинаха 11 души, а 70 бяха ранени. Семейство Мюлер оцелели и не пострадали, поне външно. \"Имали сме добър ангел пазител\", казват те.\r\n\t \r\n\tТази година Макс и съпругата му Каталина, 22-годишна, няма да са на обичайното си място на коледния базар на \"Брайтшайдплац\". Защото точно там днес ще бъде открит паметен знак - позлатена тясна ивица, сякаш разсичаща уличната настилка, а до нея са изписани имената на 11-те загинали.\r\n\t \r\n\tЗатова тази година семейство Мюлер ще отворят павилиона си малко встрани, близо до нова многоетажна сграда. \"Не знам още как ще се чувствам, когато започне цялото оживление наоколо\", призна Каталина. Макс заяви, че хората често му казвали: \"Просто се радвай, че си оцелял. Ти си късметлия\".\r\n\t \n\n\r\n\tМюлер обаче е неуморен, постоянно гледа часовника си, бележника си, жестикулира и говори високо. \"Донякъде потиснах емоциите. Опитвам се да подходя практично\", заяви мъжът и разказва, че двамата с Каталина са се срещали два пъти с пастори, за да поговорят за случилото се.\r\n\t \r\n\tДвойката получила и предложение чрез курс по йога да си върне усещането за хармония в живота. \"Това не беше за мен\", каза Мюлер. \"Съпругата ми беше по-ентусиазирана.\"\r\n\t \r\n\tМюлер не иска на него да се гледа като на жертва. \"Не искам да мисля за това. Ръководя тази фирма, имам четирима служители, така че трябва да гледам напред.\"\r\n\t \r\n\tНо не е забравил случилото се, често се сеща за шума от камиона, профучал покрай него при смъртоносната атака. \"Шумът беше като при изпразване на контейнер за смет - остър и гърмящ\", каза той.\r\n\t \r\n\tМладият предприемач е убеден, че е щяло да има още по-големи поражения, ако атентатът беше извършен в края на седмицата: \"Пазарът щеше да е много по-оживен. Повече хора щяха да бъдат блъснати\".\r\n\t \r\n\tСлед атаката, когато по вестниците и телевизията многократно показвали снимката на Амри, застрелян в Италия по време на бягство, Мюлер престанал да гледа новини. \"Не исках да виждам повече това лице\", каза той.\r\n\t \r\n\tКогато започнали да се множат съобщенията за пропуски на полицията при наблюдението на Амри, \"все повече се ядосвал\". Най-вече защото се питал как така тунизиецът, който имал криминално досие и отказана молба за убежище, не е бил навреме спрян.\r\n\t \r\n\tИ той като много хора смята, че сред потока от бежанци през последните няколко години в Германия са влезли много престъпници. \"И все още наоколо се разхождат много склонни към насилие типове. Може ли някой да ми обясни това? Очаквам правовата държава да ме защитава\", каза той.\r\n\t \r\n\tМюлер, който от 18-годишен е член на партията на германския канцлер Ангела Меркел - Християндемократическия съюз, заяви, че Германия спешно се нуждае от закон за имиграцията. \"Всеки, който се интегрира, е добре дошъл\", каза той. Тези, които не желаят мирно съвместно съществуване, не трябва да са тук.\r\n\t \r\n\tМиналата година, точно след атаката, повечето от над стоте търговци и собственици на павилионите на базара се договорили: \"Терористите няма да ни прогонят, няма да им отстъпваме. Искаме отново да работим\". За мнозина от тях това било въпрос на икономическо оцеляване.\r\n\t \r\n\tМихаел Роден, председател на сдружението на берлинските собственици на павилиони, заяви пред ДПА, че тази година са се върнали почти всички собственици на сергии. Само един търговец не пожелал да участва отново. \"Животът продължава. Имаме семейства, задължения. Ние сме предприемачи и часовникът не трябва да спира\", каза той.", "date": "2017.11.27", "title": "Една година след атентата в Берлин коледните базари в Германия отново отварят врати"}
{"url": "http://www.mediapool.bg/prints-hari-se-zheni-naprolet-za-aktrisata-megan-markal-news272357.html", "text": "Британският принц Хари, който е пети поред в наследяването на трона, ще се ожени за своята приятелка американската актриса Меган Маркъл следващата пролет и двамата ще живеят в имението Нотингъм на Кенсингтънския дворец в Лондон, съобщи ББС.\r\n\tДвойката, която се среща от лятото на 2016 г., се е сгодила по-рано през ноември. За годежа са знаели само най-близките членове на семейството и разбира се - кралицата.\r\n\tСгодената двойка се появи за фотосесия пред двореца Кенсингтън в понеделник по обед. Позирайки пред камерите, принц Хари каза, че се е чувствал \"развълнуван\", но предложението е било романтично.\r\n\tОблечената в бяло, пристегнато с колан, палто и усмихната Маркъл държеше през цялбото време Хара за ръка и показа диамантения си годежен пръстен.\r\n\tЗапитан от журналистите кога е разбрал, че тя е жената за него, Хари каза \"още първия път, когато я срещнах\".\r\n\tЗа вечерта е предвидено интервю на годениците за телевизиите.\r\n\tБащата на бъдещия младоженец принц Хари посочва в свое изявление, че е поласкан да съобщи щастливата новина за сина си и допълва, че Хари е получил благословията на родителите на Меган Маркъл.\r\n\tВ съобщението от официалната резиденция на Принца на Уелс и херцогинята на Корнуел Камила се допълва, че подробности за сватбения ден ще бъдат дадени по-късно.\r\n\tВ изявление на Бъкингамския дворец се посочва, че кралица Елизабет ІІ и съпругът й Филип, принц на Единбург, се радват за двамата и им желаят щастие.\r\n\tБратът на Хари принц Уилям и съпругата му Катрин, херцогиня на Кеймбридж, казват, че са изключително щастливи заради Хари и Меган.\r\n\tБъдещото семейство получи и \"най-топли поздравления\" от премиера на Великобритания Тереза Мей, която пожела на двойката \"огромно щастие в бъдеще\".\r\n\tРодителите на актрисата Томас Маркъл и Дория Регланд допълват, че като родители им доставя изключителна радост събирането на дъщеря им с Хари, който споделя същите ценности като нея.\r\n\tВръзката на 33-годишния принц с 36-годишната актриса започна преди 16 месеца, след като общи приятели ги запознават. Връзката им бе  потвърдена през ноември 2016 г. чрез изявление от двореца Кенсингтън в защита на актрисата, заради подлагането й на медийни атаки и обиди. В него се посочваше, че Хари и Меган Маркъл имат връзка, което не е причина тя да получава такова отношение.\r\n\tПървата им официална поява като двойка обаче бе през септември при официалната церемония за откриването на спортни игри за военни инвалиди. Тогава и Маркъл говори за пръв път пред медия за любовта си с Хари, давайки интервю за списание \" Венити Феър\"\r\n\tСлед сватбата двамата ще живеят в имението Нотингъм на Кенсингънския дворец в близост до жилището на принц Уилям и Катрин и децата им принц Джордж и принцеса Шарлот. \r\n\tСлед като бъдат обявени за мъж и жена Меган Маркъл ще стане автоматично Нейно величество, но няма да е принцеса Меган, тъй като няма кралска кръв.\r\n\tЗа предстоящото обявяване на сватбата на актрисата и принц Хари се заговори още миналата седмица, когато стана ясно, че тя е напуснала жилището си в Торонто.\r\n\tМаркъл е известна с ролята си в сериала \"Костюмари\", в който се снима от 2011 г.\n\n\r\n\tТя ще е първата американка, влязла в кралското семейство след Уолис Симпсън - жената, заради която чичото на кралица Елизабет, Едуард Осми, се отказа от трона преди повече от 80 години.\r\n\tЗа британските таблоиди в първите месеци на връзката ѝ с принц Хари беше проблем и смесеното ѝ потекло, тъй като майка ѝ е афроамериканка. .\r\n\tМаркъл, която се занимава с редица хуманитарни каузи, едва ли ще се съгласи бракът да ограничи ангажиментите ѝ. От друга страна, ѝ предстои да си проправи път в кралското семейство, както вече се случи с херцогинята на Кеймбридж Кейт Мидълтън, отбелязва ББС.", "date": "2017.11.27", "title": "Принц Хари се жени напролет за актрисата Меган Маркъл"}
{"url": "http://www.mediapool.bg/vlastite-priznaha-propusk-pri-razsledvane-sreshtu-napadatelya-na-koleden-bazar-v-berlin-news272361.html", "text": "Вътрешният министър на германската провинция Северен Рейн-Вестфалия Херберт Ройл призна, че полицията е допуснала още една грешка в разследването срещу извършителя на нападението с камион в Берлин през 2016 г. Анис Амри, предаде ДПА.\r\n\t \r\n\tРойл каза, че полицията е конфискувала телефона на Амри през февруари 2016 г. В телефона е имало седем снимки, на които Амри държи оръжия. Снимките не са отчетени като възможни доказателства, защото са били пропуснати от компютърния алгоритъм, с който са анализирани.\r\n\t \r\n\tВ Германия при засилени мерки за сигурност се откриват традиционните коледни базари, почти година след терористичното нападение срещу коледен базар в Берлин, при което бяха убити 12 човека, посочва Асошиейтед прес.\r\n\t \r\n\tВътрешният министър Томас де Мезиер призова германците да не избягват базарите поради страх, защото базарите са част от германската традиция и култура. Министърът обаче заяви, че \"терористичната заплаха просто е много голяма. По всяко време. Навсякъде.\"\r\n\t \r\n\tБерлинският коледен базар, срещу който беше извършено нападение на 19 декември миналата година, ще бъде открит довечера с бдение.\r\n\t \n\n\r\n\tТази сутрин в памет на жертвите имаше служба в Мемориалната църква \"Кайзер Вилхелм\", която се намира до мястото на базара.", "date": "2017.11.27", "title": "Властите признаха пропуск при разследване срещу нападателя на коледен базар в Берлин"}
{"url": "http://www.mediapool.bg/spored-berluskoni-general-oglavyaval-karabinerite-mozhe-da-e-sledvasht-premier-na-italiya-news272362.html", "text": "Силвио Берлускони намекна, че генерал от италианските карабинери (военната полиция) може да бъде следващият италиански премиер, ако десноцентристите спечелят изборите през пролетта догодина, предаде Ройтерс.\r\n\t \r\n\tБерлускони, който бе три пъти премиер на Италия, няма право да заема държавна длъжност заради присъда по дело за данъчни измами. Той обжалва тази забрана в Европейския съд за правата на човека. Делото там започна миналата сряда.\r\n\t \r\n\t\"Разполагам с много имена, но има един човек, който е много способен, който бележи успехи, ценен е от всички и това е генерал Леонардо Галители\", каза Берлускони в предаване на италианската телевизия РАИ.\r\n\t \r\n\tГалители оглавяваше от 2009 до 2015 карабинерите, действащи под контрола на министерството на отбраната и на вътрешното министерство, а сега ръководи антидопинговата служба на Италия.\r\n\t \r\n\tБерлускони каза, че не е обсъждал въпроса лично с Галители. В миналото той намекна, че премиер може да стане и директорът на Европейската централна банка Марио Драги или президентът и изпълнителен директор на компанията Фиат Крайслер Серджо Маркионе.", "date": "2017.11.27", "title": "Според Берлускони генерал, оглавявал карабинерите, може да е следващ премиер на Италия"}
{"url": "http://www.mediapool.bg/rusko-momiche-specheli-detskata-evroviziya-news272332.html", "text": "14-годишната рускиня Полина Богусевич спечели финала на детската “Евровизия“ в неделя вечерта. Домакин на състезанието бе Тбилиси.\r\n\tПолина Богусевич се представи с песента \"Крила\", която събра 188 точки. На второ място бе 12-годишният грузинец Григол Кипшидзе, който спечели 185 точки с песента “Voice of my heart“ (Гласът на сърцето ми – б.р.), а трета бе австралийката Изабела Кларк със 172 точки с песента “Speak Up!“ (“Говори силно“ – б.р.).\r\n\tПрез тази година за първи път в избора на победител с онлайн гласуване можеха да участват и зрителите. Полина получи 122 точки от националните журита и беше втора след грузинското момче, но след преброяването на зрителските гласове тя събра още 66 точки и спечели с общо 188.\r\n\tНай-висока оценка Полина получи от националните журита на Австралия, Грузия, Македония и Португалия. Григол получи най-висока оценка от журитата на Армения, Албания, Беларус, Полша, Украйна и Русия.\n\n\r\n\tПрез 2017 г. България не участваше в конкурса.", "date": "2017.11.27", "title": "Руско момиче спечели детската “Евровизия“"}
{"url": "http://www.mediapool.bg/belarus-izgrazhda-parvata-si-aets-pred-vratite-na-es-news272363.html", "text": "Трийсет години след катастрофата в Чернобил, която засегна силно голяма част от беларуската територия, Минск изгражда първата си атомна електроцентрала, проектирана и финансирана от Русия. Съседна Литва с тревога наблюдава строежа, но тя е безпомощна.\r\n\tВ северозападната част на Беларус, на близо 15 километра от литовската граница, строежът на централата в Островец навлиза във финалната си фаза: двата реактора с мощност от по 1200 мегавата, ще бъдат задействани съответно през 2019-а и 2020 година.\r\n\t \r\n\tПроектът, одобрен от правителството през 2008 година и изпълняван от руската група Росатом, е инвестиция от 11 милиарда долара, от които 10 милиарда идват от руски кредит.\r\n\t \r\n\tСтроежът успя да съживи лошите спомени в страна, чиято четвърт територия бе замърсена от радиация при експлозията през 1986 година на реактор на съветската централа в Чернобил, в сегашна Украйна.\r\n\t \r\n\t\"Когато научихме, че централата ще бъде изградена под прозорците ни, изпитахме страх\", разказва пред АФП Нина Рубик, която е била сред десетките хиляди хора, евакуирани от зоните, заразени с радиация преди 30 години.\r\n\t \r\n\t\"Страхът обаче отмина: убедиха ни, че при строежа се използват най-съвременните технологии, че всичко е под контрол\", каза тази писателка и журналистка. \"Дори хората, които събираха подписи против проекта, сега са се активизирали, за да бъдат наети там на работа\", допълва тя.\r\n\t \n\n\r\n\tЗаради опасенията за ядрената сигурност, подсилени след инцидента във Фукушима през 2011 година, властите и руският изпълнител на проекта полагат усилия да внесат успокоение.\r\n\tЗа да покажат своята праволинейност, беларуските власти изискаха от Росатом да подмени една цистерна, повредена при падане, макар че според компанията само боята й е била олющена. Руският конгломерат представя тези реактори от трето поколение като \"най-съвременните в света\", спазващи \"всички международни норми\".\r\n\t \r\n\tСпоред беларуската социоложка Елена Мартишченкова, която проучва общественото мнение по въпроса от 2005 година, близо половината от беларуското население днес подкрепя развитието на ядрената енергетика, а в района на Островец този дял достига 65%.\"Ядрена сигурност\"\r\n\tОт другата страна на намиращата съвсем наблизо литовска граница този оптимизъм далеч не е толкова силно споделян. Вилнюс остро разкритикува проекта, който според негови високопоставени представители е \"нарушение на международните изисквания в областта на ядрената сигурност и околната среда на 20 километра от границата на ЕС и само на 40 километра от литовската столица\". Росатом отхвърля тези обвинения.\r\n\t \r\n\tНа въпрос на АФП говорителката на министерството на външните работи на Литва Раза Якайтене обвини Минск в \"опит да прикрие\", \"да оспори\" или да омаловажи последиците от \"поне шест инцидента\".\r\n\t \r\n\tСпоред министерството на енергетиката, балтийската страна е взела мерки, така че \"никаква електроенергия\" да не може да влезе на литовския пазар (а следователно и на европейския).\r\n\tПо този начин е затворен излазът за беларуската централа с голяма мощност за тази страна с население по-малко от 10 милиона души, която обмисля заводите й да работят нощем, да за потребяват произведената енергия.\r\n\t \r\n\tДруг нерешен проблем е обработката на радиоактивните отпадъци, по който беларуското правителство твърди, че работи.\r\n\t \r\n\tОбявяването на проекта през 2011 година бе най-вече ход на Владимир Путин да премести напред икономическите си пешки в бившия СССР, притичвайки се на помощ на беларуския президент Александър Лукашенко. Тогава той бе изправен пред тежка икономическа криза и западни санкции заради репресиите срещу представители на опозицията.\r\n\t \r\n\tПри едни не толкова тежки условия след отмяната на европейските санкции, последвала освобождаването на опозиционери, Минск представя проекта най-вече като начин да намали зависимостта си от руския газ за производството на електроенергия в страната.\r\n\t \r\n\tМосква на няколко пъти използва доставките си на петрол и газ като лост за оказване на влияние в отношенията си с Беларус и други съседки.\r\n\t \r\n\t\"Това е ключов въпрос за енергийната сигурност, за зависимостта от една-единствена страна, особено когато тази страна прибягва до ограничаване на доставките си на ресурси\", поясни Александър Михалчевич, ядрен експерт в Академията на науките. Той направи това изявление на неотдавнашна енергийна конференция в Минск.\r\n\t \r\n\tСпоред него новата централа, която ще покрива над една четвърт от потреблението на енергия на Беларус, ще позволи на Минск да намали и с 25 % вноса си на руски газ, както и цените на електроенергията.", "date": "2017.11.27", "title": "Беларус изгражда първата си АЕЦ пред вратите на ЕС"}
{"url": "http://www.mediapool.bg/sauditska-myusyulmanska-institutsiya-misiyata-ni-e-da-unishtozhim-ekstremistkata-ideologiya-news272364.html", "text": "Шефът на базирана в Саудитска Арабия организация, която от десетилетия имаше за задача да разпространява строгата уахабитска форма на исляма по света, каза, че тези времена са приключили и сега фокусът е върху унищожаването на екстремистката идеология.\r\n\t \r\n\tБившият правосъден министър (на кралството) Мохамед Ал Иса, назначен преди малко повече от година за генерален секретар на Мюсюлманска световна лига (МСЛ), базирана в Мека, каза пред Ройтерс по време на обиколка из Европа, че неговата организация няма повече да бездейства и да позволява на исляма да бъде взиман за заложник от екстремисти.\r\n\t \r\n\tСтремежът към по-умерен ислям е в основата на усилията на престолонаследника принц Мохамед бин Салман да модернизира кралството, което финансира групи, ръководени от организацията, и да се придържа към по-открита и толерантна интерпретация на исляма.\r\n\t \n\n\r\n\tАмбициозният млад принц вече предприе някои стъпки към облекчаване на изключително стриктните социални ограничения в Саудитска Арабия, като намали ролята на религиозната нравствена полиция, позволи публични концерти и обяви планове да се разреши на жените да шофират от следващата година.\r\n\t \r\n\t\"Миналото, и това, което се казваше, вече са зад гърба ни. Случвалото се в миналото и начинът, по който действахме тогава, не подлежат на дебат\", каза Иса в интервю миналата седмица. \"Трябва да скъсаме с екстремисткото мислене чрез работата, която вършим. Трябва да сложим точка на религиозните крайности и на екстремизма, който е изходна точка на тероризма. Това е мисията на Мюсюлманската световна лига.\"Стожер на уахабизма\r\n\t \r\n\tСаудитска Арабия използваше МСЛ за износ на своята стриктна уахабитска версия на исляма, наложена през 1962 г. като преграда пред радикалните светски идеологии. Мисионерската асоциация контролира джамиите и ислямските центрове по света, които според критици проповядват омраза и нетолерантност към други верски общности и религии - обвинение, което групировката отрича.\r\n\t \r\n\tИса каза, че МСЛ занапред ще бъде много по-активна и ще се бори с всякакви признаци на екстремизъм в сферите, в които работи, а също и когато узнае за всякакви други школи, центрове или джамии, в които се проповядва екстремистка идеология.\r\n\t \r\n\tМакар че отказа да влезе в подробности, седмица по-рано той бе в Женева, където обеща да реформира най-голямата джамия в града, след като френските и швейцарските власти изразиха загриженост, че тя се е превърнала в свърталище на екстремисти. Джамията се финансира от МСЛ.\r\n\t \r\n\t\"Всеки път, когато видим подобно съобщение, няма да стоим със скръстени ръце, а ще направим всичко по силите ни да унищожим тази идеология\", каза чрез преводач 52-годишният Иса.\r\n\t \r\n\t\"Само истината\"\r\n\t \r\n\tРаботим и ще продължим да работим за пречистване на исляма от екстремизма и от фалшивите му тълкувания, за да му дадем правилните тълкувания\", каза той. \"Само истината може да разгроми това и ние представляваме истината.\"\r\n\t \r\n\tПоявата на \"Ислямска държава\" в Сирия и Ирак с нейните хиляди чуждестранни бойци показа как Европа е станала хранителна среда за сърдити и неукрепнали хора, които се обръщат към радикалния ислям. Серията от терористични нападения във Франция от 2015 г. насам бе дело на френски мюсюлмани.\r\n\t \r\n\tИса каза, че част от работата му е да преодолява трудностите, които мюсюлманите може да срещат в адаптирането на тяхната религия към немюсюлманските страни.\r\n\t \r\n\t\"Ние се опитваме да дадем отговори, с които да се противопоставим на послания, които променят лицето на исляма. Искаме да предлагаме истинското тълкуване на свещените текстове, които са \"взети за заложници\" и се тълкуват погрешно\", посочи той.\r\n\t \r\n\tИса добави, че като част от тези усилия той работи и с други вероизповедания. След като ливанският маронитски патриарх направи историческо посещение в Рияд миналата седмица, Иса посети висши религиозни служители в знаковата парижка катедрала \"Нотрдам\", но и Главната парижка синагога.\r\n\t \r\n\t\"Ние имаме обща цел - да сложим край на омразата\", каза той. \"Мюсюлманската световна лига вярва, че ние сме в състояние да направим това, а и религиите имат достатъчно голямо влияние да го наложат.\"", "date": "2017.11.27", "title": "Саудитска мюсюлманска институция: Мисията ни е да унищожим екстремистката идеология"}
{"url": "http://www.mediapool.bg/kitai-obeshtava-3-mlrd-dolara-za-proekti-v-tsentralna-i-iztochna-evropa-news272365.html", "text": "Китай ще осигури над 3 милиарда долара за проекти в Централна и Източна Европа (ЦЕИ). Това обяви в понеделник премиерът на втората по големина икономика в света Ли Къцян в Будапеща, където се провежда шестата Среща на държавните и правителствени ръководители на страните от Централна и Източна Европа и Китай. Целта на форума по инициативата \"16+1\" е задълбочаване на търговското и икономическо сътрудничество между държавите участнички и насърчаване на двустранни и многостранни партньорства.\r\n\t \r\n\tДнес в Будапеща бе постигната договореност през 2018 година България да бъде домакин на Седмата среща на държавните и правителствени ръководители на страните, участващи в инициативата, съобщи пресслужбата на българското правителство.\r\n\t \r\n\tПризнателен съм на премиера Ли Къцян, на министър-председателя Виктор Орбан, на всеки един от моите колеги за подкрепата им България да бъде домакин на следващата, каза в Будапеща премиерът Бойко Борисов. Той посочи, че годината, която започва, е знаменателна за страната ни предвид и първото Българско председателство на Съвета на Европейския съюз.\r\n\t \n\n\r\n\t\"Високата степен на мобилизация и мотивираност на правителството, произтичащи от организацията на Председателството, ще допринесат и за подготовката и обезпечаването на едно успешно домакинство на Седмата среща на върха \"16+1\" в София\", смята Борисов.\r\n\t \r\n\tТой припомни, че през 2018 г. България ще бъде домакин и на друга ключова проява в рамките на \"16+1\" - срещата в Пловдив на местните лидери. Важни събития ще бъдат организирани и по линия на Центъра за насърчаване на сътрудничеството между страните от ЦИЕ и Китай в селското стопанство в София.\r\n\t\r\n\tБез да има характер на международна организация, форумът \"16+1\" излъчва силни сигнали на стабилност, добронамереност, сътрудничество, търсене на общи подходи и решения, посочи министър-председателят Бойко Борисов в изказването си на пленарната сесия на срещата в Будапеща. Премиерът отбеляза, че провежданите срещи и приеманите документи по инициативата са в унисон с идеите и принципите на ЕС, като отвореност, равно третиране на всички и взаимна изгода. По думите му инициативата е принос към сътрудничеството между Европа и Китай и между ЕС и Китай - посока, в която България ще продължи да работи и за в бъдеще.\r\n\t \r\n\t\"Разчитаме на китайското правителство активното сътрудничество и двустранните интереси да намерят израз в прагматичния подход, които да доведе до реализирането на конкретни проекти\", каза Борисов, като изтъкна, че за България те са свързани основно с изграждането на автомагистралите \"Хемус\" и \"Черно море\", както и на ж. п. линията Русе - Варна.\r\n\t \r\n\t\"Благодарение на всички партии България стои много стабилна“\r\n\t \r\n\t\"Факт е, че благодарение на всички партии, колкото и в България да се дрънкаме и да си говорим, България стои много стабилна на фона на всички останали и генерира доверие. Така че с общи усилия имаме шанс не само да ни забелязват и да ни дават председателства, но и да постигнем реални резултати за региона и за нас самите“, каза Борисов по-късно пред български журналисти, цитиран от Фокус.\r\n\t \r\n\tНа 6 и 7 декември в България ще бъдат лидерите на Западните Балкани заедно с един от финансовите инвеститори – Световната банка, с който ще се водят преговори за финансирането на Коридор №8 и не само на него. Китай много активно говори за инвестиции за Солун-Кавала-Александруполис-Бургас-Варна, и съответно Русе-Букурещ-Белград – Дунавската стратегия. Многомилиарден проект, но пък прави Балканите да изглеждат по друг начин. Коридор №8 – от Адриатика, Тирана, Скопие, София, Истанбул, Белград, Букурещ, Бургас, Варна - проекти, които съм убеден, че коренно ще променят мястото, където живеем и от място на етнически противопоставяния и войни може да стане нещо много добро. А защо не и скоростен влак – Будапеща, Белград, София, Истанбул, коментира Борисов.\r\n\t \r\n\tПо думите му \"трябва да мислим подобно на \"Брекзит” стратегическо споразумение само с Турция“.\r\n\t \r\n\tСпоразумение, което да гарантира всички спорни теми и което да ни гарантира южния фланг на НАТО. Виктор подкрепи моите думи и се смя, че от една страна Турция е неприемлива за Европа, но в същото време спим спокойно, че тя ни пази гърба от юг, каза Борисов.\r\n\t \r\n\tВсички знаем, че Турция няма да се присъедини към ЕС. Вече 50 години го говорим и не ни отива, нито на турците, нито на европейците. Нужно е едно стратегическо споразумение, добави той.\r\n\t \r\n\tКитайският премиер: Глобализацията в Източна Европа се засилва\r\n\tКитайският премиер Ли Къцян заяви, че засиленото сътрудничество на страната му с Източна Европа е част от процеса на разрастване на глобализацията, който ще свърже двата края на Евразия, предаде Асошиейтед прес.\r\n\t \r\n\tТози вид сътрудничество дава възможност глобализацията да достигне всяка част от света и да може по-лесно да се пригоди към реалността във всяка страна, посочи Ли Къцян и обяви, че Китай ще осигури над 3 милиарда долара за проекти в Централна и Източна Европа (ЦИЕ), информира Ройтерс.\r\n\t \r\n\tПод егидата на междубанковата асоциация на Китай и ЦИЕ Китайската банка за развитие ще осигури равностойността на 2 милиарда евро (2,39 милиарда долара) за развитието на финансовата структура, каза Ли Къцян. Вторият етап на фонда за инвестиционно сътрудничество Китай-ЦИЕ започва с капитализация от 1 милиард долара и повечето от тези пари ще отидат за страните от ЦИЕ, допълни китайският премиер.\r\n\t \r\n\tЛи Къцян посочи също, че вносът на Китай от целия свят ще достигне 8 трилиона долара през следващите пет години. Надяваме се страните от Централна и Източна Европа да намерят мястото си в този обем и да засилят присъствието си на големия китайски пазар, каза Ли Къцян на форума.\r\n\t \r\n\tКитайската инициатива \"Новия път на коприната\" за разширяване на търговията в Азия, Африка и Европа е една от основните теми на шестата годишна среща на Китай с 16-те страни от Централна и Източна Европа.\r\n\t \r\n\tУнгарският премиер Виктор Орбан, който затвори страната си за голяма част от имигрантите извън Европа, особено мюсюлмани, каза, че Европа се нуждае от силни съюзници, за да се справи с \"историческите предизвикателства\", с които се сблъсква. Ако Европа се затвори в себе си, тя губи възможността за растеж, каза Орбан.\r\n\t \r\n\tНие 16-те винаги сме били отворени и бихме желали да останем отворени. Винаги сме гледали на сътрудничеството с Китай като на голяма възможност, заяви Орбан. Той отбеляза също така, че за страните в Източна Европа икономическото сътрудничество с Китай не е спъвано от никакви политически пречки.\r\n\t \r\n\tОрбан рядко споменава човешките права или въпросите за малцинствата, когато преговаря със страни, често с недемократични режими, за разширяване на икономическите връзки, отбелязва АП.\r\n\t \r\n\t\"Файненшъл таймс\": Китай съблазнява Източна Европа и подкопава правилата на ЕС\r\n\tВ последния си брой вестникът на британските делови кръгове \"Файненшъл таймс\" помества обширен анализ на срещата в Будапеща.\r\n\t \r\n\tСпоред вестника активността на Пекин в този регион и ответната симпатия, с която китайските проекти и аспирации се посрещат в столиците на източноевропейските страни, пораждат подозрителност в старите западноевропейски столици. Всекидневникът цитира неназовани дипломати, според които Пекин може да се възползва от ентусиазма на по-бедните източноевропейци да реализират мащабни инфраструктурни проекти с безграничните китайски финансови ресурси с цел да подкопае правилата на Европейския съюз и да задълбочи още повече и без това нарастващите напрежения Изток-Запад в самия съюз.\r\n\t \r\n\tА според друг високопоставен европейски дипломат, също пожелал анонимност поради деликатността на темата, форматът 16+1 се занимавал с много неща, някои от които засягали компетенциите на ЕС или пък навлизал в нови сфери, където вече има общи инициативи между ЕС и Китай, и това било само \"върхът на айсберга\". При всички случаи е ясно, че \"Пекин е вече изгряваща звезда за страните от Централна и Източна Европа\", отбелязва \"Файненшъл таймс\".\r\n\t \r\n\tСред някои кръгове в ЕС има две главни основания за безпокойство от китайското настъпление. Първото е, че Пекин може да активизира действията си с цел да засили още повече влиянието си в Централна и Източна Европа, компрометирайки общата политика на ЕС спрямо Китай.\r\n\t \r\n\tВторото е, че някои страни от формата 16+1 могат да експлоатират силните си връзки с Китай с цел да подобрят позициите си в преговорите с Брюксел.\r\n\t \r\n\tЕвропейски дипломати се опасяват, че тази динамика може да подкопае ефективността на Брюксел в често конфликтните му отношения с втория си най-голям търговски партньор.\r\n\t \r\n\tДруго опасение е, че стратегията на Китай да търси гарантирани контракти ще подкопае правилата на единния пазар за обществените поръчки на фона на огромните финансови ресурси, които през последните години Пекин налива в Европа, посочва \"Файненшъл таймс\".", "date": "2017.11.27", "title": "Китай обещава 3 млрд. долара за проекти в Централна и Източна Европа"}
{"url": "http://www.mediapool.bg/trus-ot-42-po-rihter-razlyulya-koprivshtitsa-news272329.html", "text": "Земетресение с магнитуд от 4.2 по скалата на Рихтер е регистрирано малко след 21 ч. в неделя на територията на България, съобщи Евроепйският сеизмологичен център.\r\n\tЕпицентърът на труса е на 7 км северно от Копривщица. Според БАН трусът е бил с магнитуд 4.1. Земетресението е било усетено в близките големи градове – Пловдив, Стара Загора и дори Велико Търново и Плевен.\r\n\tНяма информация за щети.", "date": "2017.11.27", "title": "Трус от 4.2 по Рихтер разлюля Копривщица"}
{"url": "http://www.mediapool.bg/indoneziya-evakuira-100-000-dushi-ot-ostrov-bali-zaradi-vulkan-news272330.html", "text": "Индонезийските власти решиха да евакуират голяма част от населението на остров Бали заради изригването на вулкана Агунг. Обявена е максимална степен на тревога, което означава и евакуация на цялото население в радиус от 10 км от вулкана.\r\n\tМеждународното летище в Бали е затворено за 24 часа, което ще засегне полетите на над 60 хиляди пътници.\r\n\tВулканът Агунг дава признаци за активизиране от няколко седмици, но от три дни започна да бълва дим, а от неделя и лава.\r\n\tПри предишното голямо изригване на Агунг през 1963 г. загинаха над хиляда души.", "date": "2017.11.27", "title": "Индонезия евакуира 100 000 души от остров Бали заради вулкан"}
{"url": "http://www.mediapool.bg/yuzhnoafrikanka-stana-mis-vselena-news272333.html", "text": "Педставителката на Република Южна Африка спечели конкурса за красота Мис Вселена. 22-годишната Деми-Лий Нел-Питърс триумфира на финала в Лас Вегас. Нейни подгласнички бяха 22-годишната \"Мис Колумбия\" Лаура Гонсалес и 21-годишната \"Мис Ямайка\", Давина Бенет.\r\n\tОбщо деветдесет и две жени от цял свят участваха в 66-тото издание на конкурса. За първи път участваха представителките на Камбоджа, Лаос и Непал.", "date": "2017.11.27", "title": "Южноафриканка стана “Мис Вселена“"}
{"url": "http://www.mediapool.bg/vladislav-goranov-ivan-kostov-be-edin-uspeshen-premier-news272334.html", "text": "“От погледа на изминалото време, Иван Костов може да бъде оценен като успешен премиер, но приватизацията е един завършен разказ – защо да не зададем нови въпроси”, каза в понеделник финансовият министър Владислав Горанов пред бТВ. Повод за коментара му стана изказването на Костов, че \"атаката срещу приватизацията е атака срещу пазарната икономика“.\r\n\tДебатът се води заради инициативата на ГЕРБ за премахване давността за разследване на престъпленията, свързани с приватизационните сделки.\r\n\tВладислав Горанов допълни, че ГЕРБ няма намерение да разваля сключените сделки, а да даде възможност да бъдат разследвани престъпленията.\r\n\t“Ако Иван Костов има притеснения за приватизациите, да си ги сподели. Ако е доволен от свършеното, няма причина да се притеснява. Тази тема е чувствителна, защото се остава с впечатлението, че се атакува приватизацията. Насочено е срещу бандитската приватизация”, каза финансовият министър.\r\n\tТой коментира и проведеното преди ден Национално събрание на ГЕРБ, на което партията излезе с официална декларация, че никога няма да се коалира с БСП.\r\n\t“В политиката не трябва да се използват заклинания, но от БСП използват благородството ни за вътрешнополитическа злоупотреба. Те си направиха един много добър дебат дали искат да правят коалиция с нас, но никой не ги е канил”, допълни Горанов.\r\n\tПо думите му в момента нищо не налага такава коалиция, тъй като управляващото мнозинство е стабилно. “Не сме се опитвали да заглушаваме или подкупваме БСП с едно или друго предложение”, заяви той и цитира думите на Волен Сидеров, че ако “сами не се свалим, няма структурни предпоставки сегашното правителство да бъде свалено”.\r\n\tФинансовият министър допълни, че правителството е оставило всички решения за реформи в здравеопазването в ръцете на новия здравен министър Кирил Ананиев. Според Горанов разговорът за здравната карта трябва да се поднови, както и да се приеме предложението за мораториум на откриването на нови лечебни заведения.\r\n\t“Не може в София, например, да има болници толкова, колкото има в други държави има въобще. Тук има над 60 болници, в Холандия са между 60 и 100 в цялата страна”, каза Горанов.\r\n\tФинансовият министър изрази доверието си към новия здравен шеф, като по думите му Ананиев ще намери правилната формула.\r\n\tЗа АЕЦ “Белене” Горанов отново каза, че държавата не трябва да отделя пари от бюджета, за да финансира този проект..\r\n\t“Водят се разговори с инвеститори. Ако се появи такъв, който е готов да носи икономическия риск, тогава вероятно ще има такъв проект”, коментира финансовият министър.", "date": "2017.11.27", "title": "Владислав Горанов: Иван Костов бе един успешен премиер"}
{"url": "http://www.mediapool.bg/zaharieva-vizite-za-sasht-mozhe-da-padnat-do-tri-godini-news272335.html", "text": "Вицепремиерът и външен министър Екатерина Захариева заяви, че се надява до три години визите за САЩ да паднат.\r\n\t \r\n\t\"Продължават дипломатическите усилия да паднат и американските визи за българи\", каза Захариева пред БНТ.\r\n\t \r\n\tВъпреки очакванията й засега няма подобни индикации. България е много далеч от изпълнението на условията за падане на визите. Едно от тях е броят на отказите да е по-малко от 3 процента при положение, че в момент той е около 14.\n\n\r\n\t \r\n\tЕС настоява САЩ да вдигнат визите за страните членки, но американските власти настояват за спазването на поставените от тях изисквания.\r\n\t \r\n\t\"Честно казано, България не покрива изискванията. Най-важният критерий е хората, на които се отказва виза, да са много малко. Трябва и да се сведат до минимум онези, които остават нелегално в САЩ, след като са взели виза. Не искам да ви подведа с обещание, че визите ще паднат скоро, но аз и хората от посолството полагаме много усилия това да се случи”, обясни по-рано тази година американският посланик Ерик Рубин пред Нова телевизия.\r\n\t \r\n\tЗахариева съобщи, че от 1 декември в рамките до 6 месеца българските граждани ще могат да пътуват и да престояват в Канада без визи.\r\n\t \r\n\t\"Това не позволява работа там, но кратки бизнес пътувания, туризъм, посещения при близки, познати и роднини българските граждани ще пътуват безвизово\", каза Захариева. \r\n\t \r\n\tТя добави, че при пътуване със самолет се налага еднократна регистрация на сайта на канадското външно министерство. Това не се изисква при пътуване по суша или по море.\r\n\t \r\n\tРегистрацията се прави само срещу паспорт, таксата е 7 канадски долара и те в сила в рамките на 5 години, поясни Захариева.\r\n\t \r\n\tТя подчерта, че получаването на разрешение за работа в Канада става по съвсем друг ред.\r\n\t \r\n\tПред канадското министерство на труда и социалната политика има проучване. Така че моля българските граждани, които са решили да работят там, да проучат нещата по-добре, каза външният министър Екатерина Захариева.", "date": "2017.11.27", "title": "Захариева: Визите за САЩ може да паднат до три години"}
{"url": "http://www.mediapool.bg/bsp-shte-pravi-natsionalna-kampaniya-za-snemane-na-sanktsiite-sreshtu-rusiya-news272340.html", "text": "БСП ще прави национална кампания за снемане на санкциите срещу Русия, обяви заместник-председателят на парламентарната група Георги Свиленски, макар че инициативата, предложена от пловдивската партийна структура, засега не е одобрена от партията. Привържениците на кампанията искат отмяната на руските санкции да влезе в дневния ред на българското председателство на Съвета на ЕС, което ще започне през януари. Премиерът Бойко Борисов заяви по-рано, че темата ще бъде повдигната по време на европредседателството.\r\n\t\"Против санкциите сме. Ще има национална кампания срещу санкциите. БСП е дала сигнал към всички български граждани, които обичат Русия\", каза Свиленски в интервю пред Канал 3.\r\n\tЛидерът на пловдивските социалисти и почетен консул на Русия в Пловдив Георги Гергов предложи такава точка в дневния ред на последния партиен пленум, но тя бе отхвърлена. Според него лидерът на БСП Корнелия Нинова я е отклонила с мотива, че няма време пленумът да се занимава с този въпрос", "date": "2017.11.27", "title": "БСП ще прави национална кампания за снемане на санкциите срещу Русия"}
{"url": "http://www.mediapool.bg/remontat-na-mig-ovete-odiseya-bez-krai-news272336.html", "text": "Военното министерство все още отказва да приеме новите руски двигатели за старите изтребители МиГ 29 – единствените, на които България разчита, за да пази небето си.\r\n\t \r\n\tВ отговор на въпроси на Меdiapool oт министерството уточниха, че в момента са доставени и десетте нови и ремонтирани руски двигатели, които МО закупи през българския посредник фирма \"Авиостарт\". Все още обаче са приети само първите два ремонтирани двигатели.\r\n\t \r\n\tМО продължава да очаква отговори от руската корпорация РСК \"МиГ\" около доставените двигатели и след това предстои да прецени дали те отговарят на българските изисквания по договора.\n\n\r\n\t \r\n\tЗабавянето на доставката ще затрудни допълнително и без това бедстващите от години български Военно-въздушни сили, които разчитат на поръчаното оборудване.\r\n\t \r\n\tСлучаят е и показателен за трудната руска поддръжка в момент, в който Каракачанов обяви плановете си да ремонтира всички налични изтребители МиГ 29, но вече без посредници, а чрез преки преговори с РСК МиГ.\r\n\t \r\n\t\r\n\t \r\n\tOт военното министерство уточниха по-рано, че липсват оригиналните формуляри на производителя и така не се знае кога са произведени доставените ремонтирани двигатели, колко време са работили и най-важното - какъв е остатъчният им ресурс.\r\n\t \r\n\tОсвен това се появиха и въпроси около специалното масло за промивка на двигателите, за което трябва разрешение на Федералната служба за технически и експортен контрол на Руската федерация.\r\n\t \r\n\tОт седмици е в ход официална комуникация на МО с РСК МиГ, но досега министерството не може да събере необходимата информация.\r\n\t \r\n\t\"За да бъдат защитени интересите на Министерството на отбраната, е отправено запитване до генералния директор на завода производител на самолетите МиГ-29 - \"РСК МиГ\", както и до ремонтната организация, извършила ремонта на двигателите, с конкретни въпроси\", съобщиха от МО.\r\n\t \r\n\tОт военното министерство уточниха, че в договора е предвидена неустойка при забавяне на доставката, но тя се преценява, след като контрактът е изпълнен.\r\n\t \r\n\t\r\n\t \r\n\tКаракачанов вече даде заявка, че планира да ремонтира и дори да модернизира всичките МиГ-ове на въоръжение в българските ВВС. \r\n\t \r\n\tОт МО уточниха пред Меdiapool, че се очаква руска делегация да прегледа машините следващия месец и да стане ясно колко би струвал ремонта и модернизирането им. \r\n\t \r\n\tКаракачанов допусна възможността дори МиГ-овете да бъдат модернизирани.\r\n\t \r\n\tРемонтът на всичките 15 изтребители МиГ 29, които имат жизнен цикъл до 2029-2030 г., ще изисква сериозни финансови средства, които поставят под съмнение волята на правителството да завърши проекта за придобиването на нови машини, съвместими със стандартите на НАТО.\r\n\t \r\n\t\r\n\t \r\n\tВ момента МО подготвя и проекта за покупката на нов тип изтребители.  Той се преработва, след като парламентарната проверка установи нередности в подготовката му, довели до елиминирането на офертата на САЩ и Португалия за изтребители втора ръка Ф 16.\r\n\t \r\n\tМинистерството на отбраната обаче засега дава много разнопосочни сигнали за проекта. \r\n\t \r\n\tКаракачанов миналата седмиц обяви поредния завой в плановете на правителството. Той съобщи, че Министерството на отбраната има намерение да изпрати искане за оферти до страни и фирми, които досега не бяха сред основните играчи в проекта.\r\n\t \r\n\tДосега бяха събрани оферти само за нови изтребители \"Грипен\" и за втора ръка Ф 16 и \"Юрофайтър\". Миналия месец Каракачанов съобщи, че правителството ще поиска оферти и за нови  изтребители Ф-16 и \"Юрофайтър\", като така кандидатите в конкурса оставаха същите. \r\n\t \r\n\tКаракачанов обаче обяви, че смята да поиска оферта и за Ф 18 и обясни без да конкретизира, че \"има и други възможности, други страни, отговарящи на изискването да са страни от НАТО и ЕС\".\r\n\t \r\n\tЗаместникът му Атанас Запрянов обаче само няколко дни по-късно каза, че изискванията за придобиване на нов тип боен самолет за ВВС ще бъдат променени и в тях ще бъде включена и опция с бонуси за нови самолети. Той обаче не каза, че ще се искат още оферти.\r\n\t \r\n\t\"В проекта за инвестиционен разход ще бъде отворена възможност не само за \"втора ръка\" Ф- 16, но и за нови самолети Ф-16. Той ще бъде разширен, но няма да бъде променян от гледна точка на модификациите самолети, които могат да бъдат разглеждани като варианти за доставка”, каза Запрянов, цитиран от БНР.\r\n\t \r\n\tТой обясни, че проектът трябва да бъде одобрен от парламента и \"ние някъде до януари ще трябва да коригираме така наречените \"изисквания за предложение\".\r\n\t \r\n\t\"Това искане за предложение ще бъде отново изпратено на държавите и състезанието продължава”, каза Запрянов.", "date": "2017.11.27", "title": "Ремонтът на МиГ-овете – одисея без край"}
{"url": "http://www.mediapool.bg/desni-formatsii-iskat-publichnost-na-palniya-doklad-za-aets-belene-news272337.html", "text": "Министърът на енергетиката Теменужка Петкова да направи публичен пълния доклад за необходимостта от нова енергийна мощност в страната, изработен от екип на Българската академия на науките по поръчка на \"Българския енергиен холдинг\" (БЕХ), според който има вариант АЕЦ \"Белене\" да е рентабилна\". Това призоваха в писмо до Петкова десните формации ДСБ/Нова Република, “Да, България”, \"Зелените\", БЗНС и  ДЕОС в понеделник.\r\n\tИзводите от доклада  преди десетина дни и стана ясно, че нова ядрена мощност е жизнеспособна само при цена под 10.5 млн. евро, заемни средства за 70 процента от стойността на проекта при лихва под 4.5 на сто. Обяснено бе, че докладът на БАН съдържа 1000 страници, но те няма да бъдат публикувани, както и данните, на чиято база са правени сценарии и модели за недостиг на електроенергия в страната и в региона и които са били подадени от БЕХ. Точно това обаче предизвика критиките на експерти и неправителствени организации, тъй като не може да се направи независима оценка на входящите за сценариите данни и на самите модели. Публикувано бе само резюме от девет страници с изводите, но не и с начините, по които се е стигнало до тях.\r\n\tЕдно от оправданията да не се публикува докладът бе, че той още не е окончателно завършен и това щяло да стане в края на март 2018 г., когато се очакват и насоки за бъдещата енергийна стратегия на България до 2030 г. с хоризонт до 2050 г. В същото време обаче министър Петкова обаче готовност да обсъди анализите на БАН както в парламента, така и публично.\r\n\tПетте десни организации обръщат внимание на Петкова, че гражданите косвено плащат за изработването на доклада от БАН и имат право да се запознаят с неговото съдържание. Освен това, от думите им излиза, че е нелепо да се представят сценарии за АЕЦ \"Белене\", без да е напълно готов докладът, а и щом енергийният министър е обявила готовност за публични и политически дискусии, тя трябва да е готова и да обяви пълния текст на анализите.\r\n\tФормациите припомнят на Петкова, че като директор на Агенцията за държавна финансова инспекция е правила ревизия на разходите по АЕЦ \"Белене” тогава обяви, че са открити съществени нарушения, включително, че е поръчвано оборудване без цялостен договор. \"Тогава настоявахте за прозрачност. Въпросният доклад на БАН е поръчан от Вас и Вие носите отговорността, че остава скрит за обществото\", посочват в писмото партиите.\r\n\t\"Няма логика да правиш пресконференция и да представяш сценарии, без да си изготвил аналитичните материали. След като имате готовност да правите публични представяния, значи трябва да можете и да публикувате изготвените анализи\", пише в писмото\r\n\tВ него се допълва, че \"между предоставените няколко страници писмено резюме и устните обяснения по време на общото ви събитие с БАН, правят впечатление съществени разминавания в изводите, които могат да бъдат направени\". Това е допълнителна причина десните формации да изискват докладите.\r\n\t\"Искаме да Ви припомним, че по много поводи обещавахте публичност и отчетност. Да не се окаже, че се връщаме във времената на тройната коалиция, водена от БСП, която подписваше договори, създаде така наречения \"голям шлем”, а документите и договорите оставаха скрити за българското общество. След като сте готови да обявите на публично събитие резултати от изследванията, значи те са вече налични\", продължават десните.\r\n\tТе искат Петкова да публикува всички междинни резултати от анализа за АЕЦ \"Белене\" - \"В противен случай всички Ваши обещания за открито управление ще се окажат просто прах в очите на хората!\", завършва писмото им.", "date": "2017.11.27", "title": "Десни формации искат публичност на пълния доклад за АЕЦ \"Белене"}
{"url": "http://www.mediapool.bg/bpts-shte-hodataistva-za-tsarkovnata-nezavisimost-na-makedoniya-news272338.html", "text": "Светият Синод “поема ангажимента да окаже пълно съдействие като ходатайства и се застъпва пред поместните православни църкви, предприемайки всичко необходимо за установяването на канонически статут на Македонската православна църква“. Това съобщиха от Светия Синод в понеделник след няколкочасово заседание.\r\n\tЗаседанието бе по повод писмо до Българската патриаршия от Македонската църква, която изявява готовност да приеме Българската за църква-майка, ако се признае църковната независимост на югозападната ни съседка.\r\n\tСветият Синод е решил да определи Синодална архиерейска комисия за преговори с Македонската православна църква (МПЦ) и останалите поместни православни църкви за установяването на канонически статут на МПЦ.\r\n\tНеин председател ще бъде Старозагорският митрополит Киприан, а нейни членове Ловчанският митрополит Гавриил, Пловдивски митрополит Николай, Западно- и Средноевропейски митрополит Антоний, Варненски и Великопреславски митрополит Йоан, Неврокопски митрополит Серафим, Русенски митрополит Наум и Врачански митрополит Григорий.\r\n\t“Българската православна църква (БПЦ) - Българска патриаршия, никога не е била безразлична към страданията на Македонската православна църква“, отбелязват от Синода.\n\n\r\n\tС днешното си решение на практика Синодът заема една предпазлива и дипломатична позиция, като отказва да признае едностранно автокефалията на Македонската църква – решение, което би породило рискове в отношенията с другите православни църкви.\r\n\tЗа сметка на това БПЦ приема активно и открито да представлява интересите на Македонската църква в православния свят.\r\n\tПреди заседанието патриарх Неофит заяви, че Българската църква трябва да поеме протегнатата ръка от македонската и да стане нейна църква майка.\r\n\tНа въпрос дали БПЦ ще има силата да защити Македонската църква пред останалите православни патриаршии и дали ще поеме \"протегната ръка от МПЦ\", българският патриарх отговори, че „това е най-малкото, което можем да направим, защото те са наши братя и наш народ, и ще се стремим да запазим неговото единство“.\r\n\t“Решението за Македонската православна църква (МПЦ) се бави толкова години, защото е сложен въпрос и трябва много добре да се обмисли и решението да бъде взето с болшинство и православните църкви да имат ясна представа по въпроса за автокефалията, който не беше разгледан на миналия Критски събор“, каза патриархът.\r\n\tПреди началото на заседанието на Светия синод пред Синодалната палата миряни участваха в мълчаливо бдение с искане за признаването на Македонската православна църква. Сред тях бяха и общественици, учени, журналисти и наследници на фамилии от Македония, които изпратиха писмо до Светия синод, в което изразяваха убеденост, че \"Българската патриаршия ще поеме протегната ръка от Македонската архиепископия, като изпълни своята историческа мисия на древна и мъдра църква\".\r\n\tПри събралите се миряни дойде и вицепремиерът Красимир Каракачанов, който заяви, че очаква мъдро решение.\r\n\tМиряните дошли, на мълчаливото бдение пред Синодалните палата, носеха плакати с надписи: \"БПЦ - не се страхувайте да сте майка църква на Охридската архиепископия\" и \"Седем века Охридската архиепископия е била на цяла България\".\r\n\tМакедонската православна църква вече половин век е в схизма заради едностранното обявяване на автокефалия на 17 юли 1967 г. в Охрид, още докато Македония е част от република Югославия. Досега нито една от поместните православни църкви не е признала независимостта на МПЦ. \r\n\tПо-късно в понеделник Светият синод на Македонската православна църква - Охридска архиепископия изрази благодарност на българския патриарх Неофит и на Светия синод на БПЦ за днешното решение да приемат да бъдат Църква-Майка.\r\n\t\"Днешното решение на Светия синод на БПЦ дава надежда за окончателното решение на статута на легитимната автокефална МПЦ в семейството на православните църкви. Очакваме и в бъдеще БПЦ да бъде постоянен сътрудник на МПЦ- Охридска архиепископия за постигането на необходимата цел\", се казва в специално съобщение на Светия синод на Македонската православна църква. В документа се подчертава, че двете църкви носят отговорност пред своите православни народи, които споделят множество общи християнски ценности в изминалите векове.", "date": "2017.11.27", "title": "БПЦ ще ходатайства за църковната независимост на Македония"}
{"url": "http://www.mediapool.bg/60-ot-balgarite-sa-shtastlivi-no-sashto-tolkova-sa-nedovolni-ot-standarta-si-na-zhivot-news272339.html", "text": "Близо 60 процента от българите са щастливи. Същевременно горе-долу същият е и делът на онези, които не са доволни от материалното си положение. Това показват данни от  на изследователския център \"Тренд\".\r\n\t \r\n\tПроучването отчита силна зависимост между щастието и възрастта. Най-младите декларират, че са най-щастливи, но с напредването на възрастта процентът на щастливите постепенно намалява.\r\n\t \r\n\tТези с по-високи доходи и по-високо образование в най-големи дялове посочват, че са щастливи. Когато стане въпрос за удовлетвореност от живота, само 10 на сто от всички българи казват, че са изцяло неудовлетворени от живота си.\n\n\r\n\t \r\n\tПроучването е по поръчка на вестник \"24 часа\" в рамките на общ проект за обществено-политически индекс. Основната цел е всеки месец да се тестват нагласите на българите и да се дава обективна информация за общественото мнение, както по политически, така и по обществени теми.\r\n\t \r\n\tПроучването е представително за пълнолетното население на страната и е проведено сред 1005 души между 3 и 12 ноември 2017 г.\r\n\t \r\n\tНад 60 на сто от българите не са удовлетворени от стандарта си на живот към момента, 54 процента не очакват това да се промени в следващата една година.\r\n\t \r\n\tПозитивна нагласа за промяна декларират 21 процента от българите, а само 16 на сто смятат, че жизненият им стандарт ще се влоши.\r\n\t \r\n\tОткроява се ясна зависимост по възраст, като по-младите възрастови групи (18-39 г.) са далеч по-оптимистично настроени в посока положителна промяна на жизнения си стандарт за разлика от тези над 60 години, сред които две трети не очакват никаква промяна.\r\n\t \r\n\tПроучването отчита усещане за сигурност сред българите за собственото им работно място и това на близките. Само 8 на сто очакват някой от работещите членове на домакинството им да бъде съкратен, а 9 на сто смятат, че е вероятно да останат без работа в следващите 12 месеца.\r\n\t \r\n\tОт \"Тренд\" уточняват, че 37 процента от анкетираните не извършват трудова дейност - най-голяма част от тези хора са в пенсионна възраст.\r\n\t \r\n\t98 на сто от българите могат да купуват редовно хляб, докато 60 процента редовно могат да си позволяват покупка на месо. Всеки пети българин твърди, че има спестени пари.\r\n\t \r\n\tПоловината от българите ще живеят добре, ако имат месечен доход между 1000 и 2000 лв.\r\n\t \r\n\tЖеланата заплата е по-скоро адекватна, като се имат предвид реалностите на пазара на труда, коментират анализаторите. За една четвърт от живеещите в столицата, желаният месечен доход е над 2500 лв.\r\n\t \r\n\tСпоред данните от проучването на „Тренд“ над една трета от всички българи не биха се обърнали към полицията, а към свои близки, когато имат проблем свързан с личната си сигурност, а 58 процента имат доверие на полицията при решаването на подобен тип проблеми.", "date": "2017.11.27", "title": "60% от българите са щастливи, но също толкова са недоволни от стандарта си на живот"}
{"url": "http://www.mediapool.bg/tsenite-na-zhilishtata-u-nas-sa-neobyasnimo-visoki-news272341.html", "text": "България е сред европейските страни със силно надценен пазар на недвижимите имоти. През последните две години цените на жилищата в страната растат с едни от най-високите темпове в Европейския съюз, , която смята този факт за обезпокоителен на фона на високата задлъжнялост на българските домакинства и бизнес.\r\n\tПродължаващото пренаселване на София, Варна и Пловдив е сред причините за големия дисбаланс на пазара на имоти, предлагани за продажба или за отдаване под наем в най-големите градове.  свързва жилищната криза и с нарастващите разлики в доходите на отделните социални и етнически групи в страната. Според официалната статистика, в България има 3,9 милиона налични жилища - този брой би трябвало да е съвсем достатъчен за нуждите на трите милиона български домакинства. Експертите на Световната банка обаче констатират следното: \"1,2 милиона от жилищата в България са необитаеми, а това означава, че в действителност 3 милиона български домакинства живеят в 2,7 милиона жилища. Често пъти 6-8 души от три поколения си споделят един-единствен апартамент . В същото време една четвърт от жилищата в София и близо половината от къщите в селските райони остават необитаеми.\"\r\n\tПрограмният директор в софийския институт \"Отворено общество\" Боян Захариев е категоричен, че за младите семейства в страната намирането на жилище е много трудно заради ниските доходи - и че това е един от факторите за интензивната емиграция. Младите българи, редом с младите италианци, държат европейския рекорд по най-дълго съжителство с родителите под един покрив – средно до 34-годишна възраст.\r\n\tСпоред доклада на Световната банка, в пренаселените жилища живеят 80% от децата под 18 години и 60% от младите хора на възраст между 16 и 29 години. Пренаселени жилища обитават и 82% от наемателите, които плащат пазарен наем. Процентът на пренаселените жилища в България е много висок в сравнение със средните показатели за Европейския съюз, изтъкват експертите на банката.\r\n\t\r\n\tСредните цени на жилищата са между 550 и 800 евро на кв.м за по-малко атрактивните жилища в стари сгради и до 800-1200 евро на кв.м за жилища в новопостроени сгради с по-атрактивно местонахождение, отбелязват още от Световната банка. Средният месечен доход на домакинство обаче е 477 евро, което значи, че по-голямата част от населението не е в състояние да си закупи или дори да наеме жилище на пазарни цени.\n\n\r\n\tПо относителен дял на разходите за поддържане на жилищата България се нарежда на второ място сред държавите от бившия Източен блок. В това отношение е налице огромна разлика между отделните райони в страната, се посочва в доклада на Световната банка. \"В градове като София, където производителността е по-висока и възможностите са по-големи, жилищните разходи са много високи спрямо доходите. На други места разходите са ниски, но жилищата са празни\", гласи един от изводите в изследването.\r\n\tБоян Захариев допълва, че тези разходи надхвърлят 15% от бюджета на българските домакинства, което е една от причините за ниския стандарт на живот на българите. Квартирните им проблеми се коренят и в лошото състояние на изградения по времето на НРБ жилищен фонд, състоящ се основно от панелни комплекси на възраст 30 и повече години. Именно в тях се намират и над три четвърти от апартаментите в страната. Липсата на поддръжка и на технически инспекции поставят нерядко застрашават живота и здравето на обитателите на над 30% от жилищата в страната.\r\n\tПазарът за отдаване на имоти под наем в България обхваща едва 5% от жилищната площ в страната, се казва в доклада на Световната банка. \"Липсата на ефективен пазар за отдаване на жилища под наем ограничава трудовата мобилност и нагнетява проблемите около намирането на сносен дом.\" Дефицитът от имоти за отдаване под наем е основен възпиращ фактор за трудовата мобилност особено на младите семейства и изкуствено завишава наемите на наличния жилищен фонд, констатират експертите на Световната банка. Според тях, една от причините за липсата на напредък в това отношение са недъзите на правосъдната система, която не гарантира изпълнението на договорите - както от страна на наемодателите, така и от страна на квартирантите.\r\n\t\r\n\tЗа да се намали пренаселеността на жилищата в България и да се стимулира пазарът за отдаване на жилища под наем, експертите на банката съветват българското правителство да преразгледа изцяло жилищната си политика, с цел да се подобрят шансовете за решаването на един от най-тежките проблеми пред топящите се млади поколения в страната. Те предлагат да се освободят от данък доходите на собствениците, които отдават до пет апартамента под наем, а също и да се гарантира бърза и евтина процедура за разрешаване на спорове между наематели и наемодатели.\r\n\tДържавата спешно трябва да увеличи и подкрепата си за благоустрояване на крайно пренаселените и нехигиенични ромски гета, които отдавна са се превърнали в постоянни центрове на социално и етническо напрежение. Според Боян Захариев, изключително неправилна е извършваната разпродажба на социалните жилища, които вече са под 2% от жилищния фонд в страната.\r\n\tЗахариев подкрепя предложението на Световната банка социално слабите хора – бездомни, пенсионери, роми, младежи и многодетни семейства - да получават т.нар. жилищни ваучери, които да им позволят да излизат под наем на свободния пазар. Тази широко разпространена на Запад политика позволява крайно нуждаещите се да имат сигурна държавна поддръжка при изплащането до 70% от стойността на наема и на режийните разходи. Така ще се стимулират и повече собственици да дават под наем ненужните им жилищни площи, убеден е изследователят от \"Отворено общество\".", "date": "2017.11.27", "title": "Цените на жилищата у нас са необяснимо високи"}
{"url": "http://www.mediapool.bg/kadar-na-patriotite-v-nov-natsistki-skandal-news272342.html", "text": "Шефът на Държавната агенция за българите в чужбина (ДАБЧ) Петър Харалампиев се оказа в центъра на пореден скандал с нацистки привкус, след като бе разпространена негова снимка с тениска, на която е изписано \"Wehrmacht\".\r\n\t \r\n\t\"Wehrmacht\" е името на въоръжените сили на Третия Райх, но и на американска траш метъл група. Той обясни, че е фен на групата и това е единствената причина да носи тениска с такъв надпис. \r\n\t \r\n\tВицепремиерът и министър на отбраната Красимир Каракачанов в понеделник също го защити. \n\n\r\n\t \r\n\t\"Къде виждате на тази фланелка фашистки символ? Някъде виждате ли пречупен кръст? Това означава ли, че думата \"Wehrmacht\" не трябва да се изписва никъде в учебниците? Видно е за какво става въпрос – за музикална рок група”, коментира пред Нова тв Каракачанов, който е предложил Харалампиев за поста в ДАБЧ.\r\n\t \r\n\tКаракачанов заяви, че не намира нищо странно в облеклото на Харалампиев.\r\n\t \r\n\tВ личния си профил в социалните мрежи самият Петър Харалампиев отрече твърденията, че е носил тениска с нацистки поздрав.\r\n\t \r\n\t\"Аман от неразбиране, глупости и небивалици!?! Та по този повод ето едно поздравче до всички ценители на тежката музика с това яко, здраво рок парче на североамериканската култова, ъндурграунд, тежка рок банда от Орегон, правеща готина кросоувър музика още от средата на '80-те години на миналия век! Да живее готината музика и свободата! Правете любов, не война\", написа Харалампиев във Фейсбук.\r\n\t \r\n\tДържавната агенция за българите в чужбина е на пряко подчинение на Валери Симеонов, но в Министерския съвет е известно, че Петър Харалампиев е назначен и предложен от самия Красимир Каракачанов. Въпреки че е кадър на ВМРО, се оказва, че преди време той е организирал у нас концерти на сръбските чалга-звезди Лепа Брена и Цеца Величкович, съобщи Нова телевизия. \r\n\t \r\n\tТова не е първият подобен скандал във властта с участието на кадри, свързани с \"Обединените патриоти\". Преди няколко месеца шефът на дирекция \"Социална политика\" в МО Иво Антонов изгря на снимка пред нацистки танк с протегната за поздрав дясна ръка, но Каракчанов да го освободи. \r\n\t \r\n\tПодобен случай имаше и в екипа на президента Румен Радев. Държавният главасъветника си по правни въпроси и антикорупция Пламен Узунов, след като бяха разпространени негови снимки с характерните хитлеристки мустачки и вдигната ръка за поздрав \"Хайл Хитлер\".\r\n\t \r\n\tТака единствената \"жертва\" на нацистките скандали остана зам.-министърът на регионалното развитие Павел Тенев, който подаде оставка на третия ден след назначението си, когато бе публикувана негова снимка с нацистки поздрав с изпъната ръка край восъчни фигури на нацисти в музея \"Гревен\" в Париж.", "date": "2017.11.27", "title": "Кадър на патриотите в нов \"нацистки\" скандал"}
{"url": "http://www.mediapool.bg/rakovodstvoto-na-hds-reshi-da-raboti-za-nova-golyama-koalitsiya-sas-sotsialdemokratite-news272343.html", "text": "Ръководството на Християндемократическия съюз на германския канцлер Ангела Меркел реши да действа за съставянето на нова \"голяма коалиция\" със социалдемократите, за да може най-голямата европейска икономика да излезе от политическата безизходица, предаде Ройтерс.\r\n\t \r\n\tЧетвъртият мандат на Меркел беше поставен под съмнение преди седмица, когато се провалиха преговорите за съставяне на правителство между консерваторите, свободните демократи и Зелените.\r\n\t \r\n\tНо в петък социалдемократите, под силен натиск да бъде запазена стабилността и да се избегнат нови избори, промениха коренно позицията си, изключваща всякакво участие в бъдеще правителство и се съгласиха на преговори с Меркел, припомня агенцията.\r\n\t \r\n\t\"Имаме твърдото намерение да имаме ефективно правителство\", заяви късно в неделя пред журналисти след четиричасовата среща на ръководството на ХДС Даниел Гюнтер, премиер на провинция Шлезвиг-Холщайн. \"Твърдо вярваме, че това не е правителство на малцинството, а съюз с парламентарно мнозинство. Това е голяма коалиция\", добави той.\r\n\t \n\n\r\n\tПо-рано вчера премиерът на провинция Бавария и председател на баварския Християнсоциален съюз - сестринската партия на ХДС - Хорст Зеехофер подкрепи съставянето на \"голяма коалиция\".\r\n\t \r\n\t\"Коалиция между консерваторите и ГСДП е най-добрият вариант за Германия - във всеки случай е по-добър от коалиция със Свободната демократическа партия и Зелените\", заяви Зеехофер пред вестник \"Билд ам зонтаг\".\r\n\t \r\n\tЛидерът на Германската социалдемократическа партия Мартин Шулц заяви, че не се изключват никакви варианти на предстоящите преговори за съставяне на правителство с консерваторите на канцлерката Ангела Меркел, но добави, че няма гаранция за успех, предаде Ройтерс.\r\n\t \r\n\t\"Никой вариант не се изключва\", каза Шулц на пресконференция в централата на партията му в Берлин. Той обаче отбеляза, че не може да се каже какъв ще е изходът от тези предварителни преговори, които започват в четвъртък.\r\n\t \r\n\tПреговори със социалдемократите за съставяне на коалиционно правителство вероятно ще има едва в началото на следващата година, каза в понеделник водещ член на Християндемократическия съюз (ХДС) на германската канцлерка Ангела Меркел, предаде Асошиейтед прес.\r\n\t \r\n\tЮлия Кльокнер, която е заместник-председател на ХДС, каза по телевизия А Ер Де, че задълбочеността е по-важна от бързината.\r\n\t \r\n\tПо думите й най-напред предстои социалдемократите да проведат конгрес, планиран за 7-9 декември.\r\n\t \r\n\t\"След това е необходимо да се види кога ще започнат проучвателни консултации и остава само седмица до зимната ваканция на парламента\", заяви тя.\r\n\t \r\n\tАко Меркел не успее да състави коалиция, единствените възможности ще са правителство на малцинството или нови избори.\r\n\t \r\n\tЩе е по-трудно да се приложат предложенията на френския президент Еманюел Макрон за реформа на ЕС, ако Франция няма силен партньор в лицето на Германия, заяви говорителят на Макрон Бенжамен Гриво.\r\n\t \r\n\t\"Ние естествено следим внимателно всичко, което би помогнало за стабилизирането на политическата ситуация (в Германия), защото без силен партньор ще е очевидно по-трудно да се осъществи амбициозният европейски проект на президента\", каза Гриво.", "date": "2017.11.27", "title": "Ръководството на ХДС реши да работи за нова \"голяма коалиция\" със социалдемократите"}
{"url": "http://www.mediapool.bg/arzhentina-se-nadyava-che-ekipazhat-na-izcheznalata-podvodnitsa-mozhe-da-e-oshte-zhiv-news272344.html", "text": "Аржентинският флот не губи надежда, че екипажът на изчезналата преди 11 дни подводница може да е още жив, предаде Асошиейтед прес.\r\n\t \r\n\tГоворителят на Военноморските сили Енрике Балби заяви на пресконференция, че въпреки изминалото време, не е изключена \"ситуация на екстремно оцеляване\".\r\n\t \r\n\tОфициални представители се опасяват, че е станала експлозия на подводница, с която бе изгубен контакт на 15 ноември. Експерти посочват, че подводницата \"Сан Хуан\" с 44 души на борда е имала запаси от кислород само за 10 дни.\r\n\t \r\n\tГоворителят посочи, че продължава издирването на подводницата, в което участват 13 страни с десетки кораби и самолети. Към зоната на издирване е отплавал кораб с американска мини-подводница, използвана за спасяване на екипажи на подводници, уточни Балби.", "date": "2017.11.27", "title": "Аржентина се надява, че екипажът на изчезналата подводница може да е още жив"}
{"url": "http://www.mediapool.bg/bulgaria-shte-prieme-sreshtata-na-stranite-ot-tsentralna-i-iztochna-evropa-s-kitai-news272345.html", "text": "България ще бъде домакин на Седмата среща на държавните и правителствени ръководители на страните от Централна и Източна Европа и Китай през 2018 г. Това е било договорено по време на пленарните разговори в рамките на Срещата на държавните и правителствени ръководители на страните от Централна и Източна Европа и Китай, която се провежда в Будапеща, съобщиха от правителствената пресслужба.\r\n\t \r\n\t\"Признателен съм на премиера Ли Къцян, на министър-председателя Виктор Орбан, на всеки един от моите колеги за подкрепата им България да бъде домакин на следващата среща на върха по инициативата \"16+1\", каза премиерът Бойко Борисов. \r\n\t \r\n\tТой посочи, че годината, която започва, е знаменателна за страната ни предвид и първото Българско председателство на Съвета на Европейския съюз. \n\n\r\n\t \r\n\t\"Високата степен на мобилизация и мотивираност на правителството, произтичащи от организацията на Председателството, ще допринесат и за подготовката и обезпечаването на едно успешно домакинство на Седмата среща на върха \"16+1” в София\", смята Борисов.\r\n\t \r\n\tТой припомни, че през 2018 г. България ще бъде домакин и на друга ключова проява в рамките на \"16+1\" – срещата в Пловдив на местните лидери. \r\n\t \r\n\tВажни събития ще бъдат организирани и по линия на Центъра за насърчаване на сътрудничеството между страните от ЦИЕ и Китай в селското стопанство в София.", "date": "2017.11.27", "title": "България ще приеме срещата на страните от Централна и Източна Европа с Китай"}
{"url": "http://www.mediapool.bg/razsledvane-potvarzhdava-prichastnost-na-islyamska-darzhava-kam-atentata-v-sinai-news272346.html", "text": "Предварителното разследване на извършения в петък атентат срещу суфитска джамия в северната част на Синайския полуостров потвърждава причастност на \"Ислямска държава\" към него. Това съобщи египетският вестник \"Ал Масри ал Яум\", позовавайки се на източници в силовите структури на Египет.\r\n\t \r\n\t\"Извършеното предварително разследване сочи, че зад това нападение стоят терористи от \"Ислямска държава\", се казва в съобщението. \"Атаката срещу молещи се мирни жители беше извършена след като /армията/ осуети плановете на терористите да атакуват бази на силите за сигурност\", добавя вестникът.\r\n\t \r\n\tВ петък по време на традиционната обедна молитва беше извършено нападение срещу суфитска джамия в село Бир ал Абд, разположено на 30 км от град Ариш на границата с ивицата Газа, припомня агенцията. Близо 30 нападатели отначало взривиха бомби в джамията, след което откриха безразборна стрелба с автомати по хората, опитващи се панически да избягат. Най-малко 305 души, сред които 27 деца, бяха убити, а 127 - ранени.\r\n\t \r\n\tВъпреки че досега никой официални не е поел отговорност за нападението, в Египет не се съмняват, че зад него стои групировката \"Ансар Бейт ал Макдис\", заклела се във вярност на ИД и по-късно сменила името си на \"Вилает Сина\" /Провинция Синай/. Именно тази групировка е извършила повечето нападения в Египет през последните години.", "date": "2017.11.27", "title": "Разследване потвърждава причастност на \"Ислямска държава\" към атентата в Синай"}
{"url": "http://www.mediapool.bg/demokrat-napusna-klyuchov-post-v-kongresa-na-sasht-sled-obvineniya-v-seksualen-tormoz-news272347.html", "text": "Доайенът на Камарата на представителите в американския Конгрес, демократът Джон Кониърс обяви, че напуска поста на заместник-председател на юридическата комисия след като беше обвинен от свои сътруднички, че години наред е упражнявал сексуален тормоз срещу тях, предаде Франс прес.\r\n\t \r\n\tВъв вторник Конгресът започна вътрешно разследване на този герой от борбата за граждански права на чернокожите, който от 1965 г. е представител на Детройт в долната камара на парламента. Кониърс е най-високопоставеният демократ в комисията по правните въпроси в Камарата на представителите.\r\n\t \r\n\tОсемдесет и осем годишният конгресмен отхвърли обвиненията и заяви, че иска да се оправдае пред етическата комисия на Камарата на представителите.\r\n\t \r\n\tКониърс призна, че през 2015 г. е платил 27 000 долара на бивша своя парламентарна сътрудничка, която го обвинила, че я бил уволнил, понеже отхвърляла сексуалните му предложения.\r\n\t \r\n\tТази информация беше разпространена в понеделник от сайта Бъзфийд (Buzzfeed), който се е сдобил с декларации под клетва на бивши сътрудници и сътруднички на Джон Кониърс, подписани през 2014 година. В тези декларации те описват как е правел сексуални предложения на жените, работили за него, и дори си позволявал да ги опипва.\r\n\t \n\n\r\n\tСпоред свидетелствата конгресменът често искал от една от тях да спи в една и съща хотелска стая с него, когато били в командировка. Той имал обичая също да води със себе си любовници на издръжка на парламентарното му бюро.\r\n\t \r\n\tЛидерът на демократическото малцинство в Камарата на представителите Нанси Пелоси заяви в комюнике по повод оставката на Кониърс, че взема \"много на сериозно всякакви обвинения в сексуален тормоз\". \"Колкото и огромен да е приносът на някой, нищо не му разрешава да упражнява тормоз\", посочи Пелоси в туит, придружаващ комюникето.", "date": "2017.11.27", "title": "Демократ напусна ключов пост в Конгреса на САЩ, след обвинения в сексуален тормоз"}
{"url": "http://www.mediapool.bg/rusiya-ekspulsira-polski-istorik-news272348.html", "text": "Полският институт за национална памет съобщи, че Русия е експулсирала един от неговите изследователи, специалист по историята на полско-руските отношения през 19-и и 20-век, предаде Франс прес.\r\n\t\r\n\tЕкспулсирането на Хенрик Глебоцки от Федералната служба за сигурност на Русия /ФСС/ стана няколко седмици след като Полша експулсира руски учен, представител на Руския институт за стратегически проучвания, припомня агенцията. Варшава обвини руския учен, че вършел пропаганда в полза на страната си сред историци и журналисти.\r\n\t \r\n\tГлебоцки, който се намираше в Русия от средата на ноември за проучване на руски архиви, беше задържан в петък в Москва, посочи полският институт в комюнике. \"Беше му връчено решение на ФСС със заповед да напусне територията на Руската Федерация в рамките на 24 часа\", се казва в комюникето.\r\n\t \r\n\tПолският историк организира конференция в Санкт Петерсбург за съдбата на поляците, депортирани от Народния комисариат на вътрешните работи /НКВД/, предшественик на Комитета за държавна сигурност /КГБ/ по време на \"Големия терор\" през 1937 и 1938 година.\r\n\t \r\n\tГлебоцки, който през уикенда се завърна в Краков, където живее, отказа да разговаря с АФП за експулсирането си.\r\n\t \n\n\r\n\tСпоред Владислав Булхак, историк от Института за национална памет, това е първото експулсиране на полски учен от Русия откакто руските архиви бяха отворени за полски историци след падането на комунизма в Източния блок през 90-те години.", "date": "2017.11.27", "title": "Русия експулсира полски историк"}
{"url": "http://www.mediapool.bg/papa-frantsisk-pristigna-v-mianma-news272349.html", "text": "Папа Франциск пристигна в понеделник в Янгон, икономическата столица на населената предимно с будисти Мианма, в началото на първото посещение на глава на Римокатолическата църква в тази страна, съобщиха световните агенции.\r\n\t \r\n\tБлизо 30 хиляди последователи с портрети на Франциск и приветствени послания в ръка се бяха наредили покрай шосето, водещо от летището до резиденцията на архиепископа, където Франциск ще се настани, преди утре да продължи към столицата Найпидау, посочва ДПА.\r\n\t \r\n\tСамо 700 хиляди от 51-милионното население на Мианма са католици. Хиляди от тях пътуваха с влакове и автобуси от цялата страна до Янгон, за да зърнат папата.\r\n\t \n\n\r\n\tПо време на визитата, която става на фона на тежки обвинения срещу силите за сигурност в \"етническо прочистване\" на мюсюлманската общност рохинги, папата ще разговаря с лидерката на Мианма Аун Сан Су Чжи. Тя, както и военните отричат обвиненията.\r\n\t \r\n\tФранциск ще има също срещи с президента Тхин Чжо и с командващия армията Мин Аун Хлаинг. Предполага се, че пред тях Светият отец ще повдигне въпроса за рохингите, но мианманската Католическа църква го посъветва да се въздържа от пряко споменаване на мюсюлманската групи, за да не засегне твърде чувствителна тема.\r\n\t \r\n\tМнозина в Мианма, включително правителството, използват наименованието \"бенгалци\" за етноса рохинга, за да намекнат, че те са натрапници от Бангладеш, и оспорват твърденията на ООН, че тези хора са подложени на гонения от армията.\r\n\t \r\n\tПапата ще бъде в Мианма от 27 до 30 ноември, а от 30 ноември до 2 декември ще бъде на посещение в Бангладеш. Пътуването му е било планирано преди ескалирането на кризата с рохингите.", "date": "2017.11.27", "title": "Папа Франциск пристигна в Мианма"}
{"url": "http://www.mediapool.bg/kak-birata-popadna-v-mehatronikata-i-biotehnologiite-za-da-poluchi-evropomosht-news272366.html", "text": "Думите са на Димитър Чукарски, който е в управата на \"Ломско пиво\". Историята за това как успешно са се добрали до безвъзмездна европейска помощ беше разказана по време на отчета на ОПИК в София в понеделник.\r\n\tДимитър Чукарски е бивш политик, по професия адвокат. В средата на 1990-те години е секретар и говорител на коалицията \"БЗНС-Народен съюз\", от 2009 до 2013 г. е депутат в 41-то Народно събрание от партията на Яне Янев \"Ред, законност и справедливост\".\r\n\t\"Ломско пиво\" подписва договора за изпълнението на проекта в навечерието на Коледа през 2015 г. По това време министър на икономиката е Божидар Лукарски, който се познава с Чукарски по професионална и политическа линия. Към днешна дата проектът е един от 617-те успешно приключили през настоящия програмен период.\r\n\tПрез миналия програмен период (2007-2013) предприятия от хранително-вкусовия сектор рядко получаваха финансиране по програма \"Конкурентоспособност\". Причината бе, че те бяха допустими за подпомагане основно по Програмата за развитие на селските райони.\r\n\tВ настоящия програмен период разделителната линия между двете програми успешно е преодоляна чрез Иновационната стратегия за интелигентна специализация.\r\n\tСпоред иновационната стратегия проектът на \"Ломско пиво\" попада в тематичните области \"Механотроника и чисти технологии\" и \"Индустрия за здравословен живот и биотехнологии\". Това е причината той да получи безвъзмездно финансиране за около 995 хил. лв., а още 751 хил. лв. се осигуряват от компанията. Това става ясно от описанието на проекта, публикувано в публичния модул на\r\n\tСредствата са отишли за купуване на автоматична машина за измиване, пълнене и затваряне на бирата (817 536 лв.), автоматичен палетизатор (293 374 лв.), машина за увиване на палети със стреч фолио с въртяща се ръка (97 791 лв.) и за комбинирана ротационна етикетираща машина за два обиколни етикета (537 853 лв.), според отчета на приключилия успешно проект.\r\n\tОчакваният ефект от въвеждането в експлоатация на високотехнологичното оборудване трябва да доведе до нарастване на производителността и капацитета на \"Ломско пиво\", разширяване на пазарните му позиции извън пределите на страната и увеличаване на приходите му от износ.\r\n\tТъй като годината все още не е изтекла, не е ясно дали търсеният ефект е реализиран. От финансовия отчет на дружеството за 2016 г. е видно, че резултатите на \"Ломско пиво\" са се влошили спрямо година по-рано. Приходите намаляват с над 2 млн. лв. от основната му дейност до 7.4 млн. лв., а печалбата му се е свила с над 100 хил. лв., до скромните 5 хил. лв.\r\n\tОт публикуваните документи в Търговския регистър става ясно още, че сред акционерите на \"Ловско пиво\" има напрежение. Един от миноритарните акционери Дорета Симеонова (5.04%) оспорва получените възнаграждения от Димитър Чукарски за 2015 г. Причината е, че адвокатът политик сред най-големите акционери в дружеството чрез \"Би Джи Ай Проджектс\" ООД. Дружеството е най-големият акционер в \"Ломско пиво\" с близо 50%. С днешна дата Чукарски не е сред собствениците на дружеството, тъй като е прехвърлил своя дял съпругата си Мая. Освен това Дорета Симеонова оспорва и цесии с фалиралата КТБ, както и даден заем на \"БГ Томи\" ЕООД.\r\n\tВсеки ден около 500 хил. лв. безвъзмездна европейска помощ достига до българските компании благодарение на оперативна програма \"Иновации и конкурентоспособност\", каза заместник-министърът на икономиката Александър Манолев по време на годишното публично отчитане.\r\n\tОбщо над половин милиард лева от бюджета на програмата е изплатен на компаниите. През миналия програмен период този процент на разплатени средства е бил постигнат едва на шестата година. \"Или с други думи, през програмния период 2014 – 2020 г. се движим 2.5 пъти по-бързо и по-ефективно\", каза Манолев.\r\n\tТой очаква до края на програмния период над 3000 български компании да се възползват от безвъзмездна европейска помощ по програмата.\r\n\tКъм момента са обявени процедури за над 70% от бюджета на програмата и са сключени договори с над 1500 договора на обща стойност 1.4 млрд. лв.\r\n\tОсвен Димитър Чукарски, нито един от останалите 616 собственици на фирми, реализирали успешен проект с еврофинансиране по ОПИК, не сподели успехите си пред многобройната аудитория, дошла на публичното събитие.\r\n\tБлагодарности към екипа на програмата отправи още Владимир Каролев, който беше съветник на икономическия министър Божидар Лукарски и продължава да е член на директорския борд на Национална компания \"Индустриални зони\", която е под шапката на икономическото министерство.\r\n\t\"Много съм горд с работата на тази програма\", каза Каролев и аргументира позицията си с три факта. Новото ръководство на ОПИК, назначено по времето на Лукарски и запазило постовете си и при приемника му Емил Караниколов, е показало професионализъм и европейски начин на работа, разширило е палитрата от мерки за подпомагане и е наложило финансовия инженеринг като работещ модел в България.\r\n\tНовите предизвикателства пред ОПИК са договарянето на нови 484 млн. лв. по седем схеми. Това показва одобрената годишна индикативна програма за 2018 г., представена от Ивелина Пенева, ръководител на оперативната програма и директор на дирекция \"Европейски фондове за конкурентоспособност\" в Министерството на икономиката.\r\n\tДо края на този месец предстои да бъдат отворени две пилотни ваучерни схеми за подкрепа за растеж на малките и средни предприятия, всяка от които съответно е с бюджет 9.7 млн. лв. и 3.9 млн. лв.\r\n\tДо края на годината ще бъде отворена и схемата за кандидатстване за предприемачество за 67.2 млн. лв.\r\n\tЗа април следващата година е планирано да бъде отворен приема за подобряване на производствения капацитет и развитие на специализирани услуги за малките и средните предприятия и за информационно-комуникационни технологии с бюджет от 150 млн. лв.\r\n\tДоговорът за изграждането на междусистемната газова връзка между България и Гърция е планирано да бъде факт през юни 2018 г., а заделения бюджет е в размер на 76.2 млн. лв. Тази газова връзка се строи от миналия програмен период.\r\n\tНови около 40 млн. лв. ще получи и \"София тех парк\" през септември 2018 г. Досега бяха инвестирани в него над 100 млн. лв. европейски и държавни средства.\r\n\tЗа края на следващата година е планирано ново отваряне на схемата за внедряване на иновации в предприятията с бюджет от 107.5 млн. лв.", "date": "2017.11.27", "title": "Как бирата попадна в мехатрониката и биотехнологиите, за да получи европомощ"}
{"url": "http://www.mediapool.bg/ninova-iska-ot-borisov-izvinenie-za-sravnenie-na-levski-s-nelegalnite-migranti-news272379.html", "text": "Лидерът на БСП Корнелия Нинова поиска премиерът Бойко Борисов да се извини на българския народ за това, че е сравнил Васил Левски с днешните нелегални мигранти с думите: \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.“\r\n\tВ отворено писмо до гражданите Нинова осъди остро изказването на премиера Бойко Борисов от неделя на партийното събрание на ГЕРБ по повод обвиненията на депутатката на социалистите Елена Йончева, свързани с оградата по границата ни с Турция, която трябва да предотвратява мигрантския поток към страната и Европа.\r\n\t\"В нашата история има събития и имена, които през всички години са олицетворявали националния ни идеал и гордост. Едно такова име е Васил Левски. Всички се кълнем в неговата мечта за \"чиста и свята република\" и се стремим да постигнем завета му - българският народ да бъде равен на другите европейски народи. Българският министър-председател Бойко Борисов обаче сравни Левски с нелегалните мигранти по следния начин: \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив\", пише Нинова.\r\n\tТя допълва, че БСП \"остро осъждаме това изказване и настояваме Бойко Борисов да се извини на народа ни\".\r\n\t\"Над всяка партия, над всеки политик стоят святи за България личности. Във времето на разделение, в което живеем, останаха твърде малко неща, които ни събират. Нека се обединим и не позволяваме на никого да поругава националните ни герои\", завършва лидерката на социалистите.", "date": "2017.11.27", "title": "Нинова иска от Борисов извинение за сравнение на Левски с нелегалните мигранти"}
{"url": "http://www.mediapool.bg/kontsernat-kalashnikov-shte-predlaga-i-bezpilotni-uslugi-news272367.html", "text": "Оръжейният руски концерн \"Калашников\" смята не само да произвежда безпилотни летателни апарати, но и за предлага пълен спектър от услуги за тяхната експлоатация, предаде руската агенция ТАСС в понеделник.\r\n\tКомпанията вече има собствена разработка безпилотни леки самолети ZALA, които се използват въздушно обследване на петролни и газови тръбопроводи от компании като \"Газопрм\", \"Роснефт\", \"Транснефт\" и Лукойл\", както и от \"Росатом\", \"Ростелеком\", \"Роскосмос\" и други\r\n\tСега тя се готви да предлага и услуги като въздушни снимки, картографиране, телекомуникация, доставка на стоки, мониторинг на вирусни заболявания, охрана на гори и частни обекти, събиране на метеорологични данни и др., съобщиха от концерна.\r\n\tГенералният директор на \"Калашников\"  Алексей Криворучко посочва, че пазарът в момента се интересува от компании, които могат да предлагат както на части, така и на държавни партньори пълния цикъл от услуги в безпилотната авиация – от доставка на апарати и оборудване за тях до тяхната експлоатация.\r\n\t\"Това ще позволи безпилотните услуги да станат по-достъпни – и което не е маловажно – по- евтини за крайния възложител\", допълва той.\r\n\tКонцернът работи в момента върху изпитанията и на тежки безпилотни летателни апарати, които могат да остават във въздуха без допълнително зареждане няколко денонощия, което ще позволи на борда им да се качват по няколко тона товари. Серийното производство на такива апарати се планира за лятото на 2018 г.\r\n\tПреди седмица стана ясно, че \"Калашников\" смята да атакува пазара на водните товарни превози като поръча водни зърновози и снабдява вътрешния и външния пазар. Този проект е разчетен да стартира през 2021 г.\r\n\t\"Калашников\" е най-големият руски производител на широк спектър оръжие, включително и за лов и спорт. Държавната корпорация \"Ростех\" държи 51 на сто от акциите му, а 49 процента са на частни инвеститори. При правителствено ободрение делът на частните капитали може да нарасне до 75 на сто минус една акции, при което \"Ростех\" ще запази блокираща квота.", "date": "2017.11.27", "title": "Концернът \"Калашников\" ще предлага и безпилотни услуги"}
{"url": "http://www.mediapool.bg/biznesat-veche-e-izpolzval-chetvart-ot-kreditite-po-novata-evroprograma-news272369.html", "text": "Около една четвърт от ресурса на новата програма \"Инициатива за малки и средни предприятия\" вече е достигнал до бизнеса. Това съобщи ръководителят на програмата Калин Маринов, който е зам.-главен директор на дирекция \"Европейски фондове за конкурентоспособност\" в Министерството на икономиката при отчета за свършеното досега.\r\n\tНовата програма е с бюджет от 102 млн. евро, осигурени от Европейския фонд за регионално развитие. Тези средства се използват за заеми на малкия и среден бизнес при по-ниски лихви. Целият бюджет на програмата вече е договорен с десетте финансовите посредника и усвоен.\r\n\tС помощта на банките, с които ЕК поделя финансовия риск за отпуснатите кредити, бюджетът на програмата е нараснал близо шест пъти до 608 млн. евро. От тях вече са отпуснати над 1460 кредита за близо 156 млн. евро, каза Калин Маринов.\r\n\tТака средният размер на един заем възлиза на около 105 хил. евро. Към момента няма нито един отпуснат заем до максимално възможната сума, която е 5 млн. евро. Причината е, че банките са предпазливи при предоставянето на по-големи кредити.", "date": "2017.11.27", "title": "Бизнесът вече е използвал четвърт от кредитите по новата европрограма"}
{"url": "http://www.mediapool.bg/hamas-otkaza-da-se-razorazhi-i-zaplashi-da-razprostre-deinostta-si-i-na-zapadniya-bryag-news272372.html", "text": "Палестинската екстремистка групировка Хамас обеща да разпростре дейността си и на Западния бряг, въпреки призивите на съперничещото й движение Фатах да се разоръжи като част от споразумението за помирение, предаде Асошиейтед прес.\r\n\t \r\n\tХалил ал Хая, високопоставен представител на Хамас, заяви, че арсеналът на групировката не може да бъде поделян, нито обсъждан при какъвто и да било диалог.\r\n\t \r\n\tИзказването му подчертава острата вражда между Хамас и Фатах, движението на палестинския президент Махмуд Абас. Двете организации преговарят за помирение. Фатах контролира Западния бряг и иска да се неутрализират ракетите, експлозивите и тунелите в Газа, които Хамас използва за нападения, отбелязва АП.\r\n\t \r\n\tХамас отне Газа от Фатах през 2007 г., което доведе до блокада на територията от страна на Израел и Египет, както и до три войни с Израел.\r\n\t \r\n\tМиналия месец Фатах и Хамас подписаха споразумение за помирение, по силата на което Хамас започна да отстъпва контрола на Абас. Разногласията обаче не са изчезнали, отбелязва АП.", "date": "2017.11.27", "title": "Хамас отказа да се разоръжи и заплаши да разпростре дейността си и на Западния бряг"}
{"url": "http://www.mediapool.bg/livanskiyat-prezident-svika-razgovori-za-badeshteto-na-pravitelstvoto-na-hariri-news272373.html", "text": "Ливанският президент Мишел Аун свика днес разговори с политически лидери за бъдещето на правителството на министър-председателя Саад Харири, след като той отложи оставката си, предаде Ройтерс.\r\n\t \r\n\tВисш ливански служител, пожелал анонимност, каза, че консултациите в президентския дворец в Баабда имат за цел да помогнат на правителството на Харири да \"стъпи отново на краката си\" след седмиците на политическа нестабилност, предизвикана от оставката на Харири, обявена на 4 ноември в Рияд.\r\n\t \r\n\tЛивански служители казват, че Саудитска Арабия е принудила Харири да се оттегли и го е държала против волята му, предизвиквайки намеса на Франция, която доведе до връщането му в Бейрут миналата седмица.\r\n\t \r\n\tСаудитска Арабия настоява, че Харири доброволно е подал оставка.\r\n\t \r\n\tВ речта си при обявяването на оставката Харири отправи остри критики срещу Иран и неговия съюзник - ливанската организация Хизбула, за вмешателство в арабския свят. След като се върна в Бейрут, Харири каза, че всички ливанци трябва да се придържат към държавната политика на \"разграничаване\" - или ненамеса в регионални конфликти, имайки предвид Хизбула.\r\n\t \n\n\r\n\tВодещият друзки политик Уалид Джумблат каза след среща с Аун, че е важно да се говори за \"разграничаване\" и как да се постигне това.\r\n\t \r\n\tСпоред него ще бъде мъдро в обсъжданията да не се повдига въпросът за оръжията на Хизбула, имайки предвид предишни безплодни преговори по тази тема.", "date": "2017.11.27", "title": "Ливанският президент свика разговори за бъдещето на правителството на Харири"}
{"url": "http://www.mediapool.bg/chechenetsat-zad-atentatite-na-letishteto-v-istanbul-mozhe-bi-e-likvidiran-v-tbilisi-news272374.html", "text": "Предполагаемият мозък на тройния бомбен атентат на международното летище \"Ататюрк\" в Истанбул през юни миналата година може би е ликвидиран при антитерористична операция в грузинската столица Тбилиси, предаде Франс прес, като се позова на грузинските власти.\r\n\t \r\n\tВ тройния атентат, извършен от атентатори камикадзе на 28 юни 2016 г., загинаха 47 души.\r\n\t \r\n\tСпоред турски издания отговорност за него носи \"Ислямска държава\", припомня Франс прес.\r\n\t \r\n\tТурските медии идентифицираха чеченеца Ахмед Чатаев като мозък на нападението. Те твърдяха, че той е бил лидер на ИД в Истанбул.\r\n\t \n\n\r\n\tВ сряда четирима въоръжени мъже се укрили в кооперация в предградие на Тбилиси. Специалните сили обкръжили сградата и обсадата продължила 20 часа. Накрая трима от въоръжените мъже били ликвидирани, а един бил заловен.\r\n\t \r\n\tГоворителката на грузинските служби за сигурност Нино Гиоргобияни каза, че се предполага, че сред убитите е чеченецът Ахмед Чатаев. Той не уточни откъде властите разполагат с подобни сведения, а само каза, че сега експерти работят за потвърждаването на информацията и че агенции на САЩ участват в разследването.", "date": "2017.11.27", "title": "Чеченецът зад атентатите на летището в Истанбул, може би е ликвидиран в Тбилиси"}
{"url": "http://www.mediapool.bg/v-litva-be-naznachen-27-godishen-ministar-na-ikonomikata-news272368.html", "text": "За министър на икономиката на Литва бе назначен 27-годишният Виргиниюс Синкявичус. Той стана най-младият министър, откакто е възстановена независимостта на балтийската република, съобщи Лина Антанавичене, главен съветник на литовския президент, цитирана от ТАСС.\r\n\t\"Президентът (Далия Грибаускайте) подписа декрет, с който назначи Синкявичус за министър на икономиката\", заяви съветничката на брифинг след среща между Грибаускайте и Синкявичус.\r\n\tДвамата са обсъдили определянето на приоритетни сектори от икономиката, за чието развитие е необходимо да се заделят повече ресурси. Според президентката такива сектори могат да бъдат производството на лазери и финансовите технологии.", "date": "2017.11.27", "title": "В Литва бе назначен 27-годишен министър на икономиката"}
{"url": "http://www.mediapool.bg/zhurnalistka-s-razkritiya-za-mestnata-vlast-v-dobrich-e-razsledvana-po-falshiv-signal-news272370.html", "text": "Журналистката от Добрич Юлияна Велчева се оказа обект на проверка по фалшив сигнал след като списваният от нея сайт “Бележник“ разкри смущаващи практики от работата на местната власт.\r\n\tМиналата седмица тя е била посетена от трима служители на Инспекцията по труда, които искали да видят колко души работят за сайта и имат ли трудови договори. Журналистката обаче е самонаета и тази информация е достъпна за Инспекцията по труда по служебен път.\r\n\tПроверка на Велчева установила, че сигналът срещу нея е изпратен до няколко институции и медии - Агенция \"Митници\", Районната прокуратура в Добрич, НАП-Варна, Инспекцията по труда в Добрич, Комисията за незаконно отнемане на имуществото, Съюза на българските журналисти и вестниците \"24 часа\", \"Труд\" и \"Добруджанска трибуна\".\r\n\tЖалбоподателката твърди, че е приятелка на Юлиана от студентските години във Варна и излага “факти“, на които е станала свидетел. Юлияна Велчева обаче никога не е следвала във Варна. Проверка на “Бележник“ установила, че на посочения адрес не живее и никога не е живяло лице на име Вяра, както се е подписала авторката на сигнала - Вяра Асенова Антонова . Изписаният в жалбата адрес съществува, обитаем е, но там живее друго семейство.\r\n\t“Очевидно е, че клеветникът цели да притисне Юлияна Велчева, за да не може тя да прави разследвания“, пише.\n\n\r\n\t“В пет печатни страници клеветничката, скрила се под очевидно измислената персона Вяра Асенова Антонова, разказва, че се била срещнала с \"Юлиянка\" през септември в центъра на Варна. След доста питиета несъществуващата състудентка научила едни неща, които не можела да забрави. И ни вменява почти половината от престъпленията, описани в Наказателния кодекс. Разказът е изпъстрен с множество гнусни твърдения, които от уважение към читателя ще спестим. На 4-5 места обаче главната героиня вместо Юлияна, се казва Мария. Което означава, че или името Мария е специално за автора на клеветата, или писанията са копи-пейст от някакъв друг донос. Кой е истинският подател на пасквила, ние не знаем. Това би следвало да е обект на сериозна прокурорска проверка. От съдържанието на жалбата се разбира, че клеветата е пряко свързана с журналистическата ни дейност“, пише изданието.\r\n\tСайтът “Бележник“ многократно е изобличавал лоши практики на местната власт в Добрич и е критикувал кмета на града Йордан Йорданов.\r\n\t“До момента той е и единственият, за когото знаем официално, че е засегнат от нашите публикации. По-надолу ще изредим само публично известните факти“, посочва изданието.\r\n\tОт началото на годината срещу собственика на “Бележник“ върви атака от фалшиви профили в социалните мрежи. Омаскаряващите внушения срещу сайта и журналистката се пишат винаги, когато се появи критичен текст, свързан с община Добрич.\r\n\tНа 1 октомври в “Бележник“ беше публикуван текстът  . Разследването предизвика огромен обществен интерес и публикацията беше на два пъти изтривана от администраторите на най-голямата фейсбук група в Добрич.\r\n\tСекретарката на кмета, пиарката му, общинска съветничка от ГЕРБ, бивш зам. кмет на Балчик и прочие са включени в звеното за изпълнение на проекта на водния цикъл. Те няма да работят на терен, само ще администрират и ще получават солидни възнаграждения.\r\n\tОбщата заделена сума само за заплати на назначените в админстративното управление на водния цикъл е 455 хиляди лева. Общината е обявила 5 официални церемонии - \"първи копки и рязане на ленти\", свързани с водния цикъл. Но подробна информация какво предвижда цикълът, къде ще се подменят водопроводите и канализацията, липсва. За рязане на лентички, кафе паузи и подобни са заделени над 200 хил. лева.\r\n\tНа 6 октомври кметът Йордан Йорданов от РБ реагира в профила си във Фейсбук, че ще сезира компетентните органи и институции заради разкритията, независимо че те почиват на официални данни.\r\n\tВ нощта срещу 9 октомври по повод изтрития текст за възнагражденията на пиарката и секретарката, фалшиви профили започват поредната кампания срещу “Бележник“ и малко по-късно профилът му в група Добрич е блокиран.\r\n\tНа 14 ноември в “Дневник“ излиза текст по темата за възнагражденията на пиарката и секретарката. Пред изданието кметът Йорданов признава, че в поста, в който заявява, че ще сезира компетентните хора и институции, визира точно “Бележник“ и нарича сайта \"конкретната медия\"... Засега обаче той само се бил консултирал с адвокат, който да прецени дали да се сезират компетентните органи за клевета.\r\n\tНакрая се стига и до фалшивия сигнал, по който на 23 ноември служители на Инспекцията по труда се озовават на проверка на изданието.", "date": "2017.11.27", "title": "Журналистка с разкрития за местната власт в Добрич е разследвана по фалшив сигнал"}
{"url": "http://www.mediapool.bg/bitkoinat-doblizhava-glavozamaivashto-nivo-ot-10-hil-dolara-news272375.html", "text": "Виртуалната валута биткоин постигна нов ценови рекорд от 9700 долара, поскъпвайки с 4.5 на сто в понеделник на люксембургската борса Битстамп (Bitstamp). Спрямо нивото от петък при затварянето на търговията поскъпването е 20 процента, с което криптовалутата показва, че няма намерение да спре с растежа на стойността си.\r\n\tПовишаването на цената е главозамайващо на фона на 1000 долара в началото на 2017 г., като само от началото на октомври поскъпването е двойно, предадоха световните агенции.\r\n\t\"10 000 долара са напълно възможни и изглежда биткоинът се стреми да ги достигне,\" каза основателят на сайта за анализ на данни за криптовалутата \"Криптокъмпеър\" (Cryptocompare), цитиран от Ройтерс.\r\n\tДори разделянето на биткоина на две през август и обявената от Китай и Южна Корея забрана на криповалутите не попречиха на растежа на цената.\r\n\tПрез последните месеци той бе подкрепен от съобщението, че най-голямата компания оператор на борса за деривати Си Ем И груп (CME Group) ще започне да предлага фючърси на биткоин. Компанията уточни миналата седмица, че ще започне да предлага фючърсите до края на годината, но не посочи точна дата.\r\n\tТърговията с криптовалута не се регулира и от това страда традиционната банкова система, заради което все повече се надигат призиви за въвеждане на международен контрол над виртуалните валути. Наскоро шефът на \"Джей Пи Морган\" Джейми Даймън описа биткоинът като \"измама\".", "date": "2017.11.27", "title": "Биткоинът доближава главозамайващо ниво от 10 хил. долара"}
{"url": "http://www.mediapool.bg/obezopasyavat-opasen-stroezh-v-tsentara-na-sofiya-sled-namesata-na-dnsk-news272378.html", "text": "Пустеещ от години опасен строеж в широкия център на София, недалеч от болница \"Пирогов\", вече се обезопасява, след като по щастлива случайност паднала част от изоставения строеж не уби човек миналата седмица.\r\n\tТова стана след намесата на Дирекцията за национален и строителен контрол (ДНСК), която нареди незабавно обезопасяване на сградата.\r\n\tСтава въпрос за недовършена сграда на бул.\"Цар Борис ІІІ\" №5 до бизнес центъра \"Граве\".\r\n\tМиналата сряда (22 ноември 2017 г.) около 8:15 часа в локалното платно в посока бул. \"Акад. Иван Гешов\" падна кофраж от крепежни елементи от третия етаж с дължина метър и половина върху покрива на лекия автомобил.\r\n\tЗа щастие пътуващата в автомобила жена не е пострадала, а е преживяла само уплаха и стрес. В началото на годината в тунел \"Ечемишка\" на магистрала \"Хемус\" паднала част от осветлението уби жена в движещ се автомобил.\r\n\tМястото, където става инцидента на 22 ноември, е изключително оживено сутрин и натоварено за движение с автомобили и пешеходци. От там минават много хора, включително и деца към близките училища – 51-о и 19-о, както и към детските градини в района.\r\n\tВ непосредствена близост до недовършения строеж се намира и спирка на трамвай №5.\r\n\tОт прессъобщението на ДНСК не става ясно кой е инвеститорът на обекта, който е изоставен от години. Няма яснота дали сградата ще бъде довършена. Към момента все още не е напълно обезопасена, показа проверка на Mediapool.\r\n\tОт ДНСК напомнят, че отговорни за безопасността на строежа са надзорната фирма на обекта, проектантът изготвил плана за безопасност и здраве и строителят.", "date": "2017.11.27", "title": "Обезопасяват опасен строеж в центъра на София след намесата на ДНСК"}
{"url": "http://www.mediapool.bg/tsiklonat-tatyana-pokri-bulgaria-sas-snyag-news272331.html", "text": "Преминаващият през централните части на Балканите средиземноморския циклон \"Татяна\" покри по-голямата част от България със сняг в понеделник и стана причина за обичайните в такова време пътнотранспортни произшествия. Само в София по данни на КАТ са станали над 70 пътни инцидента.\r\n\tЗаради зимната обстановка, от пътната агенция препоръчаха да не се преминава през прохода \"Петрохан\". За предпочитане е пътуващите за Северозападна България да ползват магистрала \"Хемус\" и да минават през Ботевград и Враца.\r\n\tЗабранено е движението за тежкотоварни автомобили през проходите \"Предела\", \"Превала\", \"Рожен\" и \"Троянски\".\r\n\tОколо 350 машини обработват пътищата в страната, настилките се почистват и опесъчават и няма затруднения в движението, каза председателят на управителния съвет на агенция \"Пътна инфраструктура\" Дончо Атанасов.\r\n\tВисоките проходи \"Петрохан\", \"Троян – Кърнаре\" и \"Шипка\" са критичните точки за преминаването на Стара планина, както и проходите \"Предела Папазчаир\" и \"Предела\" в Рило-Родопската област, каза Атанасов.\r\n\tТой предупреди, че когато след снеговалежите настилките са почистени до асфалт, а температурите паднат рязко, има риск от заледяване.\r\n\tЗаради валежите от сняг в София улиците се обработват със смеси срещу заледяване. Общо 122 снегопочистващи машини разпръскват смеси и чистят снега от булевардите, по които се движи общественият транспорт, както и основни улици в районите и частично вътрешно-квартални улици.\r\n\tЕкипите на почистващите фирми работят на територията на всички 24 райони в София, уверяват от Столична община.\r\n\tСнегопочистване и опесъчаване е извършено и по планинските пътища във Витоша – \"Драгалевци - Алеко\" и \"Бояна - Златни мостове\".\r\n\tГрадският транспорт в столицата се движи при зимни условия. Поради паднали клони на дървета върху контактно-кабелната мрежа на ул.\"Краище\" е пренасочено движението на трамваите с номера 1 и 6 до кв.\"Борово\".\r\n\tВрати отвори и кризисният център в Захарна фабрика в бл. 51 А, където могат да бъдат настанени до 80 души, останали без дом. Те ще получат подслон, храна и консултации със  социален работник.\r\n\tСнегът засегна и област Благоевград, където областният щаб за реакция е в режим на постоянна готовност за действие. Областният управител Бисер Михайлов е предупредил кметовете на 14-те общини да организират постоянно наблюдение на пътната обстановка, нивата на реките и язовирите. 14 са опорните пунктове по пътищата в областта, в които има дежурни екипи от пътноподдържащите фирми.\r\n\tОт Пътната полиция апелират към шофьорите да карат внимателно, като се съобразяват с усложнената обстановка.\r\n\tПътната агенция препоръчва на шофьорите да тръгват на път само с подходящи гуми, да карат със съобразена скорост и с повишено внимание.\r\n\tВалежите на сняг и дъжд се очаква да спрат във вторник следобед. Най-топло ще е в Югоизточна България с максимални температури между 7 и 13 градуса. В Западна и Северна България няма да е по-топло от 3 градуса през деня, а през нощта въздухът ще изстине до минус 4.", "date": "2017.11.27", "title": "Циклонът \"Татяна\" покри България със сняг"}
{"url": "http://www.mediapool.bg/borisov-i-ninova-se-sadyat-vzaimno-za-obida-news272376.html", "text": "Бойко Борисов в разговорите във връзка с делото ми каза - мъчително е в нашата държава, политиците да спорят с обиди, това мен ме притеснява.\r\n\t \r\n\tТова каза пред медиите в понеделник адвокатът на премиера Марин Марковски след заседанието по гражданското дело обединило в едно два иска за клевета - единият заведен от Борисов срещу лидера на БСП Корнелия Нинова и един на Нинова срещу премиера.\r\n\t \r\n\tМарковски виждал в действията на премиера желанието той да въведе нов политически начин на спора, не чрез обиди.\n\n\r\n\t \r\n\tПричината за исковете са публични изказвания на всеки от тях за другия.\r\n\t\r\n\tПърви завежда иск Борисов, като според Марковски, премиерът се чувствал засегнат от реплика, че бил \"неетичен, крадец\", което било казано от Йончева, а Нинова била съгласна с думите й.\r\n\t \r\n\tАдвокатът обясни още, че част от контраиска на Нинова е за това, че Борисов е казал, че тя е активист на СДС - \"СДС не е Ислямска държава, терористична организация. Какво обидно има в това?\", допълни Марковски и каза, че не е доказано Борисов да е нарекъл Корнелия Нинова \"госпожа Лъжа\".\r\n\t \r\n\tЦветана Чуклева, единият от адвокатите на Корнелия Нинова каза, че са заведени три иска срещу Борисов, те са обединени като обезщетението, което се иска е за около 30 хил. лв. По думите й Нинова е обидена и е претърпяла сериозни увреждания заради изказвания на Борисов, защото са изречени в период на активна предизборна кампания.\r\n\t \r\n\tДелото ще продължи на 21 май от 15.30 часа, като предстои да бъдат разпитани свидетели.", "date": "2017.11.27", "title": "Борисов и Нинова се съдят взаимно за обида"}
