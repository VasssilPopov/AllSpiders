{"url": "http://www.mediapool.bg/partiyata-na-merkel-e-parva-na-izborite-v-germaniya-news269568.html", "text": "Ангела Меркел най-вероятно ще получи четвърти мандат като канцлер на Германия, след като очаквано нейната консервативна партия спечели парламентарните избори в страната днес, сочат първите резултати от екзит половете, обявени в 19 ч.\r\n\tХристияндемократическият съюз (ХДС) на Меркел получава 33.50% от гласовете, което е по-ниско от очакваните от социолозите около 36%.\r\n\tНа втора позиция са социалдемократите (СДП) на Мартин Шулц, които получават едва 21%, което е исторически най-слабият резултат на партията от създаването й.\r\n\tГолямата изненада на изборите е третата партия - Алтернатива за Германия, която събира 13% от гласовете. Така за пръв път от десетилетия крайнодясна формация ще влезе в германския Бундестаг.\r\n\tСвободните демократи получават 10%, а левицата и зелените - по 9%.\r\n\tПо последни данни, които са към 14 ч. местно време, избирателната активност беше обичайна - 41.1%.\r\n\t42 партии влязоха в битката за Бундестага. Последните допитвания преди вота поставяха на първо място консервативния Християндемократически съюз на канцлера Ангела Меркел (36%), следван от социалдемократите на Мартин Шулц (21.5%). Сондажите отреждаха трето място за крайнодясната Алтернатива за Германия (11%), като техните резултати почти изцяло се потвърдиха.\r\n\t61 милиона и половина германски граждани имаха право на глас за участие във вота. Изборният ден приключи в 19 ч. българско време.\r\n\tСоциолозите очакваха победа на канцлера Меркел, но се въздържат от прогнози за формулата на управление.\r\n\tНай-големи шансове има продължаването на широката коалиция от християндемократи и социалдемократи, въпреки че и двете партии разчитаха на по-високи резултати и по-големи възможности са формиране на коалиции.\r\n\tОт резултата на либералите стана ясно, че Меркел трудно би могла да състави правителство само с тях, като за целта трябва да привлече и зелените в т.нар. \"коалиция Ямайка\". От началото на лятото тази тройна коалиция управлява северната провинция Силезия Холщайн.\r\n\tИзборите в Германия се провеждат по сложна система, съчетаваща прекия вот в един тур с вота на пропорционален признак.\r\n\tМинималният брой на местата в Бундестага е 598 души. Половината от местата (299) отиват при кандидати, избрани от партийни листи. Тук има минимален праг от 5 процента. Другата половина от местата (299) са за кандидати, избрани от 299-те избирателни окръга, като там е в сила принципът по един избран кандидат от окръг. Победителят е кандидатът, който е постигнал най-добър резултат, независимо дали е получил 50 процента или не, припомня бТВ.\r\n\tСложната изборна система дава възможност на всеки избирател да гласува два пъти за една и съща партия или пък да диференцира вота си, като гласува за две различни политически сили, примерно за партийна листа на една партия, която традиционно подкрепя, но за кандидат на друга партия, който му се е сторил по-убедителен от кандидата на традиционно подкрепяната от него партия.\r\n\tПовечето от германците гласуват различно, а не и в двата случая за една и съща политическа сила, защото те са свикнали да бъдат управлявани от коалиции, отбелязва Франс прес.\r\n\tВ досегашния парламент депутатите бяха 613, а според прогнозите в новия могат да достигнат 700. Опити да се наложи таван на този брой досега се провалиха.\r\n\tДесетилетия наред германската избирателна система не е произвела абсолютно мнозинство за една партия. Страната няма традициите да съставя правителства на малцинството, така че следващото правителство отново ще е коалиционно, отбелязва Асошиейтед прес, цитирана от бТВ.", "date": "2017.09.24", "title": "Партията на Меркел е първа на изборите в Германия"}
{"url": "http://www.mediapool.bg/pensiite-dogodina-shte-se-vdignat-s-38-news269575.html", "text": "Индексирането на пенсиите през 2018 г. ще бъде с 3.8%, заяви пред БНР новоизбраният управител на Националния осигурителен институт (НОИ) Ивайло Иванов.\r\n\tТова е по-висок ръст в сравнение с този, който би могъл да бъде постигнат, ако се прилагаше швейцарското правило (2.4%), поясни той.\r\n\tИванов припомни, че от 1 октомври тази година минималната пенсия ще се повиши от 180 лв. на 200 лв., както предвижда правителствената програма. Промяната засяга около 800 000 души, каза Иванов.\r\n\tПо думите му по-добрата стратегия би била повишението първоначално именно на минималната пенсия, а после на всички останали. С това позицията му се различава от тази на повечето социални експерти, които твърдят, че вдигането само на минималните плащания изкривява идеята на системата и демотивира хората да се осигуряват.\r\n\tИ новият шеф на НОИ, както и социалният министър Бисер Петков, обяви, че не е привърженик на резките промени в пенсионната система. Трябва да се следва приетата стратегия през 2015 г., която не предвижда ново увеличаване на осигурителната тежест след решеното вече от 1 януари 2018 г. с 1 процентен пункт.\r\n\tТрябва да се спазва реформата от 2015 г., смята Иванов. По думите му правилата, които се прилагат от началото на миналата година и предвиждат плавно нарастване на стаж и възраст, са с дългосрочна перспектива до 2037 г.\r\n\tРеформата предвижда увеличаване на пенсионната възраст с по 2 месеца за жените и с по 1 месец за мъжете всяка година в следващите 10-15 години. Осигурителният стаж и за двата пола ще се вдига с по 2 месеца на година до достигане съответно на 37 години за жените и 40 години за мъжете.\r\n\tТака от началото на 2018 г. пенсионната възраст за жените става 61 години и 2 месеца, а необходимият стаж – 35 години и 6 месеца. За мъжете възрастта скача на 64 г. и 1 м., а стажът – на 38 г. и 6 м.\r\n\tБлагодарение на реформата тази година „дупката“ в НОИ се е свила с 329 млн. лв., каза още Иванов. През 2016 г. пък 5300 души по-малко са излезли в пенсия, чрез което е реализирана икономия от 100 млн. лв.\r\n\tГотвената реформа в ТЕЛК системата не цели да намали средствата за инвалидни пенсии, а да ограничи измамите, каза още новият шеф на НОИ.\r\n\tЗа инвалидни пенсии годишно се изразходва сериозна сума – към 1.8 млрд. лв. “Не е целта сумата да бъде намалена, в никакъв случай. Целите са тези средства да се насочват към хората, които наистина имат нужда“, каза Ивайло Иванов.\r\n\tПо думите му над 40 са правата, които гражданите имат право да получат, когато имат решение за ТЕЛК.\r\n\tИванов се натъкнал на случай, при който е издадено решение на ТЕЛК за дете с цел да бъде прието в детска градина, което обаче по закон има право на около 500 лв. на месец и то за 18 години, посочи Иванов.\r\n\tРеформата в момента все още е на етап обсъждане в рамките на създадените две работни групи.\r\n\tАмбицията на Иванов е от началото на 2019 г. да няма проблем с електронните услуги в системата на НОИ, а документите за пенсия да могат да се подават и онлайн. В допълнение голяма част от искана сега информация трябва да се набавя по служебен ред, за да се облекчат гражданите.", "date": "2017.09.24", "title": "Пенсиите догодина ще се вдигнат с 3.8%"}
{"url": "http://www.mediapool.bg/tramp-pak-razkritikuva-yadrenoto-sporazumenie-s-iran-news269567.html", "text": "Президентът на САЩ Доналд Тръмп за пореден път изрази съмнения в ефективността на ядреното споразумение с Иран, като критикува Техеран заради ракетно изпитание и го обвини в сътрудничество със Северна Корея, предаде ТАСС, цитирана от БТА..\r\n\t\"Иран тъкмо изпита балистична ракета, способна да достигне Израел. Освен това те работят със Северна Корея. Голямо споразумение имаме, няма що!\", написа в Туитър американският президент.\r\n\tИран съобщи в събота, че е изпитал успешно новата си балистична ракета Хорамшахр с обсег 2000 километра и със способност да носи няколко конвенционални бойни глави, за да може да поразява няколко цели едновременно.\r\n\tТехеран и \"шесторката\" (петте постоянни членове на Съвета за сигурност плюс Германия) подписаха на 14 юли 2015 г. историческо споразумение за уреждане на дългогодишния проблем с иранската ядрена програма.", "date": "2017.09.24", "title": "Тръмп пак разкритикува ядреното споразумение с Иран"}
{"url": "http://www.mediapool.bg/mvnr-predupredi-da-ne-se-poseshtava-rio-de-zhaneiro-zaradi-narkovoinata-news269571.html", "text": "Министерството на външните работи на България и посолството ни в Бразилия предупреждават сънародниците ни, които възнамеряват да пътуват до Рио де Жанейро, да се въздържат от посещение на града до нормализиране на обстановката.\r\n\tОнези, които се намират в града, да се въздържат от визита на Леблон, Ипанема и Копакабана, както и на райони, в които в момента текат сблъсъци между организирани наркобанди и силите на реда, посочват от министерството.\r\n\tВ края на миналата седмица кризата със сигурността в града се изостри неимоверно. Ожесточени престрелки между организираните банди и полицията се водят в най-голямата фавела на Рио - Росиня. Тя е в непосредствена близост до най-посещаваните от туристи райони в южната част на града - Леблон, Ипанема и Копакабана. Междувременно войната между наркоклановете се разпространи и в другите осем големи фавели на града, пише в съобщението.\r\n\tВъпреки че на 28 юли армията излезе на улиците на Рио, за да подпомогне полицията в борбата с организираната престъпност, силите на реда не са в състояние към момента да овладеят ситуацията.\r\n\tПосолства и консулства в Бразилия започнаха да предупреждават своите граждани за ограничаване на пътуванията до Рио де Жанейро заради нарковойната.", "date": "2017.09.24", "title": "МВнР предупреди да не се посещава Рио де Жанейро заради нарковойната"}
{"url": "http://www.mediapool.bg/germanskata-ikonomika-v-godinata-na-izbori-news269573.html", "text": "Нека да допуснем, че Бил Клинтън е бил прав, когато е казвал, че гражданите вземат решение на изборите преди всичко, изхождайки от икономическата ситуация в страната.\r\n\tКаква е икономическата ситуация в Германия днес?\r\n\tНа пръв поглед, всичко изглежда добре: германската икономика уверено расте (плюс 1.9% за 2016 г.), безработицата се намира на най-ниското равнище от няколко десетилетия, данъчните приходи текат като непресъхваща ръка, а финансовият министър не се нуждае от нови заеми.\r\n\tБизнесът гледа оптимистично на бъдещето, а германските стоки, от автомобили до лекарства, се продават прекрасно в чужбина. Икономическото положение е толкова добро, че някои дори се замислят за намаляване на данъците, а други се страхуват от прегряване на икономиката.\r\n\t\r\n\tВ същото време съществува сериозен проблем – в селските местности има много улици, мостове и училища, които се нуждаят от незабавен ремонт. Това е така наречената „слаба страна на Германия“, се казва в заключителния отчет на експертна комисия, която от 2014 г. изследва обществената инфраструктура по поръчка на федералното министерство на икономиката и енергетиката.\r\n\tНад 1900 дупки се образуват всеки ден по германските пътища, изчислиха от Съюза на автомобилистите ADAC. По железопътните линии няма ден без закъснения или отмяна на влакове. За всяко десето дете няма място в детските градини, въпреки че родителите имат законно право на това. А 1041 басейни или вече са закрити или ще бъдат закрити много скоро.\n\n\r\n\tДържавните разходи за обществени нужди се съкращават. Държавните услуги или се приватизират, или се повишава тяхната стойност, или се въвеждат различни такси, оплакват се профсъюзите в доклада на експертната комисия.\r\n\t\r\n\tГермания инвестира значително по-малко в образование, отколкото останалите държави-членки на Организацията за икономическа сътрудничество и развитие /ОИСР/, в която влизат 35 държави с развита икономика. Членовете на ОИСР харчат за образование средно по 5.2% от БВП, Германия – само 4.3%.\r\n\tОще по-съществени са различията в развитието на цифровата инфраструктура, преди всичко – в бързия достъп до интернет. Оптичните мрежи, които осигуряват десет пъти по-бърз интернет, отколкото DLS-проводниците, достигат до 20% от всички мрежи в държавите от ОИСР. Лидери по този показател са Япония и Южна Корея, където равнището достига 75%. Скандинавските и балтийските страни също имат по-високо ниво от средното. На техния фон Германия изглежда направо унило със своите 1.6%.\r\n\tМеждународните изследвания за конкурентноспособност и отвореност на икономиката показват, че през последните години Германия губи позиции и вече не е в първата десетка на най-добрите. Но, естествено, гражданите правят своя избор, изхождайки не само от общата икономическа ситуация. Много важно е личното положение.\r\n\tМнозина могат да се похвалят с високи заплати, които за изминалите три години са нараснали с около 2%. Но това беше предшествано от продължителна стагнация. От 2000 до 2011 г. реалните заплати на немците фактически са намалели с 1,8%. За същото време при британците, американците, датчаните или французите растежът на заплатите е достигнал от 10% до 16%.\r\n\t\r\n\tСредната класа има най-големи поводи за тревога. Според различните изчисления, тя се топи вече 30 години. Средният доход в Германия се свива, пишат в доклада си експертите по заетост на населението от Университета в Дуисбург-Есен. В същото време расте броят на тези, които печелят или значително по-малко, или значително повече от средните доходи. Тези данни са сигнал на увеличаващо се неравенство, заявяват експертите.\r\n\t23% от всички наемни работници в Германия работят нископлатен труд, това е един от най-високите показатели в ЕС. В Италия, Франция, Дания и Финландия той е по-малко от 10%, а в Белгия и Швеция – по-малко от 5%.\r\n\tИ накрая, статистиката с безработицата в Германия показва само част от истината. Официално през май 2017 г. 2.5 милиона души в Германия не са имали работа и това е най-ниското равнище от 1991 г. В същото време 6.3 милиона души получават различни държавни помощи. В тях влизат хората, които печелят недостатъчно, за да се издържат, а също така техните семейства. Броят на получателите на различни социални помощи силно намаля след голямата социална реформа от 2005 г. Също както и броят на \"официалните\" безработни.\r\n\tКато цяло, от икономическа гледна точка, през тази изборна година има доста въпроси. Дали правителството трябва да инвестира повече в инфраструктура и образование? Или си струва да се изчака до следващата рецесия? Трябва ли да се намалят данъците, за да получават гражданите повече пари? И какво е положението със \"социалната справедливост\", която Германската социалдемократическа партия (ГСДП) направи една от най-важните си предизборни теми?\r\n\tВсички тези въпроси създават базата, от която изкачат и много други спорни въпроси: от помощите за мигранти и бежанци, цената на така наречения \"зелен преврат\" в енергетиката и се стигне до освобождаването на Гърция от част от нейните дългове за сметка на германските данъкоплатци.", "date": "2017.09.24", "title": "Германската икономика в годината на избори"}
{"url": "http://www.mediapool.bg/amerikanski-bombardirovachi-preletyaha-do-bregovete-na-severna-koreya-news269548.html", "text": "Ескадрила от американски бомбардировачи, придружени от изтребители, прелетя в събота край бреговете на Северна Корея. Министерството на отбраната на САЩ определи това като “една от най-значимите демонстрации на сила през този век“.\r\n\t“Този полет на американските бомбардировачи и изтребители е стигнал до най-северната точка от демилитаризираната зона от всеки друг през 21 век, подчертавайки сериозността, с която ние приемаме безразсъдното поведение (на Пхенян)“, заяви говорителят на Пентагона Дейна Уайт.\r\n\tТя добави, че това е ясен сигнал, че президентът Доналд Тръмп разполага с множество военни варианти да се справи с всяка опасност.\r\n\tБомбардировачите В-1В Лансър са излетели от тихоокеанската база в Гуам, която Северна Корея заплаши с ракетен обстрел. В ескадрилата са били включени ескортиращи изтребители F-15, които са излетели от базата на японския остров Окинава. Самолетите са останали в международното въздушно пространство, съобщава американското Министерство на отбраната.\r\n\tЧасове след демонстрацията севернокорейският министър на външните работи Ри Йонг-хо отправи серия от запрахи към САЩ по време на речта си пред Общото събрание на ООН. Той нарече Доналд Тръмп “побъркан човек, обсебен от мегаломания“.\r\n\tПо думите на Ри Йонг-хо президентът Тръмп е направил \"неизбежно посещение на нашите ракети на цялата територия на САЩ\", след като по-рано през седмицата нарече севернокорейският лидер Ким Чен-ун \"човек ракета\".\r\n\t\"След продължителна и тежка битка сега ние сме на няколко крачки от завършване на ядрената ни сила\", похвали се министърът на годишната среща на световните лидери.\r\n\tМинистърът разкритикува остро изявленията на американския президент по адрес на страната му и нарече Доналд Тръмп \"побъркан човек\" , \"мегаломан\" и \"една от най-големите заплахи за мира\", като многократно размахваше пръст, за да подсили думите си, предаде Франс прес. По думите му \"безразсъдните и яростни думи\" на Тръмп са оскърбили \"изключителното достойнство\" на Северна Корея и са \"опетнили тази свещена арена на ООН\".\r\n\tВ речта си пред световните лидери във вторник Тръмп заплаши да \"унищожи напълно\" Северна Корея, ако бъде провокиран.\r\n\t\"Не някой друг, а самият Тръмп е на самоубийствена мисия\", заяви И Йон-хо и продължи с думите: \"Ако невинни хора от САЩ загинат заради тази самоубийствена атака, Тръмп ще бъде изцяло отговорен\".\r\n\tПо думите на севернокорейския министър през осемте си месеца на власт Тръмп е превърнал Белия дом \"в шумно тържище\", а сега се опитва да превърне ООН \"в гангстерско гнездо\".\r\n\tТой изтъкна също, че ядрената сила на страната му служи за възпиране на ядрената заплаха от САЩ и за предотвратяване на американска интервенция.\r\n\t\"Президент Зло заема мястото на президент на Съединените щати\", каза И Йон-хо, предупреждавайки, че Пхенян е готов да се отбранява в случай на знак от САЩ, че готвят извършване на \"обезглавяваща операция срещу нашия щаб или военна атака срещу нашата страна\".\r\n\tМинистърът посочи, че санкциите няма да имат ефект върху решимостта на Пхенян да разработи свои ядрени оръжия, чиято крайна цел е \"баланс на силите със САЩ\".\r\n\t\"Напразна надежда е да се смята, че КНДР ще бъде разколебана или ще промени на сантиметър позицията си заради по-суровите санкции от враждебните сили\", каза севернокорейският външен министър.\r\n\tВ отговор в \"Туитър\" Доналд Тръмп пък написа: \"Току-що чух какво каза външният министър на Северна Корея пред ООН. Ако той продължи да препредава като ехо мислите на Малкия Човек Ракета, тях не след дълго няма да ги има\", писа Тръмп.\r\n\tАмериканският държавен глава обяви в четвъртък нови санкции на САЩ, насочени срещу компании и институции, които финансират или улесняват търговията със Северна Корея. По-рано този месец Съветът за сигурност на ООН единдушно прие девети кръг санкции срещу Пхенян в отговор на ядрените и балистичните му програми.\n\n\r\n\tПо-рано през деня световните информационни агенции съобщиха, че в съответствие с резолюцията на Съвета за сигурност Китай налага ограничение на износа си на петролни продукти към Северна Корея, както и ще се спре да купува текстилни изделия от изолираната комунистеческа държава. Китай е най-големият търговски партньор на Пхенян и единственият източнник на твърда валута за режима в страната.\r\n\tКитай ограничава износа на петролни продукти влиза в сила от 1 октомври, а износът на втечнен природен газ спира веднага. Веднага се прекратява и вносът на текстилни изделия.\r\n\tЗабраната за износ на текстилни изделия ще коства на Пхенян значителна част от получаваните досега 700 млн. долара годишно. Тексилът е вторият най-важен експортен продукт на страната. Най-големият сектор е износът на въглища, който до началото на тази година генерираше 1.2 милиарда долара за Северна Корея, но също бе ограничен заради санкциите на ООН.\r\n\tСеверна Корея има предприятие за преработка на суров петрол, който не е включен в забраната. Веднага след решението на Пекин да приложи санкците на ООН цените на петролните продукти в Пхенян са поскъпнали с 20%, предава АФП.\r\n\tМеждувременно руският външен министър Сергей Лавров коментира, че лидерите на САЩ и Северна Корея  се държат като “децат, които са започнали да се бият в детската градина и никой не може да ги спре”. Той допълни, че има нужда от пауза в този конфликт и укротяване на “горещите глави“.\r\n\tЛавров каза, че е абсолютно неприемливо да се мълчи за “ракетните авантюри на КНДР”, но също така е и е неприемливо да се се провокира началото на война на Корейския полуостров.\r\n\tСАЩ няма да нанесат удар по Северна Корея, защото са сигурни, че Пхенян има ядрено оръжие, което може да бъде използвано в отговор, каза още руският външен министър.\r\n\t\"Американците няма да нанесат удар по Северна Корея, защото те не само подозират, а знаят със сигурност, че тя притежава ядрени бомби. И президентът Путин неведнъж е казвал по този въпрос, че не може да си представи, че американците или който и да било има стопроцентова информация за всички обекти без изключение\", добави Лавров.\r\n\t\"В момента не защитавам Северна Корея, само казвам, че с този анализ са съгласни практически всички\", каза още той.\r\n\tВъв връзка с двустранните отношения между Русия и САЩ Лавров каза, че проблемите не са резултат на разногласията, а на решенията на американската администрация по времето на Обама.\r\n\t\r\n\tВ събота пък земетресение  магнитуд 3.4 по скалата на Рихтер бе регистрирано от китайския сеизмологичен център в североизточната провинция на Северна Корея Хамгьон-Пукто. Епицентърът е приблизително на 50 км от мястото, където в началото на септември бе изпитана водородна бомба от режима в Пхенян.\r\n\tГеофизическият институт на Китай официално обяви, че най-вероятно става дума за \"експлозия\". Според агенцията, следяща за неразпространение на ядреното оръжие, това е \"необичайна сеизмична активност\", която се проучва и подробностите ще бъдат обявени по-късно.\r\n\tСегашното земетресението е регистрирано в 16.29 часа пекинско време (11.29 българско) на дълбочина от нула метра, което само засилва подозренията.\r\n\tМетеорологичният институт на Южна Корея не изключва това да е обичаен трус, защото не засича характерни звукови вълни, създавани от изкуствено предизвикани земетресения. Американският геофизичен институт няма категорична позиция по въпроса.\r\n\tПредишният ядрен опит бе засечен от американския геофизически институт първоначално с магнитуд 5.6 и дълбочина от 10 км, но после данните бяха коригирани на магнитуд 6.3 и дълбочина 0 км.", "date": "2017.09.24", "title": "Американски бомбардировачи прелетяха до бреговете на Северна Корея"}
{"url": "http://www.mediapool.bg/chovek-na-gerb-v-noviya-vss-zashtiti-pravomoshtiyata-na-tsatsarov-news269576.html", "text": "Номинираната от ГЕРБ и избрана за нов член на Висшия съдебен съвет (ВСС) прокурор Калина Чапкънова защити сегашните правомощия на главния прокурор Сотир Цацаров и каза, че няма нужда те да бъдат реформирани.\r\n\t\"Правомощията на главния прокурор, считам, че самото функциониране на институцията показа, че няма нужда от корекция на тези правомощия\", каза Чапкънова в предаването \"Неделя 150\" по БНР.\r\n\tМнението на Чапкънова е в разрез с редица международни оценки на състоянието на прокуратурата, като например доклада на петимата европейски прокурори от края на 2016 г. В него се предлага много по-голяма отчетност на българската прокуратура, особено по знакови дела. Според документа главният прокурор трябва да поема лична отговорност за успеха или провала на големите дела и да може да бъде разследван от следствието при съмнение за извършено престъпление.\r\n\tВ сряда Народното събрание попълни състава на новия Висш съдебен съвет, изпълнявайки предварителните задкулисни уговорки за партийни квоти в пропорция 4:3:2:2. Най-много членове вкара ГЕРБ – 4, следвана от БСП с трима. ДПС и “Обединените патриоти“ получиха по двама в т.нар. правителство на съдебната власт.\r\n\tСпоред Калина Чапкънова, която досега бе окръжен прокурор на Бургас и наблюдаващ прокурор по делото за атентата в Сарафово, прокуратурата трябва да остане в системата на съдебната власт.\r\n\t\"Този въпрос е бил обсъждан в течение поне на две-три години назад и всички колеги, с които съм разговаряла и с които ежедневно съм общувала и съм работила, са на моето мнение, така че мисля, че заявявам позицията на всички колеги-магистрати, по-скоро прокурори и следователи, които работят в системата на Прокуратурата на Република България\", каза Чапкънова.\r\n\tПо думите й в състава на ВСС влизат \"изключителни професионалисти, което считам, че е гаранция за доброто качество на бъдещата им работа\".\r\n\t\"Освен добри професионалисти, това са колеги, чието поведение никога няма да бъде определено като такова, накърняващо по някакъв начин престижа на съдебната власт. Моите очаквания са изключително големи за работата на този ВСС\", смята прокурорката.\r\n\tЧапкънова акцентира върху предложенията, които бъдещите членове на съвета правят.\r\n\t\"Почти всички колеги, влизащи в състава на прокурорската колегия, се обединяват около идеята за новата съдебна карта и за реформа на прокуратурата. Болшинството от нас считаме, че по-щадящият, по-подходящият модел за реформа е т.нар. унифициран модел. Това, което се предлага в този модел, е основната реформа да бъде осъществена в рамките на районните прокуратури, като съответно се запазят онези районни прокуратури, които са в областните центрове, а всички останали да бъдат превърнати в техни териториални отделения. Една от идеите за тази реформа е да се изравни натовареността на всички прокуратури. Едновременно с това ще се осъществи и реорганизация на съдебната администрация, като част от администрацията съответно ще бъде пренасочена евентуално към областния център, може би част от нея ще бъде съответно съкратена\", каза Чапкънова.\r\n\tНачинът, по който са регламентирани правомощията на ВСС, гарантира неговата независимост, гарантира възможността да бъдат вземани законосъобразни и целесъобразни решения в полза на цялата магистратска общност, категорична бе Калина Чапкънова.\r\n\tТочно на обратното мнение е досегашният опозиционер във стария състав на ВСС съдия Калин Калпакчиев.\r\n\tПовтарящата се оценка за отиващия си вече състав на Висшия съдебен съвет (ВСС) е, че той не е независим орган. Тя бе дадена и от Европейската комисия, и от Съвета на Европа, и от Държавния департамент на САЩ, заяви Калпакчиев в предаването \"Тази неделя\" по бТВ.\r\n\t\"Това беше съветът, който ще се запомни с есемеса до премиера Борисов от член на ВСС”, заяви Калпакчиев. Той припомни, че сегашният ВСС е започнал дейността си с \"доста спорното назначение на главния прокурор” и е продължил с ред предизвикващи полемика избирания на председатели на различни съдилища.\r\n\tКалпакчиев разказа още, че кадровиците около председателя на Върховния административен съд Георги Колев и главния прокурор Сотир Цацаров са се събирали по кабинетите си преди заседания и там са вземали решения, които после само са официализирали.\r\n\t\"Знаехме, че наши колеги от мнозинството поддържат връзка със силните на деня. Такива контакти членовете на съдебната власт могат да поддържат, но само в рамките на установения ред, в рамките на някаква публичност”, каза опозиционерът.\r\n\t\"Аз и малцина мои колеги съмишленици се противопоставяхме на незаконни решения на ВСС, на диктата, който се упражнява във ВСС без аргументи, на диктата на силата. На нашите ясни аргументи срещахме стена от мълчание”, посочи Калпакчиев.\r\n\tТой коментира и че ВСС се е провалил в налагането на етични стандарти след отказа да разследва \"Яневагейт” и \"Цумгейт”.\r\n\tКалпакчиев се обяви за намаляване на парламентарната квота във ВСС, защото, по думите му, тя е загубила конституционната си функция – да предпазва кадровия орган от капсулиране и да защитава интересите на обществото. Той отбеляза, че е силно деморализиращо, когато партии номинират съдии и прокурори без никакви мотиви.\r\n\tТой се връща като съдия в системата и няма да влиза в политиката. Няма да се възползва и от бонуса, който неговите колеги си гласуваха \"на изпроводяк\". В неговия случай това означава, че не е пожелал да вземе над 100 000 лв.", "date": "2017.09.24", "title": "Човек на ГЕРБ в новия ВСС защити правомощията на Цацаров"}
{"url": "http://www.mediapool.bg/novo-silno-zemetresenie-razlyulya-meksiko-news269578.html", "text": "Поредно силно земетресение разтърси Мексико.\r\n\tТрус със сила 5.9 по Рихтер разлюля западното крайбрежие на страната, съобщи Центърът за предупреждение за цунами в района на Тихия океан, предаде БНР.\r\n\tВъв вторник страната бе поразена от земетресение с магнитуд 7.1. Последваха още няколко силни труса, като броят на жертвите вече надхвърля 400.\r\n\tМеждувременно Асошиейтед прес съобщи, че вулканът Попокатепетъл е избълвал облак пепел на около два километра във въздуха. Експертите смятат, че активността на вулкана не е свързана със земетресенията, разтърсили Мексико през последните дни.", "date": "2017.09.24", "title": "Ново силно земетресение разлюля Мексико"}
{"url": "http://www.mediapool.bg/radev-nikoya-institutsiya-ne-mozhe-sama-da-varne-balgarite-ot-chuzhbina-news269569.html", "text": "Никоя институция в България не може сама да върне българите от чужбина в родината, заяви президентът Румен Радев пред български журналисти в Чикаго. \"Това изисква национални усилия и отговорност от цялото общество за превръщането на страната ни в много по-привлекателно място за живот\", каза Радев.\r\n\tБългария ще се стреми да засили връзките си с успелите българи в чужбина, чиито професионални успехи са най-добрата реклама за страната ни в международните бизнес среди. Насърчаването на инвестициите в България трябва да бъде обща задача на институциите и на тези доказани експерти, каза още Радев на среща в Чикаго с наши сънародници, работещи за световни компании във финансовото Сити на града.\r\n\tДържавният глава представи идеята за създаването на информационен портал който да свърже българите в чужбина с браншовите организации и компаниите, които развиват дейност в България или имат намерение да инвестират у нас и търсят професионалисти в конкретни области. Според президента подобна информационна платформа следва да съдържа данните както за личния опит и експертизата на даден професионалист, така и за сферите на дейност и проектите на инвеститора. \"Подобен информационен портал може да съществува само на доброволна основа и за неговото изграждане и актуализация ще бъде необходима подкрепата на Министерството на външните работи, Българската агенция за инвестициите, българските посолства и консулски служби\", заяви Румен Радев. Държавният глава добави, че в редица европейски държави съществуват програми, които насърчават емигрантите в чужбина да се завърнат и да работят в своите страни.\r\n\tПо думите на Румен Радев рекламирането на страната ни пред потенциалните инвеститори не трябва да залага на ниските разходи на труд, а на качеството на човешкия капитал, за което е необходимо засилването на връзките между образователните и научните институции и бизнеса.\r\n\tМладите професионалисти определиха осъществяването на реформите в правосъдието, ефективната борба с корупцията и намаляването на административната тежест като основни предизвикателства за инвеститорите в България. Те заявиха, че се наблюдават и позитивни промени, но са необходими мерки за подобряване на сигурността в страната и за спазването на върховенството на закона.\r\n\tПо-рано президентът Румен Радев посети българското училище \"Джон Атанасов\" в Чикаго. Президентът поздрави директора на училището Боянка Иванова за признаването на възможността българските ученици да полагат изпити по своя роден език в щата Илинойс чрез т.нар. печат за двуезичност и подчерта, че това е национална кауза, която ще продължи да бъде отстоявана.\r\n\tБългария е авторитетен член на ООН и нейната балансирана външна политика и ролята на стабилизиращ фактор в нашия регион се ценят високо, каза още президентът.\r\n\tДържавният глава подчерта, че България ще продължи да работи за утвърждаването на стабилността и европейската перспектива на нашите съседи от Западните Балкани.\r\n\tТова, че сме доказан лоялен член на Европейския съюз и НАТО, не означава, че страната ни не трябва да работи за развитието на своите отношения и с трети страни, подчерта още президентът в отговор на въпрос.\r\n\tРумен Радев припомни проведените в Ню Йорк редица двустранни срещи със свои колеги от Близкия изток и Централна Азия за възвръщането на традиционните позиции на страната ни на пазарите в тези региони и за възстановяването на образователния и културен обмен. Към България се демонстрира изключително добронамерено отношение и трябва да търсим възможности за постигането на взаимноизгодно сътрудничество, подчерта още президентът.\r\n\tЗапитан дали усилията на страната ни за енергийна диверсификация няма да доведат до влошаване на отношенията с Русия, държавният глава посочи, че България отдавна е заявила намеренията си да диверсифицира както източниците, така и пътищата за доставки на природен газ. \"Колкото повече пътища и източници на природен газ, толкова по-добре за България. Това означава намален риск при самите доставки и конкурентни цени. В това е смисълът на диверсификацията\", заяви Румен Радев, цитиран от прессекретариата си.\r\n\tВ отговор на въпрос за ескалацията на напрежението, породено от ядрената програма и ракетните изпитания на КНДР, държавният глава подчерта, че тази криза не може да има военно решение. \"Ако търсим да я решим с чисто военни средства, губещи са всички и много лидери вече се изказаха в тази насока\", заяви Румен Радев. Президентът изрази и надеждата си за намиране на дипломатически средства и за диалог, с който тази криза да бъде преодоляна.", "date": "2017.09.24", "title": "Радев: Никоя институция не може сама да върне българите от чужбина"}
{"url": "http://www.mediapool.bg/mashtabni-demonstratsii-v-kataluniya-predi-referenduma-za-nezavisimost-news269579.html", "text": "Хиляди привърженици на независимостта на Каталуния се събраха по площадите в Барселона и в други каталунски градове в подкрепа на референдума, планиран за 1 октомври, предаде Асошиейтед прес.\r\n\t\"Призовавам ви да отидете да гласувате на референдума! Призовавам ви да гласувате за бъдещето на Каталуния!\", заяви пред множеството, събрало се в Барселона, председателката на регионалния парламент на Каталуния Карме Форкадел.\r\n\tИспанският конституционен съд отмени местен закон за свикване на референдума, а полицията извърши арести на каталунски представители и иззе бюлетини за вота.\r\n\tКаталунските власти обаче не се отказват от намерението за провеждане на референдума.", "date": "2017.09.24", "title": "Мащабни демонстрации в Каталуния преди референдума за независимост"}
{"url": "http://www.mediapool.bg/ruski-vazdushni-udari-ubiha-45-buntovnitsi-v-idlib-news269581.html", "text": "Руски въздушни удари са ликвидирали 45 членове на бунтовническа групировка в северозападната сирийска провинция Идлиб, съобщи сирийската обсерватория за човешки права, цитирана от БГНЕС.\r\n\tНе е ясно дали мишена на ударите, извършени в събота, са били членове на Файлак ал Шам, която участва в мирните преговори с посредничеството на Москва в казахстанската столица Астана.\r\n\tУдарите поразиха групировката в провинция Идлиб, която попада в зона на деескалация, договорена между подкрепящите сирийския режим Русия и Иран и подкрепящата бунтовниците Турция.\r\n\tОбсерваторията за наблюдение първоначално съобщи за по-малко жертви, но информацията беше актуализирана след откриването на още тела в щаб на групировката в покрайнините на село Тал Мардих.\r\n\tФайлак ал Шам е ислямистка бунтовническа група, смятана за близка до движението \"Мюсюлмански братя\". Тя се сражаваше срещу бивши съюзници на Ал Кайда, които сега контролират почти цялата провинция Идлиб, след като това лято прогониха с оръжие предишните си съмишленици от позициите им.\r\n\tГоворител на Фаяк ал Шам потвърди, че техен щаб е ударен, въпреки участието им в последния кръг на мирните преговори в Астана. \"Участието ни в Астана по никакъв начин не означава, че Русия е приятелска или неутрална държава\", каза Идрис ал Раед. \"Руските бомбардировки не са изненадващи, тъй като политиката на Русия след интервенцията й в Сирия се основава на престъпност и убийства\", добави Раед.", "date": "2017.09.24", "title": "Руски въздушни удари убиха 45 бунтовници в Идлиб"}
{"url": "http://www.mediapool.bg/iliyana-yotova-kanaldzhiystvoto-v-bulgaria-e-oshte-v-raztsveta-si-news269580.html", "text": "Каналджийството в България е все още в разцвета си. Проблемът е по-скоро в липсата на достатъчно публичност и в премълчаване, отколкото в неговото решаване. Това каза пред журналисти в Ямбол вицепрезидентът Илияна Йотова.\r\n\t\"Фактът, че зачестиха случаите, в които нелегални мигранти се извозват в автомобили, че в официалните комюникета на европейските служби все по-често присъства ново сухопътно трасе, което минава през България, Румъния и Словакия за Западна Европа, означава, че това явление в България и сега е в разцвета си. Един от пътищата през Сърбия се затвори, но сега каналджиите, които са много по-гъвкави от официалните власти, очевидно намериха нова възможност да изкарват нелегални мигранти от страната\", заяви Йотова.\r\n\tВицепрезидентът каза още, че \"проблемите с нелегалната миграция не трябва да се замитат под килима, а да се решават, което е дело на всички български институции. Защото става въпрос за сигурността на българските и на европейските граждани, а страната ни е външна граница на Европейския съюз.\"\r\n\tЙотова посочи също, че този въпрос ще бъде поставен с цялата му сериозност по време на председателството на България след няколко месеца. Страната ни има своите естествени съюзници като Италия, Малта и Гърция, а проблемът да бъде сред основните ни приоритети, наред с начертаните от правителството.\r\n\tИлияна Йотова посети Ямбол по повод на тържественото освещаване на новопостроената арменска апостолическа църква \"Сурп Агоп\". Ритуалът по освещаването бе отслужен от архиепископ Езрас Нерсисян, втори по ранг в църковната йерархия и брат на Католикоса на всички арменци Карекин II. Заедно с него в богослужението участваха епископ Татев Агопян от Румъния и свещеници от арменски храмове в страната. Сред гостите бе посланика на Република Армения у нас Армен Саргсян и почетният консул на Армения в Пловдив - Ехиязар Узунян и представители на арменските общности в страната.\r\n\tВ речта си при освещаването на православния храм Илияна Йотова заяви, че \"В България създадохме може би най-добрия етнически модел в Европа - имаме етнически общности, които живеят мирно като съседи и си помагат при нужда. Нека по този начин да възпитаваме децата си и занапред, защото имаме нужда от това и то ни прави силни!\"", "date": "2017.09.24", "title": "Илияна Йотова: Каналджийството в България е още в разцвета си"}
{"url": "http://www.mediapool.bg/katastrofa-zatvori-tunel-zheleznitsa-news269572.html", "text": "Катастрофа в тунел \"Железница\" затвори главен път Е-79 между Благоевград и Симитли. За щастие, няма тежко пострадали, предаде предаде БГНЕС.\r\n\tКъм 10.35 ч. микробус \"Форд\" с пернишка регистрация, движещ се от Симитли към Благоевград, навлиза в насрещната лента и се блъска в лек автомобил \"Опел\". Причина за навлизането на микробуса е, че движещите се пред него автомобилите започват да спират. При удара има леко пострадала една жена.\r\n\tНа местопроизшествието пристигнаха две линейки, а в 10.50 ч. тунелът бе окончателно затворен за извършване на оглед, като движението в двете посоки се извършваше по обходния път около тунела.", "date": "2017.09.24", "title": "Катастрофа затвори тунел \"Железница\""}
{"url": "http://www.mediapool.bg/pensioniran-voenen-zastrelya-sina-si-news269582.html", "text": "Пенсиониран военен застреля сина си във вила край Пловдив, съобщи БНТ.\r\n\t72-годишният мъж е бил със законно притежаван пистолет. Той сам е съобщил на тел.112 за станалото и се е предал на полицията.\r\n\tПо неофициална информация, между бащата и сина, който бил наркозависим, от години имало вражда. Поредният скандал между тях завършил с два изстрела.\r\n\tБившият военен е задържан за 72 часа.", "date": "2017.09.24", "title": "Пенсиониран военен застреля сина си"}
{"url": "http://www.mediapool.bg/erdogan-predupredi-sasht-da-ne-se-mesyat-za-raketnite-sistemi-s-400-news269570.html", "text": "САЩ нямат право да казват каквото и да било на Турция във връзка с купуването от Русия на зенитно-ракетни системи С-400, е заявил турският президент Реджеп Тайип Ердоган, съобщи ТАСС, цитирана от БТА.\r\n\t\"Ако САЩ не могат да ни предложат подобна система, то също така не могат и да говорят на тази тема\", заявил Ердоган.\r\n\tНапример, ако Конгресът не одобри доставка на пистолети SIG Sauer (за охрана на Ердоган), то не си мислете, че ще чакаме, докато те променят своето решение. Произведеното в Турция оръжие не е с нищо по-лошо, заявил Ердоган.\r\n\tТурският лидер подчертал, че въпросът за С-400 дори не е бил повдигнат на срещата с президента на САЩ Доналд Тръмп, която се състоя в четвъртък.\r\n\tПо думите на Ердоган основното, което те обсъждали, е била ситуацията в Ирак и Сирия, а също така въпросът за екстрадицията на ислямския проповедник Фетхуллах Гюлен, когото Анкара смята за главен инициатор на опита за преврат през юли 2016 г.\r\n\tНа 12 септември турският президент съобщи, че Анкара е подписала с Москва споразумение за купуване на системи С-400. След това говорителят на Пентагона Джони Майкъл заяви пред ТАСС, че САЩ са недоволни от решението на Анкара да купи С-400 от Русия. По-рано опасения по отношение на споразумението между Турция и Русия изрази и министърът на отбраната на САЩ Джеймс Матис.\r\n\tВ отговор на позицията на Вашингтон турският лидер неведнъж е казвал, че ако Турция не може да купи въоръжение от САЩ и НАТО, то републиката \"самостоятелно ще предприема мерки за осигуряване на собствената си сигурност\", посочва ТАСС.", "date": "2017.09.24", "title": "Ердоган предупреди САЩ да не се месят за ракетните системи С-400"}
{"url": "http://www.mediapool.bg/sasht-ochakvat-bezreditsi-v-irak-zaradi-kyurdskiya-referendum-utre-news269574.html", "text": "Посолството на САЩ в Ирак предупреди американските граждани за възможни вълнения във връзка с насрочения за 25 септември референдум за независимост на Иракски Кюрдистан, предаде БГНЕС.\r\n\tИракски Кюрдистан е неофициалното название на Кюрдския автономен район, който има статут на широка автономия в състава на Ирак, скрепен юридически в конституцията на страната. Багдад се обявява срещу допитването и смята решението на кюрдските власти за незаконно.\r\n\tПремиерът на Ирак Хайдар ал Абади по-рано не изключи военна намеса, в случай че планираният референдум доведе до ескалация на насилието и подчерта, че няма да се откаже от преговори с Ербил.\r\n\tВъншните министри на Турция и Иран в кулоарите на Общото събрание на ООН призоваха властите в Иракски Кюрдистан да се откажат от референдума, а Вашингтон и европейски столици също са против тази стъпка на иракските кюрди.\r\n\tМеждувременно, Иран забрани от днес всички полети до Иракски Кюрдистан по искане на правителството в Багдад в навечерието на референдума за независимост, съобщи агенция ИРНА, цитирана от Франс прес и Ройтерс.\r\n\t\"По искане на правителството в Багдад са спрени всички полети на ирански самолети до летищата в Ербил и Сулеймания. Освен това Иран затваря въздушното си пространство за полети от Иракски Кюрдистан\", съобщи говорителят на Върховния съвет за национална сигурност на Иран Кейван Хосрави.\r\n\tПо-късно в неделя президентът на Иракски Кюрдистан потвърди, че утрешният референдум ще се състои.\r\n\tКюрдите в Ирак ще участват в утрешния референдум за независимост, каза той и допълни, че иракските кюрди ще се опитат да преговарят с ръководеното от шиити правителство в Багдад за прилагането на практика на очаквания положителен вот дори това да отнеме две или повече години.\r\n\t\"Никога няма да се върнем към проваленото партньорство\" с Багдад, добави той, тъй като Ирак не е демократичната държава, която се очакваше да бъде след свалянето на Саддам Хюсеин през 2003 г., а разделена на религиозен принцип страна\".\r\n\tБарзани каза, че Иракски Кюрдистан е готов да води диалог с централното правителство в Багдад. \"Референдумът е първата стъпка към независимостта ни. След него ще предстои да извървим дълъг път. Ние уведомихме международните партньори, че сме готови да обсъдим нова формула на отношенията ни с иракското правителство, с което искаме да сме добри съседи\", обясни кюрдският лидер и изключи възможността от връщане към \"проваления опит от миналото\". Барзани настоя, че Иракски Кюрдистан е направил всичко възможно от своя страна да укрепи федерализма в Ирак, но всички иракски правителства са нарушавали разделението на властите и конституцията.\r\n\tБарзани отхвърли опасенията на мощните съседи на Ирак, Иран и Турция, че гласуването може да дестабилизира региона и пое ангажимент Иракски Кюрдистан да зачита международните граници и да не се стреми към преначертаване на границите. Той подчерта, че кюрдите ще се стремят към отлични отношения със съседите. \"Нашето послание към съседите е: Ние очакваме добри отношения. Ние никога не сме били фактор за нестабилност и няма да бъдем.\"\r\n\tБарзани увери, че кюрдите искат диалог с Багдад за решаване на проблемите между тях, имайки предвид споровете за богатата на петрол провинция Киркук и части от Ниневия и Диала. \"Целта на референдума не е да определяме граници или да поставяме всички пред свършен факт. Готови сме да преговаряме\", посочи той.\r\n\t\"Само независимост може да бъде наградата за майките на нашите мъченици\", подчерта Барзани и напомни на международната общност за ролята, която кюрдите играят във войната срещу \"Ислямска държава\".\r\n\tБарзани каза, че военните формирования пешмерга ще продължат и след референдума сътрудничеството си с иракските военни в борбата с ИД. Той изключи вероятността от въоръжен конфликт с Ирак след референдума.\r\n\tЦентралните власти на Ирак обаче обявиха, че имат намерение да запазят единството на страната и ще предприемат необходимите стъпки в тази насока. Това стана ясно от изказване на иракския премиер Хайдер ал Абади, предадоха ТАСС и Франс прес.\r\n\t\"Отхвърляме всички едностранни решения, които влияят на единството на Ирак, на безопасността и на стабилността на региона. Всичко това противоречи на нашата конституция. Политиката на кюрдските лидери застрашава съседните страни и дори жителите на целия регион. Уверявам ви, че ще последват необходимите стъпки за запазването на единството на Ирак и за безопасността на иракските граждани\", каза премиерът.\r\n\tТой допълни, че повечето от проблемите на Кюрдистан са вътрешни, а не с Багдад и предупреди, че те само ще се задълбочат след референдума, който според него е насочен срещу мира в страната.\r\n\tИзявлението на Ал Абади се излъчваше по същото време, по Масуд Барзани даваше своята пресконференция в Ербил.", "date": "2017.09.24", "title": "САЩ очакват безредици в Ирак заради кюрдския референдум утре"}
{"url": "http://www.mediapool.bg/plevneliev-izleze-sas-seriya-ot-kritiki-kam-rumen-radev-news269583.html", "text": "Президентът Росен Плевнелиев излезе със серия от критики към наследника си на поста Румен Радев в интервю за Нова телевизия в неделя.\r\n\t\"Притеснителна грешка на нашия държавен глава от Ню Йорк е, че той незнайно защо не посети приема на Европейския съюз в ООН. Нека кажем така: това е твоето семейство, твоето семейство дава прием за целия свят, ти си там, но не отиваш\", посочи Плевнелиев.\r\n\tСпоред бившия обитател на \"Дондуков\" 2 Румен Радев няма да може да има така необходимата за България активна позиция в ЕС.\r\n\tТой допълни още, че когато дадеш на Конституционния съд споразумението с Канада СЕТА, практически разделяш ЕС, който е постигнал толкова трудно споразумение.\r\n\tПлевнелиев изказа мнение и по темата със закупуването на изтребители. По думите му не е нормално президентската институция и правителството да се замерят с реплики, докато са от двете страни на Океана.\r\n\t\"Когато президентът и премиерът са тук, да бъдат така добри да седнат и да се разберат за самолетите или за корабите. Но когато единият е от едната страна, а другият - от другата на Океана и си разменят реплики... За мен президентската институция губи авторитета си\", коментира Росен Плевнелиев.\r\n\tПлевнелиев се разграничи и от казаното от Радев по отношение на речта на Тръмп, а именно, че с нея той е показал, че това да имаш силна армия и военна мощ е важна предпоставка, за да можеш да правиш ефективна дипломация.\r\n\t\"Изключително притеснен съм от речта на Доналд Тръмп. За първи път в историята на ООН от трибуната американски президент открито заплашва други държави. За мен оръжията и използването на военни технологии е точно обратното на дипломацията. Когато използваш оръжия, това означава, че нямаш аргументи\", каза Плевнелиев.\r\n\tЕкспрезидентът сподели вижданията си по темата КТБ, като повтори своята теза, че разсекретяването на стенограмите от консултациите в президентството през 2014-а е било грешка.\r\n\t\"Президентската институция стана по-слаба заради факта, че според мен самото разсекретяване на тези стенограми е начин да се завоалира и да се замете истината. Други са компетентните институции, които трябва да излязат пред българския народ и да кажат истината – започвайки с прокуратурата и комисията за отнемане на незаконно придобитото имущество: къде отидоха тези 3,7 млрд. лв.? Институцията според мен бе въвлечена в един дребен по своята същност сценарий, който ни отдалечи, а не ни приближи към истината къде са откраднатите пари\", каза Плевнелиев.\r\n\tТой се изказа и за провеждащите се в неделя ключови избори за Бундестаг в Германия.\r\n\t\"Историческият мандат за Ангела Меркел тепърва предстои. Няма съмнение, че тя ще бъде преизбрана. По-важното е не дали, а с кого ще трябва да управлява. Има три варианта и всеки един от тях е важен и за бъдещето на ЕС и България\", каза Плевнелиев.\r\n\tТой си спомни и първите години от живота си в ключовата европейска държава.\r\n\t\"Отидох в Германия със скъсани дънки и счупена „Лада“. Няколко години по-късно имах офиси в три немски града и стотици работници. Германия ми подаде ръка като никой друг. Отидох там, без да знам как се прави бизнес и без да бъда бизнесмен. Видях как работят институциите и какво значи солидарност, справедливост и правила\", разказа Плевнелиев.", "date": "2017.09.24", "title": "Плевнелиев излезе със серия от критики към Румен Радев"}
{"url": "http://www.mediapool.bg/volen-siderov-i-denitsa-gadzheva-se-ozheniha-news269584.html", "text": "Лидерът на \"Атака\" Волен Сидеров в неделя сключи брак с дългогодишната си приятелка Деница Гаджева.\r\n\tСватбата се излъчваше по партийната телевизия на \"Атака\" \"Алфа\".\r\n\tСидеров и Гаджева са заедно от 2011 г., когато тя е млада депутатка от \"Атака\". През 2015 г. се роди синът им Волен-младши, който днес е главният шафер на сватбата.\r\n\tСватбата се състоя едва сега, тъй като Сидеров изчакваше да приключи разводът му с бившата му съпруга Капка Георгиева. Сегашният брак е трети за Волен Сидеров.\r\n\tСред поканените на церемонията днес бяха премиерът Бойко Борисов, всички министри от кабинета, лидерите на парламентарните групи, депутати и журналисти, съобщи Нова телевизия.\r\n\tОчакваше се в събитието да се включат редица известни изпълнители като Васил Найденов, Силвия Кацарова и Тони Димитрова.\r\n\tОчакваше се също празникът на Волен и Деница да продължи в емблематично заведение в центъра на София.", "date": "2017.09.24", "title": "Волен Сидеров и Деница Гаджева се ожениха"}
{"url": "http://www.mediapool.bg/zimata-na-tyahnoto-samodovolstvo-news269577.html", "text": "Политическите сезони в България вече се сведоха до два - лятно безхаберие и зимно самодоволство. На 20 септември вече официално преминахме към втория.\r\n\tЛятното безхаберие властта прекара в хайки за екозащитници, шумонарушители и друг дребен и среден хотелиерски бизнес, както и в едно сафари за по-едър дивеч (под формата на предприятия от оръжейния сектор). Ловните трофеи са вече окачени на стените на демократичните наследници на Тодор Живков и Пенчо Кубадински: няколко зелени скалпа на врагове на народа, един-два оръжейни лиценза и множество снимки от екшъни в Слънчев бряг. Не е много, но създава атмосфера.\r\n\tКраят на лятното безхаберие очерта следната картина:\r\n\tВ НС цари пълен консенсус по темите, които могат реално да разделят политическото пространство. По част от тях – КТБ, корупцията и съдебната реформа – конституционното мнозинство от декември 2015 г. продължава да функционира. Най-релефният израз на това мнозинство стана избора на парламентарната квота за новия ВСС. Известно е, че професионалната юридическа общност и магистратите са разделени на три по въпросите на съдебната реформа. Голяма част от тях, начело с Лозан Панов, виждат в безконтролността на прокуратурата проблем. Вторите – мнозинството – си мълчат. А в третата група е Сотир Цацаров. Единственото, което обединява новите избраници на парламента е, че те не споделят или не смеят да заявят подкрепа за идеите на Панов. Тоест новите влизат с политически мандат да запазят статуквото. Дано да проявят самостоятелно мислене след избора си, но основания за особен оптимизъм няма.\r\n\tКонституционното мнозинство успя максимално да опорочи и изпразни от съдържание идеята за институционална реформа. По принцип такива реформи се предприемат, за да се намали влиянието на нерегламентирани политически и бизнес интереси върху органи на властта. У нас идеята сега е точно обратната – така да се променят институциите, че защитените и окопали се интереси да си останат същите.\r\n\tЗа да се прикрие липсата на съдържателни разлики между партиите, ГЕРБ и БСП са принудени да вдигат псевдотеми на шумна \"конфронтация\". Една такава е дали Русия е \"заплаха\" или \"възможност\". Тези, които твърдят че е \"заплаха\", искат да се свалят санкциите на ЕС срещу Москва, искат да се строи Белене (с определени уговорки за уж липсващ държавен ангажимент), както и газова връзка с Русия до наш роден \"хъб\". Тези, които твърдят, че Русия е \"възможност\", искат същото.\r\n\tДругата псевдотема на конфронтация е по-въздушна (авиационна). Тези, които искат нов \"Грипен\", знаят че това няма да стане, но го използват като удобен повод за отлагането на купуването на нови летателни машини. През това време ще се удължи живота на руските \"МиГ\"-ове. Тези, които не искат \"Грипен\", също целят да отложат купуването на нова машина по бюджетни и други съображения. И за това ще рестартират процедурата отначало. А през това време \"МиГ\"-овете ще изживеят още един живот. Министър Каракачанов въплъщава в личността си това дълбоко, но фиктивно \"различие\" между основните партии по въпросите на превъоръжаването на армията.\r\n\tДокато между ГЕРБ и БСП няма съдържателни разлики в позициите, то връзките между ГЕРБ и ДПС са далеч по-топли и квази коалиционни. Един факт е достатъчен като доказателство: цялата присъдружна преса на движението, воглаве с депутата Пеевски, мощно и напълно безкористно брани партията на властта срещу нейни фалшиви или реални опоненти. Зелени, либерали, червени, европеиди, соросоиди и всякакви други напасти са непрекъснато на течение, което на моменти се завихря до тропическа буря. През безхаберното лято бе достигнат само код жълто, но през самодоволната зима може със сигурност да се прогнозира и код кафяво като нов конкретен израз на коалиционно доверие между ГЕРБ и ДПС.\r\n\tКакто вече стана дума, в новия ВСС няма опозиция или тя ще е сведена до още по-маргинално малцинство (от избраните от квотата на съда). Селекцията на нов шеф на ВАС демонстрира желанието да се намери достоен заместник на досегашния ръководител Колев, който да продължи неговата политика. Планът засега е само частично успешен, защото президентът Радев задържа номинацията, евентуално до избора на нов ВСС. По принцип това е правилен ход, но тепърва трябва да видим дали президентът ще го доведе до край. Следващата голяма стъпка ще е изборът на нов главен прокурор, за което артилерийската подготовка отдавна тече.\r\n\tКато цяло имаме магистратура, която по даден сигнал може да влезе в банка или в оръжейна фирма. (Двата примера са произволни).\r\n\tПри отсъствието на парламентарна опозиция, президентът се очертава като единствен конкурентен център на власт. Той се сдоби с традиционната популярност на държавен глава, който стои встрани от политическия процес. Въпросът е дали би запазил тази популярност, ако се намеси по-активно в него. Засега Радев не е взел окончателно решение. Забавяйки назначаването на нов шеф на ВАС праща сигнал, че се изкушава да се пробва и в по-активна роля. Същото изкушение личи и в анонсите му, че би искал да назначава шефа на новата антикорупционна агенция. Но това са много нежни закачки по отношение партията на властта и нейното конституционно мнозинство. Въпросът е дали Радев би поел големите рискове на реална конфронтация с партийно-медийно-магистратската задруга по теми като КТБ, институционалната безконтролност на прокуратурата, инструментализацията на държавния апарат за частни и непрозрачни цели. А всъщност въпросът е дали Радев е готов да понесе кафяв медиен ураган \"Делян\", последван от тайфун \"Сотир\" от пета степен? Отговорът е – по-скоро не.\r\n\tСлед катастрофалното самостоятелно явяване на \"Да, България\" и ДСБ на парламентарните избори, поне десет процента от гласовете в страната – повечето градски избиратели – останаха непредставени в парламента. Това са като цяло политически активни граждани, които добиха увереност в способността си да се организират при протестите от 2013 г. Точно тази група сега е обезкуражена, фрустрирана и търсеща ефективно представителство. Съвместните действия на Христо Иванов и ДСБ дават надежди за такова представителство, но като цяло процесът е в много начална фаза. А и традиционните трудности и капани, които апологетите на партията на властта ще им заложат, си остават. Тази политическа общност тепърва трябва да докаже, че няма да се разпадне по фалшиви за страната \"клийвиджови\" линии като либерали и консерватори, както и че нейните предствители няма да се заглавичкват в търсене на най-най-съвършената политическа структура. И най-важното: че тези представители няма да сключват безпринципни сделки с властта, както се случи през декември 2015 г. с конституционната поправка.\r\n\t***\r\n\tНа този фон е ясно, че партията на властта има основание за зимно самодоволство. Но за разлика от Русия, България е все пак с демократичен и състезателен политически процес, в който всеки вакуум, създаден от измамна \"липса на алтернатива\", бързо се запълва. В празните пространства могат да влязат и нови, и стари играчи – кандидати винаги ще се намерят. И докато в Русия празните пространства са оградени и строго охранявани от репресивните органи на властта, в България техните стражи са най-вече жълто-кафявата преса и политическото инженерство. Чрез усилията на тези родители се сдобихме с политически отрочета като Бареков, Яне Янев, Марешки, чиято единствена задача е да крепят партиите на властта, като представят фалшиви алтернативи. В този ред на мисли на зимния небосклон вече изгрява Слави.\r\n\tВъпросът е дали България отново ще пропусне възможността за пролет.", "date": "2017.09.24", "title": "Зимата на тяхното самодоволство"}
