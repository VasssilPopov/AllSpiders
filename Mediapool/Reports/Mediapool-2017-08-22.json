{"url": "http://www.mediapool.bg/bezplaten-internet-v-parkovete-i-teatrite-na-50-obshtini-s-evropari-news268274.html", "text": "До 50 общини ще могат да имат безплатен безжичен интернет на публични места - паркове, театри, библиотеки, с финансиране от Европейската комисия. Това съобщи заместник-министърът на транспорта, информационните технологии и съобщенията Димитър Геновски при представянето на проекта за единен електронен достъп до данни за съществуваща телекомуникационна инфраструктура.\r\n\tМинистерството на транспорта, информационните технологии и съобщенията ще обяви условията за кандидатстване през септември.\r\n\tБезплатният интернет повишава стандарта на живот, дава възможност децата да получат по-добро образование, на работниците да си намират лесно работа, а на фирмите да предлагат своята продукция, каза Геновски.\r\n\tСредствата по проекта се отпускат от оперативна програма \"Добро управление\".\r\n\tЦелта на проекта - \"Изграждане на ГИС базирана електронна платформа \"Единна информационна точка\" е да обедини информацията за комуникационната инфраструктура в селищата.\r\n\tТази информация ще пести време на инвеститори и строители при правене на мрежи за доставка на интернет.\r\n\tПроектът е ще от полза и за хората, защото ще намали копаенето на улици и правенето на още шахти, каза Иван Марков.\r\n\tГергана Паси, обявена като цифров шампион на България за ЕС, призова общините да кандидатстват за финансиране възможно най-бързо за да бъдат одобрени.", "date": "2017.08.22", "title": "Безплатен интернет в парковете и театрите на 50 общини с европари"}
{"url": "http://www.mediapool.bg/tramp-obyavi-che-sasht-ostavat-v-afganistan-news268250.html", "text": "Новата стратегия на САЩ в Афганистан и региона ще зависи от обстоятелствата на терена, а не от времеви рамки. Това заяви Доналд Тръмп в първото си официално телевизионно обръщение към американския народ като президент, предадоха информационните агенции.\r\n\tОт военната база Форт Майър в Арлингтън, щата Вирджиния, Доналд Тръмп изложи новата стратегия за най-дългия военен конфликт на САЩ.\r\n\t\"Ядрото на нашата нова стратегия се състои в преход от подход, основан на срокове, към подход, основан на обстоятелства\", каза Тръмп.\r\n\tТой посочи, че \"първоначалният му инстинкт е бил за изтегляне\" от Афганистан, но е стигнал до друго заключение, след като проучил въпроса вече като президент.\r\n\tТръмп каза, че бързо изтегляне от Афганистан ще създаде властови вакуум, който терористите веднага ще запълнят. Американският президент посочи, че САЩ се нуждаят от план за \"почтен и траен резултат\" в Афганистан, достоен за жертвите в региона.\n\n\r\n\t\r\n\r\n\r\n\r\n\r\n\r\n\tПо думите му американските войници \"ще се бият, за да победят\" в Афганистан. Тръмп каза, че САЩ ще продължат да работят с афганистанското правителство, докато виждат решимост и напредък в страната.\r\n\tПравителството на Афганистан и афганистанската армия трябва да поемат своята част от бремето във войната срещу терористичните групировки, като талибаните, каза Тръмп.\r\n\tЦелта на американските сили в Афганистан ще бъде да преследват и убиват терористи, а не да изграждат нация, посочи той.\r\n\tСъединените щати ще разширят пълномощията на своите въоръжени сили в Афганистан в борбата с тероризма, каза Тръмп.\r\n\tТой открехна вратата за увеличаване на броя на американските военнослужещи в Афганистан, но посочи, че няма да говори за брой на войниците или за плановете за бъдещи военни дейности.\r\n\tВ момента САЩ имат около 8400 войници в Афганистан. Служители на Пентагона предложиха планове за изпращане на още почти 4000, за да засилят обучението на афганистанските сили и антитерористичните операции срещу талибаните и клона на групировката \"Ислямска държава\", който се опитва да спечели позиции в страната. На тези американски военнослужещи Тръмп обеща победа.\r\n\t\"Мъжете и жените, които служат на нашата страна в бой, заслужават план за победа\", каза той. \"Те заслужават инструментите, от които имат нужда, и доверието, което са спечелили, за да се бият и да победят.\"\r\n\tТръмп обяви по-строг подход към Пакистан. По думите му САЩ не могат да мълчат повече за терористичните убежища там.\r\n\tАмериканският президент отбеляза, че Пакистан често предоставя убежище на \"агенти на хаоса, насилието и терора\" и допълни, че талибаните и други групи там представляват заплаха за региона и отвъд него.\r\n\tАмериканският президент заяви, че Пакистан може много да спечели от партньорство със САЩ и много да загуби от предоставянето на убежище на терористи.\r\n\t\"Ние плащаме милиарди и милиарди долари на Пакистан и в същото време те дават убежище на тези терористи, срещу които ние се борим\", каза Тръмп.\r\n\tТой обеща да разбие Ал Каида, да попречи на талибаните да превземат Афганистан и да спре терористичните нападения срещу американци.\r\n\tАмериканският президент каза, че споделя чувството на неудовлетвореност на американците по отношение на най-дългия военен конфликт на страната.\r\n\tТой не каза колко американски войници може да бъдат изпратени допълнително в Афганистан, но министърът на отбраната Джим Матис има планове на масата за изпращане на още около 4000 военни към вече разположените в страната 8400, отбелязва Ройтерс.\r\n\tАмериканският президент заяви също, че оценява приноса на Индия във възстановяването на стабилността в Афганистан, но допълни, че иска от Индия по-голяма подкрепа от гледна точка на икономическото развитие.\r\n\tРешението на Тръмп да обвърже още повече САЩ с най-дългата война за тях, вместо да изтегли американските войски, свидетелства за значителна промяна в подхода му към Афганистан, откакто встъпи в длъжност, коментира в. \"Вашингтон пост\".\r\n\tРешението му да одобри план на Пентагона за увеличаване на войските на САЩ в Афганистан отразява нарастващата тревога на висшите военни, че неуспехите на афганистанските сили в сраженията с талибаните и Ал Каида водят до бързо влошаване на ситуацията със сигурността, коментира изданието.\r\n\t\r\n\tРедица съюзници на САЩ са склонни да увеличат контингентите си в Афганистан, заяви министърът на отбраната на САЩ Джеймс Матис в изявление, разпространено след като президентът Доналд Тръмп обяви нова стратегия на САЩ за Афганистан, предаде Ройтерс.\r\n\tАз дадох указания на председателя на Съвета на началник-щабовете на въоръжените сили на САЩ генерал Джоузеф Дънфорд да започне подготовка за осъществяване на стратегията на президента. Аз ще бъда в контакт с генералния секретар на НАТО Йенс Столтенберг и с нашите съюзници, редица от които са склонни да увеличат броя на контингентите си в Афганистан, заяви Джеймс Матис.\r\n\t\r\n\tСАЩ са готови да подкрепят мирни преговори между правителството на Афганистан и движението на талибаните без предварителни условия. Това се казва в изявление на държавния секретар на САЩ Рекс Тилърсън, също разпространено след като президентът Доналд Тръмп обяви нова стратегия за Афганистан.\r\n\tНие сме готови да подкрепим преговори за мир между афганистанското правителство и движението на талибаните без каквито и да било предварителни условия. Очакваме международната общност, на първо място съседите на Афганистан, да се присъединят към нас в подкрепата на този мирен процес, подчерта Тилърсън.\r\n\tПреди Тръмп да представи новата стратегия за Афганистан и региона, държавният секретар Рекс Тилърсън проведе телефонни разговори с министрите на външните работи на Афганистан и Индия, както и с премиера на Пакистан.\r\n\t\r\n\tАфганистан може да се превърне в ново гробище за САЩ, ако те не изтеглят скоро военните си оттам. Това предупреждение отправиха талибаните в отговор на речта на американския президент, предаде Франс прес.\r\n\t\"Ако САЩ не изтеглят своите войски от Афганистан, страната скоро ще се превърне в ново гробище за тази суперсила на 21 век. Американските лидери трябва да разберат това\", се казва в изявление талибаните.\r\n\tПо-рано днес говорителят на талибаните Забиула Муджахид каза, че стратегията на Тръмп за Афганистан е неясна и остаряла и че в речта на Тръмп не е имало нищо ново.", "date": "2017.08.22", "title": "Тръмп обяви, че САЩ остават в Афганистан"}
{"url": "http://www.mediapool.bg/nad-140-nezakonni-postroiki-se-razrushavat-v-kvartal-zaharna-fabrika-news268251.html", "text": "Акция по събарянето на незаконни пострийки започна във вторник сутринта в столичния квартал “Захарна фабрика”, съобщи бТВ. На мястото има засилено присъствие на полиция и жандармерия.\r\n\tПредвидени за разрушение са 143 незаконни ромски бараки и 6 незаконни къщи.\r\n\tНяма напрежение сред ромите в квартака, допълва медията. Към момента - около 500 души живеят в незаконните постройки. Те са опасни и построени са на общински терен.\r\n\t“Заповедта за събаряне на постройките е изданена още през миналата година. Благодаря на органите на МВР, тъй като в момента се работи нормално и спокойно. Създали сме организация за извозване на багажа на хората, чиито къщи ще бъдат разрушени. И започна поетапно разрушаване на някои от бараките. Мой приоритет е нито едно дете да не остане на улицата”, коментира пред Нова телевизия кметът на район \"Илинден\" Иван Божилов.\r\n\t“Едно от семействата ще бъде настанено в общинско жилище, но те си подадоха документите преди две години. Всяко едно семейство има по 5-6 деца. Ще се постараем да не ги оставим да спят на улицата”, добави Божилов.\r\n\tТой обясни, че има места в дома „Света София“ за тези, които искат да се настанят там. Останалите ще си отидат по родните места.", "date": "2017.08.22", "title": "Над 140 незаконни постройки се разрушават в квартал \"Захарна фабрика\""}
{"url": "http://www.mediapool.bg/golyama-chast-ot-sofiya-ostava-bez-topla-voda-za-tri-dni-news268247.html", "text": "Голяма част от София остава без топла вода от вторник. Неудобството за столичани ще трае 3 дни.\r\n\tПричината е планиран ремонт на “Булгартрансгаз” на газопреносната мрежа, заради което няма да се подава природен газ към част от топлоизточниците на “Топлофикация София”.\r\n\tОсвен това в същия период дружеството ще извърши планови ремонти на ТЕЦ “София”, “Земляне” и “Люлин”.\r\n\tДо четвъртък топла вода няма да има в следните райони на София:\r\n\tж.к. \"Люлин“ от 1-ви до 10-ти микрорайон, ж.к. \"Надежда“ от 1-ва до 6-та част, ж.к. \"Обеля-1“ и ж.к. \"Обеля-2“, ж.к. \"Свобода“, ж.к. \"Толстой“, кв. \"Илиянци“, ж.к. \"Захарна фабрика“, ж.к. \"Овча купел-1“, \"Овча купел 2“, ж.к. \"Гевгелийски“, ж.к. \"Западен парк“, ж.к. \"Илинден“, ж.к. \"Сердика“, ж.к. \"Разсадника“, ж.к. \"Красна поляна“, ж.к. \"Славия“, ж.к. \"Бъкстон“, ж.к. \"Борово“, ж.к. \"Красно село“, ж.к. \"Бели брези“, ж.к. \"Стрелбище“, ж.к. \"Мотописта“, ж.к. \"Гоце Делчев“, ж.к. \"Лагера“, ж.к. Хиподрума“, ж.к. \"Иван Вазов“, ж.к. \"Св. Троица“, ж.к. \"Фонд. Жилища“, части от ж.к. \"Лозенец“ между ул. \"Д. Хаджикоцев“, ул. \" Бяла“, бул. \"Арсеналски“, ул. \"Славище“ и между бул. \"Евлоги и Христо Георгиеви”, ул. \"Крум Попов“, ул. \"Акация“, ул. \"Цанко Церковски“, ул. \"Капитан Андреев“, бул. \"Черни връх“ , района между бул. \"История славянобългарска”, ул. \"Заводска”, ул. \"Индустриална”, ул. \"Владайска река”, бул. \"Данаил Николаев”, ул. \"Проф. Милко Бичев”, бул. \"Янко Сакъзов“, ул. \"Кракра“, бул. Цар Освободител“, бул. \"Евлоги и Христо Георгиеви”, бул. \"България“, бул. \"Акад. Ив. Гешов“, бул. \"Константин Величков“, ул. \"Габрово“, ул. \"Скопие“ и бул. \"Рожен“.\r\n\tЗа тези три дни топлата вода в останалите квартали на София, които се топлоснабдяват от ТЕЦ \"София Изток“ няма да бъде спряна.", "date": "2017.08.22", "title": "Голяма част от София остава без топла вода за три дни"}
{"url": "http://www.mediapool.bg/zapochva-markiraneto-na-opasni-darveta-v-borisovata-gradina-news268248.html", "text": "Във вторник започва маркирането на опасни, сухи и гнили дървета в Борисовата градина.\r\n\tВ началото на месеца клон на дърво в централния столичен парк падна върху майка с дете и рани леко жената.\r\n\tОще тогава от Столичната община обещаха, че до броени дни ще започнат изследването и маркирането на дървета в Борисовата градина, а от есента - изсичането на тези от тях, които са опасни.\r\n\tСанитарната сеч ще обхване частта между булевардите \"Драган Цанков\", \"Пейо Яворов\", \"Цариградско шосе\" и \"Евлоги и Христо Георгиеви\".\r\n\tВсяко едно дърво ще бъде прегледано от специална комисия.", "date": "2017.08.22", "title": "Започва маркирането на опасни дървета в Борисовата градина"}
{"url": "http://www.mediapool.bg/nad-100-signala-ot-nedovolni-klienti-na-morskite-kurorti-sa-postapili-v-kzp-news268252.html", "text": "Над сто сигнала са подадени в т.нар. витруални приемни на Комисията за защита на потребителите (КЗП). Те бяха създадени това лято и представляват специални телефонни кабини, които бяха поставени по морето за сезона и чрез които могат да се подават сигнали за различни нарушения. Това съобщи председателят на КЗП Димитър Маргаритов пред БНТ във вторник.\r\n\t\"Най-често сигналите са за несъвпадане между обещаното и това, което на практика се предлага, за нарушения на плажа и в търговските центрове и алеи. Хората реагират, това е добре\", коментира Маргаритов. Той посочи че в момента по Черноморието почиват стотици хиляди туристи и на фона на техния брой сигналите са малко. По думите му обаче е добре, че потребителите и медиите обръщат внимание на конкретни случаи, защото така се помага за повишаването на качеството на услугите.\r\n\t\"Проблемите понякога са свързани с немарливост от страна на търговците, с това, че търговецът се опитва да представи своя обект като много атрактивен в интернет или по друг начин. С това, че се предлагат СПА центрове или други услуги, а когато отидете на място се установява, че това далеч не е истина\", добави Маргаритов.\r\n\tТой коментира и случай, при който в заведение в Кранево била наложена такса \"Желание на клиента\".\r\n\t\"Ако се установи, че действително е начислена такса „желание на клиента“ това само по себе си е нарушение, защото и самият търговец признава, че клиентът не е уведомен, че такова нещо ще му бъде начислено допълнително\", обясни Маргаритов.\r\n\tКЗП са изискали от търговеца извадка от фискалната памет, за да се види, че действително е начислена тази такса. По закона за туризма санкцията за подобно нарушение е от 500 до 3000 лева. “Житейската логика навежда на това, че за нормално желание даден продукт да бъде обработен по малко по-специален начин не се налага да се правят допълнителни разходи“, коментира Маргаритов.", "date": "2017.08.22", "title": "Над 100 сигнала от недоволни клиенти на морските курорти са постъпили в КЗП"}
{"url": "http://www.mediapool.bg/zemetresenie-na-italianskiya-ostrov-iskiya-vze-dve-zhertvi-news268246.html", "text": "Две жени са загинали, над 20 души са ранени, а три деца са изчезнали при земетресение от над 4 по скалата на Рихтер на южния италиански остров Иския, съобщават световните агенции.\r\n\tСпоред американския геоложки институт силата на труса е била 4,3, а според Европейския сеизмологичен център - 4,5.\r\n\tДве тела бяха намерени, а още 20 души са ранени в резултат на разрушенията. Има и изчезнали хора, като техният брой все още се уточнява.\r\n\tСутринта във вторник спасителни екипи извадиха живо 7-месечно бебе от отломките на рухнала къща, предаде Асошиейтед прес. Под отломките на къщата са двете братчетата на бебето, които са съответно на 5 и на 7 годинки. Те са дали признаци на живот и спасителите успяха да им подадат шишета с вода.\r\n\tТрусът е станал малко преди 21:00 ч. местно време (22:00 ч. наше време) в понеделник. Епицентърът му е бил край Иския, на дълбочина 10 км.\n\n\r\n\tИ двете жертви са загинали в района на град Касамикола. Първата е ударена от срутила се мазилка на църква, а тялото на втората беше намерено от спасители в останките на къща.\r\n\tОстровът, намиращ се срещу Неапол, е пълен с гости заради разгара на летния сезон на почивките. Много хора са избягали на улиците от домовете и болниците, разказват източници на \"Ройтерс\".\r\n\tТелевизионни кадри показват, че поне 6 сгради са рухнали в град Казамикола, включително местна църква. В репортажите се твърди, че сградите изглеждат обитаеми и че под развалините вероятно има затиснати хора.\r\n\tИския е вулканичен остров на около 30 км западно от Неапол и е популярен сред туристите заради термалните извори и вулканична кал. Годишно тук идват до 6 милиона посетители", "date": "2017.08.22", "title": "Земетресение на италианския остров Иския взе две жертви"}
{"url": "http://www.mediapool.bg/edin-zaginal-i-blizo-60-postradali-pri-pozhara-v-rostov-na-don-news268249.html", "text": "Един човек е загинал, а близо 60 души са пострадали в големия пожар в Ростов на Дон, като девет от тях са приети за лечение в болници. Огнената стихия нанесе щети на 120 сгради, от които 98 са жилищни.\r\n\tРуски медии цитират местни жители, които твърдят, че пожарът може да е умишлен, тъй като предприемачи в сферата на недвижимите имоти искат да се сдобият със земя в центъра на града.\r\n\tРегионалният губернатор и прокуратурата обещаха да разследват тези твърдения.\r\n\tПолицията е възбудила наказателно дело за умишлено унищожаване или повреждане на чуждо имущество, което предвижда наказание до 5 години затвор.\r\n\tСпоред органите на реда пожарът може да е причинен от възпламеняване на битова техника в къща в града, а после пламъците се прехвърлили на съседните сгради.\n\n\r\n\tС огъня се бориха около 2000 пожарникари с 212 единици специализирана техника.\r\n\tЗаради пожара бяха евакуирани временно 650 души, а газоснабдяването и електроподаването в засегнатия район бяха спрени превантивно.\r\n\tНа всички, на които пожарът е нанесъл тежки здравословни вреди, ще бъдат изплатени по 400 000 рубли, предаде ТАСС, като се позова на представител на местните власти.", "date": "2017.08.22", "title": "Един загинал и близо 60 пострадали при пожара в Ростов на Дон"}
{"url": "http://www.mediapool.bg/42-ma-raneni-pri-sblasak-na-dva-vlaka-vav-filadelfiya-news268255.html", "text": "Влак се блъсна в друг влак в предградие на американския град Филаделфия, при което бяха ранени 42-ма пътници, съобщи Асошиейтед прес.\r\n\t \r\n\tСблъсъкът станал между влизащ в гарата високоскоростен влак от Нористаун и спрял на същата линия празен влак. Причините за инцидента се разследват.\r\n\t \r\n\tРанените са откарани в болници.\n\n\r\n\t \r\n\tЧетирима от тях са в тежко състояние.", "date": "2017.08.22", "title": "42-ма ранени при сблъсък на два влака във Филаделфия"}
{"url": "http://www.mediapool.bg/66-godishen-ruski-turist-se-udavi-krai-pomorie-news268253.html", "text": "Морето изхвърли тялото на 66-годишен руски турист на пясъчната ивица в местността \"Косата\" между Поморие и Ахелой. Това съобщиха от пресцентъра на ОДМВР – Бургас във вторник.\r\n\t \r\n\tМъжът е пристигнал у нас на 17 юли със самолет. Отседнал е в Поморие.\r\n\t \r\n\tПри извършения оглед на място не са открити видими следи от насилие. Наблизо е намерен велосипед, лични вещи и рибарска въдица. Тялото на чужденеца е откарано в бургаската болница за аутопсия.", "date": "2017.08.22", "title": "66-годишен руски турист се удави край Поморие"}
{"url": "http://www.mediapool.bg/datskiyat-prints-frederik-ne-be-pusnat-v-avstraliyski-bar-news268256.html", "text": "Датският престолонаследник принц Фредерик не бе допуснат в бар в Австралия, тъй като не носел документ, доказващ, че е на необходимата възраст, предаде ДПА, като се позова на местни медии.\r\n\t \r\n\tЧетиридесет и девет годишният наследник на датския престол искал да посети Джейд Буда бар в Брисбън през уикенда. Принцът останал смаян, когато му казали, че той и неговите придружители се нуждаят от съответната идентификация, за да влязат, съобщава \"Куриер мейл\".\r\n\t \r\n\tПринцът и неговата компания си тръгнали и се върнали 15 минути по-късно, подкрепени от седем дипломати, които да уверят мениджъра на заведението, че отговарят на изискванията за възраст.\n\n\r\n\t \r\n\tЩатът Куинсланд има строги закони за алкохола, които изискват идентификация с шофьорска книжка или паспорт за достъп до заведения след полунощ в някои квартали. Този закон бе въведен през юли, за да \"намали риска от свързани с алкохол вреди\". \r\n\t \r\n\tСъсобственикът на бара Фил Хоган нарече закона \"глупав\" и \"кошмарен от гледна точка на туристите\".\r\n\t \r\n\tИзвестно е, че принц Фредерик е срещнал съпругата си Мери Доналдсън, която е родена в Австралия, в бар в Сидни по време на Олимпийските игри през 2000 г.", "date": "2017.08.22", "title": "Датският принц Фредерик не бе пуснат в австралийски бар"}
{"url": "http://www.mediapool.bg/konstitutsionniyat-sad-na-chili-razreshi-abortite-v-nyakoi-sluchai-news268257.html", "text": "Конституционният съд на Чили одобри законов акт, с който се слага край на пълната забрана на абортите в тази страна, съобщи Асошиейтед прес.\r\n\t \r\n\tС приетото с 6 на 4 гласа решение съдът обяви за конституционен закона за узаконяване на абортите в случаи, когато има опасност за живота на жената, когато зародишът не е жизнеспособен и при изнасилване.\r\n\t \r\n\tПарламентът прие неотдавна този закон, а президентката Мишел Бачелет заяви, че ще го подпише.\n\n\r\n\t \r\n\tЧили узакони абортите по медицински съображения през 1931 г., но след това тази процедура бе забранена при всякакви обстоятелства през 1989 г. при диктатурата на генерал Аугусто Пиночет.", "date": "2017.08.22", "title": "Конституционният съд на Чили разреши абортите в някои случаи"}
{"url": "http://www.mediapool.bg/balgarite-patuvali-poveche-prez-proletta-news268258.html", "text": "Значително увеличение на броя на българите, пътували в страната и чужбина през второто тримесечие на годината, показват данните на Националния статистически институт (НСИ). Регистрираните от статистиката пътувания за периода април-юни са близо 1,5 млн., което е с 26,5 на сто повече в сравнение с година по-рано.\r\n\tРъстът се дължи основно на пътуванията в страната. Те са 83,6% от всички и нарастват с 31,1 на сто спрямо второто тримесечие на 2016 г. Пътувалите в чужбина българи са 155, 2 хил (13,5%), а тези, които са ходили и в страната, и в други държави - 3450 (0,3%). Според статистиката преобладават пътуванията с цел почивка. Вътрешните туристи са основно на възраст между 25 и 44 години. В чужбина са ходили най-много хора между 45 и 64 години. Повечето туристи пътуват самостоятелно. Все пак почти половината от почивалите в чужбина са използвали туристическа агенция.\r\n\tСредният разход на човек за пътуване в страната през второто тримесечие на годината е 183,41 лв. Най-голяма част от парите е отишла за храна. При пътуванията в чужбина основно перо е транспортът, а разходът средно на човек е близо 500 лв. За разлика от броя на пътуванията при изхарчените за тях пари няма сериозна промяна спрямо година по-рано.", "date": "2017.08.22", "title": "Българите пътували повече през пролетта"}
{"url": "http://www.mediapool.bg/dashteryata-na-tsvetan-vasilev-obzhalva-aresta-si-news268260.html", "text": "Дъщерята на бившия банкер и собственик на КТБ Цветан Василев, е атакувала в съда прокурорското постановление за задържането й до 72 часа, което беше издадено миналата седмица, съобщи в. \"Сега\", като се позова на справка в електронното деловодство на Софийския градски съд (СГС).\r\n\tРадосвета Василева е обявена за общодържавно издирване и спрямо нея на 15 август е издадена Европейска заповед за арест. Това означава, че ако живее в Лондон, както се твърди, британските власти трябва да я задържат, а съдът да прецени дали да я екстрадира.\r\n\tТя е обвинена задочно за изпирането на 2.645 милиона лева, съобщи в миналата сряда Софийската градска прокуратура. Информацията от държавното обвинение бе оповестена, след като за случая се разбра от отворено писмо до президента, написано от майката на Радосвета – Антоанета Василева.\r\n\tАнтоанета Василева информира държавния глава, че дъщеря й ще отговаря за \"пране на пари\", тъй като е купила \"двустаен\" апартамент във Варна с пари, дарени от баща й.\r\n\tСпоред прокуратурата в годините, когато банкерът получаваше в България титлите \"Банкер на годината\" и \"Мистър Икономика\", дъщерята е трябвало да знае, че той върши престъпления, отбелязва в. \"Сега\".\n\n\r\n\tОт СГС обяснили пред вестника, че делото още не е разпределено на съдия и не е насрочено. Чака се прокуратурата да изпрати цялото досъдебно производство срещу Василева, каквато била стандартната процедура в такива случаи. След като прокуратурата прати материалите, съдът ще насрочи делото в открито заседание.\r\n\tПо същия път преди няколко месеца мина съпругата на Василев - Антоанета, която също е обвинена за пране на пари и също е в неизвестност за прокуратурата. Тогава съдът не се произнесе по жалбата й, като беше прието, че няма как да се произнесе по арест, който не се е състоял, припомня вестникът.\r\n\tПо закон идеята на този 72-часов арест е обвиняемият да бъде изправен пред съд, който да прецени дали трябва да му бъде взета постоянна мярка за задържане, или не. А задържането й е наредено, тъй като не била открита от призовкарите на адреса й в София.\r\n\tПред Mediapool миналата седмица адвокатът на Цветан Василев Христо Ботев обясни: \"Под вратата на жилището е подпъхната бележка в понеделник, а след това е издадена заповед за ареста. Те много добре знаят, че тя от три години не живее в България. Очевидно са притеснени от действията на Цветан Василев по американския закон \"Магнитски\".", "date": "2017.08.22", "title": "Дъщерята на Цветан Василев обжалва ареста си"}
{"url": "http://www.mediapool.bg/machat-dzhoshua-pulev-e-nasrochen-za-28-oktomvri-news268261.html", "text": "Кубрат Пулев и шампиона в тежка категория във версии IBF, IBO и WBA (Super) Антъни Джошуа ще се изправят един срещу друг на ринга на на 28 октомври. За това са се споразумяли екипите на двамата боксьори, съобщава ESPN.\r\n\tДо мача се стига, след като стана ясно, че поради отказа на Владимир Кличко от реванш британецът трябва да срещне задължителния претендент за титлата на IBF (международната боксова федерация). Този претендент е Кубрат Пулев.\r\n\tДвубоят най-вероятно ще се състои в столицата на Уелс Кардиф на стадион \"Принсипалити\", познат доскоро като \"Милениум\". Възможно биломястото да е в някое от казината на Лас Вегас. Тази вариант обаче е малко вероятен поради слабата популярност на Пулев в САЩ и огромната популярност на Джошуа във Великобритания.", "date": "2017.08.22", "title": "Мачът Джошуа-Пулев е насрочен за 28 октомври"}
{"url": "http://www.mediapool.bg/osinovitelite-na-detsa-do-2-godini-sa-diskriminirani-news268262.html", "text": "Семействата, които осиновят дете до двегодишна възраст, са дискриминирани с по-малък отпуск и по-ниско обезщетение за отглеждане на дете, е решила Комисията за защита от дискриминация по жалба на Петя Векова, която е осиновила дете на 1 година. Това съобщиха от Българска асоциация “Осиновени и осиновители“, която от години настоява за въвеждането на целеви отпуск за осиновяване.\r\n\tДискриминацията се състои в това, че при осиновяване на дете до 1 година жените имат право на същото високоплатено майчинство, както и в общия случай – до навършването на детето на 1 година. Така ако детето бъде осиновено на 9 месеца, майката ще получава 90% от осигурителния си доход едва три месеца. След навършването на детето на годинка, осинователката, както и всички останали майки получават по 340 лева на месец през втората година на майчинството.\r\n\tВ същото време при децата между 2 и 5 г. майката има право на една година високоплатено майчинство, т.е. те са привилегировани спрямо осиновяващите бебета.\r\n\tОт асоциацията скоро очакват развитие по още три преписки, по които са приключили проверките и ще бъдат разгледани в общо заседание. Казусите им са сходни с този на Петя Векова, като две от тях са лични жалби на родители, осиновили децата си на около годинка, а третият е по сигнал на Българска асоциация “Осиновени и осиновители“ с твърдението че всички деца, които се осиновяват на възраст под 2 и над 5 години са дискриминирани.\r\n\tОт Министерството на труда и социалната политика трябва да предприемат законодателни промени след решението на КЗД, но ведомството може да обжалва.", "date": "2017.08.22", "title": "Осиновителите на деца до 2 години са дискриминирани"}
{"url": "http://www.mediapool.bg/za-polovin-godina-norvezhkiya-pensionen-fond-sa-vlezli-rekordnite-63-mlrd-dolara-news268263.html", "text": "Норвежкият държавен пенсионен фонд е спечелил от инвестиции 499 млрд. крони (63,2 млрд. д. според сегашния курс) през първите 6 месеца на годината, предаде Ройтерс.\r\n\tВъв финансовия отчет на централната банка на Норвегия се отбелязва, че това е рекорден резултат за полугодие за цялата 20-годишна история на инвестиционната дейност на фонда.\r\n\tВ процентно отношение доходността на фонда в края на полугодието е била 6,48 на сто спрямо 0,63 на сто през януари - юни миналата година. Максимална доходност е постигната от инвестициите в акции - 9,09 на сто. На второ място по доходност са недвижимите имоти - 2,69 на сто, а на трето - облигациите с 1,9 на сто.\r\n\tОбщата стойност на активите на фонда към 30 юни т.г. е достигнала 8,02 трилиона крони (1,02 трлн. д. по текущ курс), но към момента тя е спаднала до близо 7,7 трилиона крони или 975 милиарда долара.\r\n\tПравителството на страната е изтеглило 16 милиарда крони през второто тримесечие, за да финансира държавни разходи, а през първото то е взело 23 милиарда крони, уточни Ройтерс.", "date": "2017.08.22", "title": "За половин година Норвежкия пенсионен фонд са влезли рекордните 63 млрд. долара"}
{"url": "http://www.mediapool.bg/devet-blus-i-rok-grupi-shte-uchastvat-v-devetoto-izdanie-na-mindya-rok-fest-news268264.html", "text": "Девет блус и рок групи ще участват в деветото издание на Миндя рок фест, което ще се състои на 25 и 26 август на площада в село Миндя, съобщи във Велико Търново проф. Евгений Дайнов от организационния екип, цитиран от БТА.\r\n\tДве са чуждестранните формации - \"Cotton pickers\" от Сърбия и \"Double bit\" от Беларус.\r\n\tНовите български групи, които ще се представят в първата фестивална вечер, са \"Old guns\" от Русе и смесената формация \"Мискините\". Втората вечер на сцената ще се изявят ветераните на фестивала - \"Рестарт\", \"Магистри\", \"Blues traffic\", Васко Кръпката и Подуене блус бенд, уточни Станимир Габровски.\r\n\tТой посочи, че в Миндя са обособени три безплатни зони за къмпингуване, а голяма част от гостите са направили резервации във Велико Търново, Елена и Лясковец.\r\n\tМиндя рок фест е първият фестивал без входна такса извън големите градове, който ще се състои за девети път без прекъсване, припомни Евгений Дайнов.\n\n\r\n\tСпоред него освен ентусиазма на организаторите, фестивалът е факт заради необходимостта от общност между хората. По думите му, през годините се е създала общност покрай фестивала, и доказателството са децата, които са се родили в първите години и вече са израснали с рок и блус музиката, създадени са приятелства, които са се утвърдили.\r\n\tСпоред организаторите все повече хора се връщат към природата, затова ги привлича фестивалът в Миндя. Осъзнатата връзка на хората към природата е едно, но за да я имаш, трябва да се научиш да пазиш природата, а Миндя и фестивалът са пример за подобна култура, посочи Евгений Дайнов.", "date": "2017.08.22", "title": "Девет блус и рок групи ще участват в деветото издание на Миндя рок фест"}
{"url": "http://www.mediapool.bg/spetssadat-varna-za-dorazsledvane-deloto-sreshtu-bivshiya-shef-na-fonda-za-lechenie-na-detsa-news268266.html", "text": "Специализираният наказателен съд е прекратил и върнал за доразследване делото срещу бившия шеф на Фонда за лечение на деца Павел Александров. Делото е било разпределено на състав на спецсъда с председател Николай Димитров, който обаче е видял пропуски в обвинителния акт и е върнал делото на спецпрокуратурата за доразследване, съобщи “Правен свят“. От системата на съда не става ясно какви конкретни пропуски е констатирал съдът.\r\n\tСпециализираната прокуратура внесе в Специализирания наказателен съд  срещу Александров и още трима души от екипа му на 1 август. Те са обвинени за участие в престъпен сговор за незаконно присвояване и неправомерно разходване на средства от бюджета на фонда, за прехвърляне на задължения на фонда към НЗОК и за длъжностни престъпления.\r\n\tОт прокуратурата съобщиха, че обвинителният акт е от 500 страници, основава се на множество събрани писмени доказателства, свидетелски показания и експертизи. В съобщението на прокуратурата не се посочва обаче точно каква е присвоената според нея сума и с колко е ощетен фондът от предполагаемата “схема“.\r\n\tСрещу Павел Александров са повдигнати шест обвинения. Пет са обвиненията срещу Катерина Котева, главен експерт във фонда, която според обвинението неправомерно е била определяна от Александров за негов заместник, въпреки че това е в правомощията на здравното министерство.\r\n\tТатяна Радева, старши експерт “икономист, организатор на труда“, и Станислава Горанова – главен експерт “специалист обработка на данни“ и контрольор на дейността на фонда, са обвинени за участие в престъпното сдружение, като с подписите си са оформяли документи, с които неправомерно са изплащани суми от бюджета на институцията.\n\n\r\n\tСпоред доказателствата по делото, през септември 2014 г. Павел Александров “лично мотивирал тримата си колеги да участват в престъпното сдружение като подписват и узаконяват неправомерното изразходване на средства от бюджета на фонда“.\r\n\tСред обвиненията са, че лекари от различни болници са командировани за сметка на фонда за участие в международни семинари или като придружители на болни деца без това изрично да е предвидено в правилника на фонда. Александров е обвинен и за това, че без обществена поръчка е сключил договор с представителството на турската верига “Аджъбадем“ у нас, което да осъществи транспорта и логистиката в турските клиники на болни деца, което е изрично изискване на турската верига.\r\n\tТой е обвинен и за неправомерно издаване на формуляри S2, с което са задължавали НЗОК да плаща на болници в чужбина за лечението на деца, изпратени там от фонда.\r\n\tВ крайна сметка не става ясно защо според прокуратурата НЗОК е ощетена, след като е плащано за реално лечение на деца зад граница, без значение, че са били изпратени за лечение по линия на фонда и при положение, че няма дублиране на плащания.", "date": "2017.08.22", "title": "Спецсъдът върна за доразследване делото срещу бившия шеф на Фонда за лечение на деца"}
{"url": "http://www.mediapool.bg/generalniyat-sekretar-na-nato-privetstva-novata-strategiya-na-tramp-za-afganistan-news268267.html", "text": "Генералният секретар на НАТО Йенс Столтенберг приветства днес новата стратегия на САЩ за Афганистан и Южна Азия, обявена от американския президент Доналд Тръмп, съобщиха световните агенции.\r\n\t\"Приветствам новия, основан на конкретните условия подход на президента Тръмп към Афганистан и региона\", заяви Столтенберг.\r\n\t\"Съюзниците от НАТО и партньорите вече са поели ангажимент за увеличаване на нашето присъствие в Афганистан\", каза той.\r\n\t\"НАТО остава напълно ангажирана с Афганистан и аз с нетърпение очаквам да обсъдим пътя напред с министъра (на отбраната на САЩ Джеймс) Матис и нашите съюзници и международни партньори\", заяви Столтенберг.\r\n\tТой призова афганистанците да работят за политическо уреждане и прикани страните в региона да направят всичко възможно, за да затворят убежищата за екстремистките групи.\n\n\r\n\t\"Нашата цел продължава да е да гарантираме, че Афганистан никога повече няма да стане безопасно убежище за терористи, които да нападат собствените ни страни\", каза Столтенберг.\r\n\tБританският министър на отбраната Майкъл Фалън приветства ангажимента на Тръмп да засили военната кампания срещу талибаните в Афганистан.\r\n\tПрез юни Великобритания заедно с други европейски съюзници обеща още войски в подкрепа на афганистанската армия.\r\n\tФалън каза, че е разговарял вчера с Матис по телефона и двамата са се съгласили, че въпреки предизвикателствата трябва да се придържат към курса в Афганистан, за да помогнат за укрепване на крехката му демокрация и намаляване на терористичната заплаха за Запада.\r\n\tАфганистанският президент Ашраф Гани каза, че е благодарен на Тръмп за ангажимента му да остави американските войски във войната срещу талибаните.\r\n\tКитай защити своя съюзник Пакистан, след като Тръмп каза, че САЩ повече не могат да мълчат за \"безопасните убежища\" за бойци на пакистанска територия, и предупреди Исламабад, че може да загуби много, ако продължава да приютява терористи.\r\n\tГоворителка на китайското външно министерство заяви, че Пакистан е на фронтовата линия в борбата с тероризма, като е правил \"големи жертви\" и е давал \"важен принос\" в тази насока.\r\n\tПредставител на руското външно министерство каза, че Москва не вярва, че новата стратегия на Тръмп за Афганистан ще доведе до значителни положителни промени в страната.", "date": "2017.08.22", "title": "Генералният секретар на НАТО приветства новата стратегия на Тръмп за Афганистан"}
{"url": "http://www.mediapool.bg/izvesten-ruski-rezhisyor-zadarzhan-za-zloupotreba-sas-sredstva-news268268.html", "text": "Известният руски театрален режисьор Кирил Серебренников е бил задържан по подозрение за злоупотреба с голяма сума пари, съобщи в Москва Главното следствено управление, цитирано от световните агенции.\r\n\tВ декларация на управлението се посочва, че Серебренников е заподозрян в \"мошеничество в особено големи размери\". Става дума за правителствени средства от около 1 милион долара, които били отпуснати в периода 2011-2014 година за осъществяване на проекта \"Платформа\" на московския театър Център Гогол. Серебренников е художествен ръководител на театъра.\r\n\tРежисьорът е известен с дръзките си постановки, осмиващи нарастващия социален консерватизъм в Русия, посочва Асошиейтед прес. През май тази година той беше задържан и разпитан, но тогава следователите не казаха в какво деяние е заподозрян.", "date": "2017.08.22", "title": "Известен руски режисьор задържан за злоупотреба със средства"}
{"url": "http://www.mediapool.bg/vhandelsblat-prognozira-silen-rast-na-gratskata-ikonomika-news268269.html", "text": "Макроикономическите показатели на Гърция са добри. След девет години на рецесия, с изключение на малък икономически ръст през 2014 г., гръцката икономика бележи подем през 2017 г., пише германският в. \"Ханделсблат\" в кореспонденция от Атина, цитирана от гръцкото издание \"Капитал\".\r\n\tВестникът отбелязва, че Еврокомисията и МВФ очакват ръст за Гърция от 2 на сто, а Мудис - 1,5 на сто. В края на юни Стандарт енд Пуърс промени оценката за перспективата на гръцката икономика от \"стабилна\" до положителна\".\r\n\tПоследва емитирането на тригодишни облигации при доходност от 4,6 на сто, като гръцкото правителство събра от пазарите 3 млрд. евро, спрямо първоначална цел от 4 млрд. евро, пише изданието.\r\n\tГръцкият \"болен\" преживя най-лошото, но не е оздравял. Страната все още зависи от помощта на международните кредитори. През септември стартира третата проверка на нейната текуща спасителна програма.\r\n\tУспокоителното за инвеститорите е, че опасността от Грекзит е отминала, отбелязва германският вестник и допълва, че след парламентарните избори в Германия \"картите\" отново ще бъдат разбъркани и тогава премиерът Алексис Ципрас би могъл да се надява на облекчения на гръцкия дълг, който е неустойчив и възлиза на близо 180 на сто от БВП.\n\n\r\n\tКредиторите пък е възможно да намалят това дългово бреме за Атина и да удължат погасителния срок, да намалят лихвите и да увеличат гратисния период. Това би било добра новина за гръцките облигации и акции, се казва в кореспонденцията на \"Ханделсблат\".", "date": "2017.08.22", "title": "В.\"Ханделсблат\" прогнозира силен ръст на гръцката икономика"}
{"url": "http://www.mediapool.bg/gartsiya-smyata-da-dade-darzhavna-zemya-na-1500-bezhantsi-news268270.html", "text": "Правителството в Атина планира да направи фермери от мигрантите, идващи от конфликтните райони, за да ги интегрира в обществото, съобщава изданието \"Прото тема\".\r\n\tМинистерството за миграцията е изготвило широка програма, за да може мигранти да започнат да придобиват необходимите фермерски навици.\r\n\tАтина предприема този ход и за да не загуби средства от финансовия ресурс, който ЕС предоставя на Гърция за бежанците, отбелязва вестникът.\r\n\tВластите в страната обмислят да предоставят държавна земя за обработване първоначално на 1 000 до 1 500 бежанци. Целта е да се създаде заетост на намиращите се в Гърция бежанци от конфликтните райони, така че те да не крият риск за обществото.\r\n\tУправляващите в Атина оглеждат райони в гръцка Македония или Беотия, които биха могли да бъдат предоставени на бежанци за отглеждане на различни земеделски култури.\n\n\r\n\tВ същото време гръцки представители в европейските институции бият тревога за опасността страната им да загуби до 20 на сто от европейските фондове, които Гърция очаква, за да се справи с намиращите се на нейна територия бежанци.\r\n\tМестни източници оценяват сумата като доста голяма и смятат, че тя може да бъде орязана и че това ще бъде с последствия за страната.\r\n\tМинистърът за миграцията Янис Музалас вече водел битка в тази посока, за да предотврати такава възможност и Гърция да не се възползва от този финансов ресурс.\r\n\tГръцките опасения произтичат от факта, че бежанският маршрут през източната част на Егейско море вече се смятал за отчасти затворен, но този през Средиземно море тласкал хиляди бежанци и мигранти към южните брегове на Италия и Испания.\r\n\tДобре осведомени източници преценяват, че всичко щяло да се реши до октомври, но дотогава натискът от Рим и Мадрид бил толкова голям, че Брюксел трудно можел да им откаже нова помощ поради този наплив на бежанци и мигранти към техните страни, пише още изданието.", "date": "2017.08.22", "title": "Гърция смята да даде държавна земя на 1500 бежанци"}
{"url": "http://www.mediapool.bg/frantsiya-e-predotvratila-9-teroristichni-atentata-prez-2017-ta-news268271.html", "text": "Френските органи на реда са предотвратили тази година девет терористични атентата. Това съобщи днес в ефира на телевизия Бе Еф Ем вътрешният министър Жерар Колон.\r\n\tТерористичната заплаха във Франциия остава висока, предупреди министърът.\r\n\tПо думите му в базата данни на министерството са регистрирани за момента близо 18 000 склонни към извършване на атентати жители на Франция с радикални възгледи. Колон информира също, че по последни данни във Франция са се върнали 217 бойци от въоръжени групировки, действащи в Сирия. Това \"изисква от нас още повече старание в борбата с тероризма\", заяви френският министър.\r\n\tОт 2015 г. във Франция е в сила извънредно положение, въведено след атентатите в Париж от ноември с. г. Действието му изтича през ноември 2017 г. По-рано Колон съобщи, че френските власти нямат намерение да преразглеждат плановете си за премахване на извънредното положение във връзка с терористичния атентат в Барселона на 17 август.", "date": "2017.08.22", "title": "Франция е предотвратила 9 терористични атентата през 2017-та"}
{"url": "http://www.mediapool.bg/sad-postanovi-napadatelyat-ot-turku-da-bade-zadarzhan-pod-strazha-news268272.html", "text": "Финландски съд постанови, че нападателят от град Турку, убил две жени и ранил осем души, трябва да бъде задържан под стража по подозрения в убийство, извършено по терористични подбуди, и опит за убийство, предаде ТАСС.\r\n\tНападателят е в болница, след като бе прострелян от полицията след нападението. Той чу решението на съда чрез видеоконферентна връзка от болницата.\r\n\tВчера стана ясно, че заподозреният се казва Абдул Рахман Мешках. Той е на 18 години и е кандидат за убежище от Мароко. Мешках пристигнал във Финландия миналата година. В края на 2015 г. и началото на 2016 г. бил в Германия, но според германското вътрешно министерство не е кандидатствал за убежище там. Освен 18-годишния кандидат за убежище полицията задържа още четирима мароканци, заподозрени за атаките, в които отричат да са замесени.\r\n\tВчера финландската служба за разузнаване Супо съобщи, че в началото на годината местната полиция и тя самата са получили сигнал за Мешках, че се е радикализирал и се интересува от екстремистки идеологии. Не е имало обаче информация, че той може да извърши атентат.", "date": "2017.08.22", "title": "Съд постанови нападателят от Турку да бъде задържан под стража"}
{"url": "http://www.mediapool.bg/g-zho-ninova-nyamate-nishto-obshto-s-tazi-rabota-uveril-tsatsarov-za-tsankov-kamak-news268273.html", "text": "Главният прокурор Сотир Цацаров е писал на лидера на БСП Корнелия Нинова, че името й не фигурира в нито едно разследване или проверка за хидровъзела \"Цанков камък\", което й дава допълнителна увереност да даде на съд премиера Бойко Борисов и депутати от БСП. \r\n\t \r\n\tПреди седмица Нинова попита с писмо Цацаров дали името ѝ фигурира в резултатите на извършените досега проверки по проекта.\r\n\t \r\n\t\"Получих отговор от главния прокурор, за което му благодаря, в който се цитират всички досъдебни производства, предварителни проверки на Национална следствена служба, на Прокуратурата, отговор от Прокуратура на Република България, специализирано звено \"Антикорупция\". Общо взето, след тези цитати на всички дотук извършени служебни проверки и досъдебни производства: \"Уважаема госпожо Нинова, нямате нищо общо с тази работа\", ако мога така да обобщя. Сега всички, които си позволиха да свържат моето име и БСП с корупция и с \"Цанков камък\" – отиват на съд. От министър-председателя Бойко Борисов до подгряващата група говорители\", заяви на пресконференция Нинова и благодари на главния прокурор за отговора.\n\n\r\n\t \r\n\tИнтересно е, че писменото уверение на Цацаров към Нинова идва преди прокуратурата да е оповестила какво е предприела по сигнала на ГЕРБ, внесен на 14 август, за злоупотреби по проекта \"Цанков камък\", който бе изграден преди седем години, като стойността му набъбна от първоначaлно предвидените 440 млн. лв. до 1 млрд. лева. \r\n\t \r\n\t\r\n\t \r\n\tНинова припомни, че е изпратила писмо и до австрийския посланик в България, тъй като според нея твърденията на ГЕРБ за корупция и злоупотреби по проекта са свързани и с, които са го финансирали и австрийски фирми, които са го проектирали и контролирали. \r\n\t \r\n\tТя помолила \"австрийската страна да се произнесе по твърдението на българския министър-председател участвали ли са австрийски фирми в корупционни сделки в България и с кои политици\", като декларирала, че БСП настоява за пълната истина по този проект, независимо кои политически сили и кои политици са замесени  в него. Получих отговор от австрийския посланик, в който се казва, че \"следствените дейности по съдебно-наказателни деяния в Австрия се извършват от прокуратурата по компетентност и по следващо коректно правораздаване. Благодаря Ви за писмото от 15.08.2017 г. относно проекта \"Цанков камък\" и мога да Ви уверя, че съм информирал по въпроса австрийските служби\" цитира Нинова отговора на австрийския посланик.\r\n\t \r\n\t\r\n\t \r\n\tПредседателката на БСП обвърза атаките срещу нея и партията ѝ с подготвения от социалистите алтернативен на ГЕРБ  и да се омаловажат усилията им за борба с паралелната държава: \"Да ни се отнеме правото да претендираме, че автентично и истински искаме да се справим с нея\".\r\n\t \r\n\t\"Бойко Борисов да излиза сега и да каже какво и кого имаше предвид, когато говореше за корупция за \"Цанков камък\", допълни Нинова.  \r\n\t \r\n\tНе може в политиката, за да отклоняваш вниманието от себе си, за да омаловажаваш политическия опонент, да хвърляш димки, коментира тя. \r\n\t \r\n\tПо думите й политиката на прехода - да хвърляш кал и да няма резултат от това, е довело до чувство на несправедливост у всеки български гражданин: \"Е, сега да покажем, че искаме да променим този стил. Хайде да започнем от \"Цанков камък\" - искаме цялата истина\".\r\n\t \r\n\t\r\n\t \r\n\tНа 14 август депутатите от ГЕРБ Десислава Атанасова и Александър Ненков внесоха сигнал в прокуратурата, която да каже дали има нарушения и корупция при изграждането на язовира и ВЕЦ-а, но и дали съоръжението е нужно на енергетиката. Те напомниха, че проектът стартира, когато енергиен министър е бил Румен Овчаров, а негов заместник Корнелия Нинова. Още тогава председателката на БСП обяви, че няма нищо общо с проекта и , който твърди това. \r\n\t \r\n\tНа 16 август премиерът Бойко Борисов, цитиран от стенограмата на МС, коментира пред министрите: \"Причината отново да се внася това предложение за \"Цанков камък\" е, защото е съоръжение, за което е даден приблизително милиард, с път за 240 милиона, а то не работи, то е изпразнено, счупило се е, ремонтира се и сега, в най-големите жеги, когато климатиците работят на пълни обороти, ние не можем да ползваме енергия от него. С една дума, ние атакуваме качеството и питаме кой ще понесе отговорност. И, естествено, за това се обръщаме към мандатоносителите през тези периоди – ДПС и БСП.\"\r\n\t \r\n\t\"И аз просто не мога да разбера тази наглост\", заяви тогава Борисов, визирайки контраатаките на ДПС и БСП, които, според него, се опитват , а те да изглеждат чисти.\r\n\t \r\n\tПровокираният от ГЕРБ скандал накара ДПС да предупреди публично името на почетния председател на движението Ахмед Доган да не бъде намесвано в проекта \"Цанков камък\". Причината е, че  от 1.5 млн. лв. като консултант по този и още три хидроенергийни проекта.", "date": "2017.08.22", "title": "\"Г-жо Нинова, нямате нищо общо с тази работа\", уверил Цацаров за \"Цанков камък\""}
{"url": "http://www.mediapool.bg/koshlukov-bil-demokrat-bez-grantove-ne-haresval-ataka-a-partiynata-y-televiziya-samo-programiral-news268300.html", "text": "Влизайки в тона на близките до Делян Пеевски медии и ползвайки опорните им точки, кандидатът за генерален директор на БНТ Емил Кошлуков се провъзгласи за пазител на демокрацията и за човек, на когото не можело да се въздейства. В хода на изслушването му пред СЕМ във вторник той се ограничи с мъгляви обяснения за последната си месторабота – програмен директор на телевизия \"Алфа\", която е партиен рупор на съуправляващата партия \"Атака\". Кошлуков изтъкна, че не харесва партия \"Атака\", но пък телевизията им се издържала с пари от партийната им субсидия, ето защо било ясно откъде му идвала заплатата, тъй като на \"някои други медии\" финансирането било неясно.\r\n\tБившият депутат от НДСВ, който е разглеждан като фаворит в конкурса за директор на обществената телевизия, изложи своята концепция последен след останалите петима кандидати, изслушани на 21 и 22 август, съгласно утвърдения от СЕМ график.\r\n\tГоворейки за \"Алфа\", Кошлуков направи връзка с шефския си пост във финансираната от Корпоративна батнка телевизия ТВ 7 и обясни, че след 14 юни 2013 г., когато започна протестът ДАНСwithme заради избора на Делян Пеевски за шеф на ДАНС, той се извинил във Фейсбук, че медията не отразила адекватно протестите. По думите му той щял да отговаря на въпроси за \"Алфа\", когато \"петимата журналисти от един вестник и списание\" питат шефовете си за стенограмата от разговори на групата \"Арго\", на която те са присъствали.\r\n\tКошлуков призова членовете на СЕМ да не се страхуват от \"журналистите\", защото били избрани от президента и Народно събрание.\r\n\tТой разясни, че като програмен директор в партийната телевизия на Волен Сидеров отговарял само за програмирането, не е произвеждал продукция.\r\n\tОсвен това увери, че в предишната си кариера на тв водещ бил достатъчно обективен, за да няма сега съмнение относно независимостта му начело на БНТ. За пример даде трите години, в които е водил \"Факторът Кошлуков\", когато много по-често му гостувал тогавашният опозиционен лидер Сергей Станишев, отколкото премиерът Борисов. Кошлуков освен това сподели, че когато в ТВ 7 е имало \"анти-ГЕРБ говорене\", в неговото предаване е нямало подобно нещо.  \r\n\t\"Редакционната независимост е жизнено важна. Свидетел съм как една добре позиционирана телевизия се срина, когато започна да обслужва партийни интереси\", коментира още Кошлуков, визирайки работата си в ТВ7. Но отбеляза, че дори тогава Николай Бареков му гостувал само веднъж.\r\n\t\"Аз самият съм страдал от липса на свобода на словото\", каза той предвид присъдата си отпреди 1989 г. И обеща пълна независимост на БНТ.\r\n\tКошлуков не пропусна опорната точка за \"грантовете\", като я вмъкна във въпрос за новините на турски език по БНТ. По думите му той досега винаги е защитавал демокрацията, без да взема грантове за това. \r\n\tПо време на изслушването впечатление направи подчертано любезния тон на членовете на СЕМ към него. За политическата му обвързаност го попита само Иво Атанасов (от квотата на БСП), който обаче предварително сподели, че Кошлуков е доказал, че показва всички гледни точки. Въпросът му бе допълнен от члена на СЕМ Мария Стоянова. Останалите трима представители на съвета не повдигнаха темата, като по-интересни им се сториха въпроси за забавни картинки, които Кошлуков е прикрепил към презентацията си.\r\n\tСпоред правилата за избор на шеф на БНТ, кандидатите не трябва да имат икономически и политически зависимости. Членове на СЕМ обаче коментираха неофициално, че работата на Кошлуков в телевизията на партия \"Атака\", предишната му политическа обвързаност с НДСВ, \"Новото време\" и партия \"Лидер\" на Христо Ковачки, не означават политическа зависимост. Поради тази причина той бе допуснат и до финалния етап на конкурса.\r\n\tВ представянето си Кошлуков заяви, че със своя ресурс БНТ може да произвежда по-красиво, интелигентно и интересно съдържание, което да е по-гледано. В тази връзка предвижда да се създаде дирекция \"Мултимедия\" с кросмедиен нюзрум и редактори за мултимедийните платформи. Друга стратегическа реформа е отдел за анализи и проучвания, който да задава новите тенденции, да насърчава добрата реализация и да определи еталони за заплащането. Според него сега заплатите в БНТ са ниски и телевизията няма как да запази кадрите си, ако не им вдигне парите.\r\n\tКошлуков предвижда и по-достъпно съдържание за незрящите и глухонемите, повече авторска продукция за деца.\r\n\tЗапитан за липсата на конкретни програмни предложения в концепцията, той отговори: \"Правил съм вероятно най-много предавания от всички кандидати и не си представям, че ще дойда тук с конкретни предавания, ще кажа кое пада и кое остава\".\r\n\tНе може с лека ръка да се говори за сваляне на програми и цели канали, каза Кошлуков. Той бе и сред малкото кандидати, които не предлагат преформатиране на профилираните канали на БНТ, а обеща да работи за тяхното развитие в сегашния им профил. Идеята за приемственост е залегнала в цялата ми концепция, отбеляза кандидатът.\r\n\tНа няколко пъти Кошлуков опита да осмее другите кандидати, като коментира техни идеи.\r\n\tНай-обширно обаче се спря на използването на социалните медии за популяризация на бранда на обществената телевизия. Според Кошлуков БНТ може да създава дори съдържание от популярните \"мемета\" в социалните мрежи. \r\n\tФиксирани екипи на водещи новините, преместване на предаването \"Панорама\" в събота или неделя, създаване на Библия със златни правила за вътрешните продукции - това са част от идеите на дългогодишния кадър на БНТ и настоящ кандидат за генерален директор Константин Каменаров.\r\n\tВ концепцията си той акцентира най-силно на програмата и на търсенето на допълнителни източници на финансиране за БНТ извън отпускания ѝ от държавата бюджет.\r\n\tКандидатът смята, че БНТ е лидер в новинарското и публицистично съдържание. Според него, за да разшири тя своето влияние, трябва да изпълни цялата си програма с качествени продукции и в това трябва да е съсредоточен целият човешки и финансов ресурс.\r\n\tТой изброи няколко конкретни идеи в тази посока. Една от тях е административна реформа, която да редуцира морално остарелите звена и да намали служителите в пренаселените дирекции, като в същото време се подсилят други звена с недостатъчно кадри - например в маркетинга и продажбите.\r\n\tТърговските звена трябва да насочат усилията си към търсене на европейско финансиране или към партньорства за социална отговорност с големи корпорации, които имат големи бюджети за социални проекти.\r\n\tПо думите на Каменаров части от бюджета на БНТ, които сега по регламент се дават за други дейности, могат да бъдат предоговорени и да бъдат насочени също към програмата.\r\n\tПо негово мнение е добре продуктовото позициониране да бъде позволено и извън кинопродукциите, а рекламните слотове в праймтайма да се увеличат.\r\n\tПървата си задача като генерален директор за Каменаров би била да събере екип от модерно мислещи и можещи хора, а втората - да направи одит на състоянието на телевизията.\r\n\tБъдещето на каналите на БНТ той вижда с БНТ1 като политематичен флагман, придружен с група профилирани канали. БНТ2 например трябва да стане културно-образователен, посочи Каменаров. Той добави, че би променил изцяло философията на вземане на решения относно програмирането.\r\n\tПо думите му в момента всеки канал на БНТ има програмен директор, но той би въвел \"шапка\" над всички тях.\r\n\tКаменаров обеща и пълна промяна на сутрешните блокове, които според него предлагат свирепа журналистика, а трябва да са фонови предавания, след които зрителите да не излизат освирепели и озверели от вкъщи. По думите му БНТ е в позиция да \"налага\" мода.\r\n\tДългогодишният водещ на \"Панорама\" Иван Гарелов пък смята, че БНТ трябва да влезе в пряка конкуренция с двете търговски телевизии – бТВ и Нова.\r\n\tТой предлага преместване на \"По света и у нас\" в 19:00 часа и коментарни слотове в емисиите. По думите му така зрителите ще предпочитат новините на обществената телевизия. \"Малко хора след като вече са изгледали емисия в 19 часа по търговска телевизия, ще гледат и тази в 20 ч на БНТ. Новините са едни и същи. Различно е представянето им\", обясни журналистът.\r\n\tГарелов предложи нов тип подход във финансирането на телевизията - всяка година тя да разчита на твърд процент от БВП или от друг макроикономически показател. На няколко години веднъж този процент може да се ревизира.\r\n\tТой остро разкритикува програмното съдържание на телевизията. Според него съществуват предавания с изключително високо качество, но те потъват в разхвърляната и хаотична програмна схема, в \"общата посредственост и скука\".\r\n\tГарелов каза още, че БНТ 2 сега вижда като кошче за по-некачествените програми, а \"БНТ Свят\" се правела като за въображаеми емигранти от старо време.  HD каналът се пълнел с каквото падне от спорта. Вместо това Иван Гарелов предлага БНТ 2 да е 24-часов канал за култура, образование и наука, а БНТ HD да е спортна младежка програма.\r\n\tРегионалните програми на БНТ в идеалния случай трябва да заработят самостоятелно и да се качат на мултиплекс, ако се намери финансиране. Гарелов предлага те да имат нови имена - БНТ Море, БНТ Мизия, БНТ Тракия и БНТ Пирин.\r\n\tВ понеделник Съветът за електронни медии  за шеф на БНТ – спортният журналист от медията Сашо Йовков, бившият шеф на БНР два мандата Валерий Тодоров и Тома Иванов, бивш член на СЕМ, бивш главен счетоводител, финансов и изпълнителен директор на БНТ, а за кратко и.д. генерален директор.\r\n\tСлед като приключиха изслушванията във вторник, предстои в сряда СЕМ да проведе гласуването за генерален директор на БНТ. Вотът ще бъде в 11 часа. Според някои предварителни информации е възможно медийният регулатор да не успее да избере нито един от кандидатите и Вяра Анкова да остане начело на БНТ до обявяване на нов конкурс. Последните нагласи обаче са избор все пак да се състои.", "date": "2017.08.22", "title": "Кошлуков бил демократ без грантове, не харесвал Атака, а партийната й телевизия само програмирал"}
{"url": "http://www.mediapool.bg/rumen-petkov-natiskat-sreshtu-emko-shte-udari-vmz-i-arkus-a-kinteks-mozhe-da-falira-news268284.html", "text": "Отнемането на лиценза на оръжейният завод \"Емко\" е удар срещу военнопромишления комплекс (ВПК) на България, заяви политикът от АБВ и бивш вътрешен министър Румен Петков по повод взривоопасно нарастващото напрежение около частните оръжейни заводи \"Емко\" и \"Дунарит\". Той прогнозира, че  за търговия с боеприпаси на \"Емко\" ще доведе до спиране на работата на ВМЗ - Сопот и \"Аркус\", а \"Кинтекс\" може да фалира.\r\n\t\"Емко\" е със спрян лиценз за 6 месеца. Другото дружество, взето на мушка от държавата - \"Дунарит\" - е пред отнемане на лиценза заради процедурни хватки с вписването на новото ръководство на предприятието. Двете компании са собственост на бизнесмена Емилиян Гебрев. Той и директорите на двете дружества са с повдигнати обвинения от специализираната прокуратура за организирана престъпна група.\r\n\tАко външнотърговският лиценз на \"Емко\" не бъде върнат, \"Вазовските машиностроителни заводи\" (ВМЗ Сопот) ще спрат работа, предупреди Румен Петков на пресконференция в Пловдив. Във ВМЗ работят над 4000 души при средна работна заплата от 950 лв., по данни на дружеството.\r\n\tПроизводството на ВМЗ и на частната оръжейна фирма \"Аркус\" в Лясковец зависи от доставките на \"стратегическо гориво\" от \"Емко\", обясни Петков. По думите му това \"гориво\", с което се изстрелват снарядите, се произвежда в Сърбия и се доставя в България от \"Емко\", които са единственият лицензиран доставчик.\r\n\t\"Емко\" работи по много голям международен договор и изпълнението му зависи от плащанията на чуждестранния партньор – произведената продукция се изнася, когато се извършат тези плащания, каза Румен Петков.\n\n\r\n\tПо думите му, ударът по военнопромишления комплекс, освен ВМЗ Сопот и \"Аркус\", ще засегне и държавната фирма \"Кинтекс\" и може да доведе до нейната ликвидация.\r\n\tОръжейният търговец \"Кинтекс\" има договор за 25 милиона долара с \"Дунарит\" в Русе, а договорите на \"Емко\" с ВМЗ-Сопот и \"Аркус\", чиято продукция е за износ в Индия и Алжир, са за повече от 200 млн. долара, каза Петков.\r\n\tСпоред него това е \"целенасочен удар на ГЕРБ по военнопромишления комплекс, който може да го срине\". Петков смята, че всяко правителство на ГЕРБ прави опити да удари ВПК и припомни, че преди две години по същия начин беше подходено с отнемането на лиценза на \"Дунарит\". Сега се подхожда по-още по брутален начин, каза Румен Петков.\r\n\tТой поясни, че на заседание на Междуведомственият съвет по отбранителна индустрия и сигурност на доставките към Министерския съвет на 25 юли е обсъждано отнемането на лиценза на \"Емко\" и \"Дунарит\".\r\n\tСлед седмица на друго заседание, в отсъствието на министъра на отбраната Красимир Каракачанов и на секретаря на междуведомствения съвет ген. Аню Ангелов, в Министерството на икономиката е легализирано решението за отнемането на лицензите за външна търговия на \"Емко\" и за вътрешна търговия, производство и транспорт на \"Емко\" и на \"Дунарит\". След остра реакция от страна на АБВ вътрешните лицензи са върнати, каза Румен Петков.\r\n\tТой заяви още, че \"Емко\" са отстранили установените нередности от служба КОС на МВР, които бяха изтъкнати от министъра на икономиката Емил Караниколов като аргумент за спирането на лиценза. По думите му министърът прави \"нелепи внушения\" с изказванията си в понеделник, че ръководството на предприятието накарало работниците да излязат и да протестират. Караниколов дори благодари на тези работници, които признали, че има нарушения в \"Емко\".\r\n\tРумен Петков даде друга гледна точка на събитията и заяви, че работниците в русенския завод \"Дунарит\" и в Трявна са излезли да защитят хляба си, защото са убедени, че предприятията, в които работят, отговарят на всички критерии.\r\n\tВ понеделник около 400 работници от \"Емко\" се опитаха да блокират Прохода на Републиката притеснени, че ще останат без работа. Десетина дни по-рано протестираха и работещите в \"Дунарит\" по същия повод.\r\n\tС отнемането на лиценза за 6 месеца на \"Емко\" гарантираме сигурността на работниците и на населението в региона на Трявна, каза Караниколов на извънреден брифинг в понеделник.\r\n\tОтговорен и виновен за целия този ажиотаж е министър-председателят Бойко Борисов, каза Румен Петков. Ако той иска да покаже, че няма нищо общо с безумията на вътрешния и икономическия си министър, нека да ги уволни веднага, призова той.\r\n\tЗа него е необяснимо и мълчанието на парламентарно представените политически сили. Той отбеляза, че не е случайно, че това става във време на парламентарна ваканция и когато главният прокурор и институциите са в отпуск.\r\n\tРумен Петков не спомена името на депутата от ДПС Делян Пеевски, който във вторник официално обяви, че .", "date": "2017.08.22", "title": "Румен Петков: Натискът срещу \"Емко\" ще удари ВМЗ и \"Аркус\", а \"Кинтекс\" може да фалира"}
{"url": "http://www.mediapool.bg/tainata-na-mladostta-se-krie-v-brokolito-news268280.html", "text": "Тайната на младостта може да се крие в броколито, пише в. \"Дейли експрес\", позовавайки се на американско изследване, публикувано в сп. \"Протоколи на Американската академия на науките\".\r\n\tЗеленчукът от семейство кръстоцветни е богат на химикали, наречени индоли, за които е установено в тестове с мишки, червеи и мухи, че ги поддържат в добра форма с напредване на възрастта.\r\n\tОткритието може да доведе до създаването на хапче срещу стареене, благодарение на което хората да се радват на добро здраве в годините си на \"здрач\", вместо да са болни и немощни, смятат авторите на изследването от университета \"Еймъри\" в Атланта, САЩ.\r\n\tБроколито често е възхвалявано като суперхрана, осигуряваща защита срещу затлъстяване, диабет, сърдечносъдови болести и рак.\r\n\tНастоящото проучване е установило, че индолите в зеленчука помагат на червеи, мухи и мишки да запазват подвижността и издръжливостта си, въпреки напредването на възрастта.\n\n\r\n\tРъководителят на изследователския екип професор Даниъл Калман и колегите му извеждат понятието \"здравословна продължителност на живота\" - времето, през което хора или животни остават активни и противодействат на стреса, докато остаряват.\r\n\tПрез идните десетилетия се очаква болестите на старостта да стоварят още по-тежко бреме върху здравните системи. В резултат на това се повишава интересът към въздействието върху здравето на микробите, обитаващи човешкото тяло.\r\n\t\"Все още не знаем как чревната микробиота упражнява ефектите си, но сега поне сме наясно с един от механизмите. Индоли, въздействащи благоприятно по редица начини, се произвеждат от различни типове бактерии чрез разграждане на аминокиселината триптофан\", казва професор Даниъл Калман.", "date": "2017.08.22", "title": "Тайната на младостта се крие в броколито"}
{"url": "http://www.mediapool.bg/evrokomisar-es-tryabva-da-izraboti-nov-po-tvard-podhod-kam-turtsiya-news268281.html", "text": "Европейският съюз трябва да престане да наблюдава отстрани действията на Турция и трябва да изработи нов подход към нея. Това заяви европейският комисар по разширяването Йоханес Хан в интервю за в. \"Зюддойче цайтунг\", цитирано от БТА. Смятам, че дойде време всички страни-членки да обсъдят какви стратегически последици може да има това поведение, каза Хан, който е политик от Австрийската народна партия.\r\n\tНе може просто да се свиват рамене и да се приеме подобен подход като дългосрочна политическа стратегия, посочи той.\r\n\tНамесата в предизборната борба, както и исканията за екстрадиция на предполагаеми политически противници са неприемливи, каза Хан.\r\n\tПовод за думите му са няколко събития напоследък. В края на миналата седмица в Испания по искане на Анкара за кратко бе задържан германският писател от турски произход Доган Акханлъ.\r\n\tПрезидентът на Турция Реджеп Тайип Ердоган пък призова в петък турците в Германия да не гласуват на предстоящите избори за три от основни партии (християн-демократите, социал-демократите и „зелените“), като ги окачестви като \"врагове на Турция\".\n\n\r\n\t22 германски граждани бяха задържани в Турция след опита за преврат миналата година, според германското външно министерство. Девет от тях все още са в турски затвори. Един от тях е германският журналист Дениз Юджел.\r\n\tАнкара обвинява германското правителство в липсата на сътрудничество по два основни въпроса: Работническа партия на Кюрдистан (ПКК) и мерките срещу заподозрени членове на нелегалната мрежа на Фетхуллах Гюлен - живеещият в САЩ мюсюлмански проповедник, обвинен в организиране на опита за военен преврат на 15 юли 2016 г.\r\n\tПо повод арестите на германски граждани канцлерът Ангела Меркел критикува неспазването на правата и свободите в Турция. Тя подкрепя икономически мерки против Анкара, една от които е спиране на разширяването на митническия съюз между Турция и ЕС, за да не бъде насърчаван излишно президентът Ердоган.\r\n\tСъщевременно германският министър на външните работи Зигмар Габриел заяви, че Берлин и останалата част от Европа трябва да подкрепят мнозинството турци с демократично мислене, които не подкрепят президента Реджеп Тайип Ердоган.\r\n\tКоментарите му на проява в рамките на предизборната кампания на Социалдемократическата партия бяха направени на фона на острото влошаване на отношенията между двете съюзнички в НАТО, особено след като Ердоган призова турците в Германия да не гласуват на предстоящите избори за трите основни партии, отбелязва агенцията.\r\n\tНад половината население в страната е с демократично мислене. Те не го подкрепят, каза Габриел пред ДПА.\r\n\tВярвам, че мнозина в Турция разчитат на Европа и Германия да подкрепят турската демокрация, посочи той.\r\n\tЗабележките му, направени след като Ердоган му каза \"да си знае мястото\" и окачестви трите основни германски партии като \"врагове на Турция\", вероятно ще разгневят Турция, посочва Ройтерс.\r\n\tПо време на изказването си обаче Габриел бе предпазлив относно евентуални санкции спрямо Турция и турски представители, като посочи, че Германия не иска да засегне \"собствениците на малки ресторанти и сервитьорите на западния бряг\".\r\n\tГерманският външен министър посочи, че нападките на Ердоган срещу него са насърчили някои хора да отправят заплахи срещу съпругата му на местоработата й.\r\n\tПодходът на Ердоган несъмнено мотивира някои хора да опитат да заплашват и тормозят съпругата ми, каза той.", "date": "2017.08.22", "title": "Еврокомисар: ЕС трябва да изработи нов, по-твърд подход към Турция"}
{"url": "http://www.mediapool.bg/podaryavat-46-000-shala-i-vratovrazki-za-evropredsedatelstvoto-news268283.html", "text": "Над 1,1 млн. лв. без ДДС са предвидени за подаръци по време на българското председателство на ЕС. Те ще се раздават на участниците в събитията, организирани от страната ни през шестте месеца, в които България е председател на съвета на ЕС. С подаръците трябвало да се индивидуализира председателството, което е от 1 януари до края на юни 2018 г., и да се промотира държавата-домакин.\r\n\tВ сумата влизат почти 160 000 лв. за дамски шалове и 290 000 лв. за вратовръзки, показва обществена поръчка на Министерството по европредседателството. Трябва да бъдат доставени 9000 луксозни шала от естествена коприна, 16 000 обикновени шала от вискозна коприна, 1100 луксозни вратовръзки от копринен жакард и 20 000 стандартни от микрополиестер жакард - общо 46 100 аксесоара. За тях трябва да бъдат изработени и опаковки от \"ефектен, перлен картон\" в синьо.\r\n\tЩе бъдат раздадени и 1200 външни батерии и 2500 преходника за мобилни устройства. Според документите по поръчката те трябва да са бели и да са брандирани. Министерството ще поръча и по 50 000 подаръчни торбички, папки, блокноти. Трябва да бъдат направени и 1500 настолни календара.\r\n\tЧаст от подаръците като шаловете и вратовръзките ще се правят от кооперации и специализирани предприятия на хора с увреждания. Оферти по поръчката се подават до 25 август, а сроковете за кандидатстване са съкратени, тъй като подаръците трябва да са готови в началото на ноември.\r\n\tНа участниците в събитията по европредседателството ще бъдат раздадени и 50 000 юбилейни монети по 2 лв., както и 100 възпоменателни монети. Те ще се правят от Българската народна банка.\n\n\r\n\t\"Традицията в раздаването на подаръци съществува, откакто съществуват ротационните председателства. Това са традиционни пакети, в които има шал за дамите, вратовръзки за мъжете. Традиционните подаръци в Европейската комисия са шал, вратовръзка, тефтер и химикалка. Има и други, които са от т.нар. „полезни подаръци” като зарядни батерии, преходници за мобилни устройства, както и тези, които остават за спомен. При нас това ще бъде монета. Тиражът на 2-левовата монета догодина ще бъде посветена на Българското европредседателство. Ще направим и марка с логото, която да остане спомен за всички делегати. Основните цветове, на които ще се заложи, са синият и жълтият”, обясни пред Нова телевизия Яна Дочева, директор на дирекция „Подготовка и провеждане на председателството” в министерството.\r\n\tИзхранването на участниците в събитията за европредседателството ще струва 1,17 млн. лв. Те са за официалния коктейл при откриването, кафе-паузи, обеди и вечери. Освен официалните гости е предвидена храна и за преводачите, представителите на медиите, охраната и шофьорите на официалните лица.\r\n\tБлизо 1.5 млн. лв. пък ще струва външната и вътрешна реклама. Подаването на оферти по тази поръчка приключва днес. Победителят ще трябва да осигури билбордове по основни булеварди в столицата, на които да се рекламира председателството. По-малки реклами ще се поставят и по стълбовете на осветлението по булевардите “Брюксел”, “Цариградско шосе”, “България”. Поне 20 ще са рекламите в метрото. Билбордове и транспаранти ще има и на летище София, по фасадата на НДК, в резиденция “Бояна”.\r\n\tМинистерството по европредседателството търси и столове - конферентни, работни, бар столове, както и 41 закачалки за общо 325 000 лв. Поръчката за доставката им се обявява за втори път, тъй като първият беше неуспешен. Тя също е спешна и със съкратени срокове за кандидатстване.\r\n\tСтраната ни ще бъде домакин на общо 230 събития и срещи по време на председателството на Съвета на ЕС. Други 1500 ще бъдат организирани в Брюксел и Люксембург. За шест месеца по време на председателството се очаква България да бъде посетена от 22 000 души. Събитията у нас ще са основно в НДК, където в момента тече ремонт.", "date": "2017.08.22", "title": "Подаряват 46 000 шала и вратовръзки за европредседателството"}
{"url": "http://www.mediapool.bg/lyuspata-na-yadkata-na-avokadoto-se-okaza-beztsenna-news268279.html", "text": "Люспата на ядката на авокадото, която обикновено изхвърляме, съдържа ценни съединения, които предпазват от рак и натрупване на мазнини по кръвоносните съдове и могат да се използват за лечение на тежки болести, съобщи сайтът PhysOrg, цитиран от БТА.\r\n\t\"Може да се окаже, че люспите на ядката, смятана досега за отпадъчен продукт, е истинско съкровище заради медицинските съединения в нея, които могат да служат за лечение на рак, сърдечносъдови и други болести, каза Дебашиш Бандиопадиай от екипа на университета на Тексас. По думите му резултатите показват също, че люспите са потенциален източник на химикали за пластмаса и други промишлени продукти.\r\n\tУчените са стрили люспите от 300 ядки на авокадо и са получили от тях олио и восък. Лабораторните експерименти са показали, че олиото съдържа 116 съединения, а восъкът - 16. Повечето от тях не са характерни за самата семка.\r\n\tСред ключовите съединения са хептакозан, който пречи на развитието на туморите, додеканолова киселина, която увеличава \"добрия\" холестерол, доконазол, който се използва в антивирусните лекарства.", "date": "2017.08.22", "title": "Люспата на ядката на авокадото се оказа безценна"}
{"url": "http://www.mediapool.bg/18-mesetsa-zatvor-za-avstriyski-futbolen-zapalyanko-za-natsistki-pozdrav-na-stadion-news268286.html", "text": "Привърженик на австрийския футболен клуб Рапид (Виена) бе осъден на 18 месеца затвор, защото изпънал ръка в нацистки поздрав по време на футболен мач в столицата на страната, предаде Франс прес.\r\n\tНа 39-годишния мъж незабавно е била наложена забрана да посещава стадиони след постъпката му от 13 август 2016 г.\r\n\tЗапалянкото, който носи татуировка с числото 88, означаващо \"Хайл Хитлер\", вече е бил осъден през 2013 г., защото честитил рождения ден на Хитлер във Фейсбук и пуснал химна на нацистката партия.\r\n\tОт 1947 г. в Австрия е в сила закон, който забранява всякакви вдъхновени от нацизма изказвания или действия и е един от най-строгите по този въпрос в Европа, отбелязва Франс прес.", "date": "2017.08.22", "title": "18 месеца затвор за австрийски футболен запалянко за нацистки поздрав на стадион"}
{"url": "http://www.mediapool.bg/mo-publikuva-oproverzhenie-na-nesashtestvuvashto-tvardenie-news268278.html", "text": "Военното министерство публикува във вторник опровержение във връзка с  от 21 август \"За пръв път е отнет лиценза на държавен оръжеен търговец\".\r\n\tВ материала става дума за замразения за два месеца лиценз на държавното дружество към Министерството на отбраната \"Снабдяване и търговия МО\". Случаят бе коментиран същия ден и от министъра на икономиката Емил Караниколов по време на брифинга му за лиценза на оръжейния завод \"Емко\", чийто лиценз е бил отнет за 6 месеца. Министърът посочи, че на същото заседание на Междуведомствения съвет по отбранителна индустрия и сигурност на доставките към МС не бил издаден лиценз и на едно държавно дружество от системата на Министерството на отбраната поради административни нарушения.\r\n\tПриложената в публикацията на Medioapool.bg  е достъпна и на сайта на Междуведомствения съвет по отбранителна индустрия и сигурност на доставките към Министерския съвет.\r\n\tОпровержението на Министерството на отбраната е публикувано под заглавие \"Снабдяване и търговия – МО“ ЕООД не е прекратявало дейността си\". Подобно твърдение обаче не фигурира в публикацията на Меdiapool.  В материала обаче е цитирана информация от МО, че замразяването на лиценза няма да повлияе на дейността на дружеството.\r\n\tOт военното министерство припомнят, че временно е спряно действието на лиценза на \"Снабдяване и търговия – МО“ ЕООД за минималния срок от 2 месеца в очакване на съгласувателната процедура от ДАНС за новоназначения управител на дружеството Хранимир Генчев.\n\n\r\n\t\"През този период дружеството не е прекратявало дейността и продължава да изпълнява задълженията си по вече сключените договори с Министерството на отбраната\", посочват от МО.\r\n\tОттам уточняват, че управителят на дружеството Хранимир Генчев вече е съгласуван от ДАНС и на 21 август съгласувателното писмо е внесено в Междуведомствения съвет по отбранителна индустрия и сигурност на доставките.\r\n\t\"Съгласно нормативните процедури очаква се на следващото заседание на съвета лицензът на дружеството \"Снабдяване и търговия – МО“ ЕООД да бъде възстановен\", посочват от МО.\r\n\t\"Обръщаме внимание, че законът прави разлика между временно спиране на действието на лиценз и отнемане на лиценз. В този случай лицензът на \"Снабдяване и търговия – МО“ ЕООД не е отнеман и не е имало никакво основание да бъде отнеман. В заключение изразяваме искрено съжаление за този случай на явно съчиняване на фалшиви новини и то от медия с публично изявена претенция за борба с фалшивите новини\", завършва позицията на МО.", "date": "2017.08.22", "title": "МО публикува опровержение на несъществуващо твърдение"}
{"url": "http://www.mediapool.bg/napadatelyat-na-spirki-v-marsiliya-strada-ot-psihichesko-zabolyavane-news268287.html", "text": "Шофьорът, който вчера нападна с микробус пешеходци в Марсилия, страда от психическо разстройство, потвърдиха специалисти след психиатричен преглед, предаде Франс прес.\r\n\tПри атаката на две отделни спирки в южния френски град бе убита една жена, а друга е тежко ранена. 35-годишният нападател не е оказал съпротива при задържането му.\r\n\tВ ареста мъжът е признал, че е откраднал микробуса, но не е дал обяснение за извършените с него деяния, съобщи прокурорът на Марсилия Ксавие Тарабьо.\r\n\tПри психиатричния преглед на задържания е установен \"психозен процес\" и е дадено мнение, че състоянието му позволява да остане в ареста.\r\n\tВ микробуса освен писмо от психиатрично заведение са намерени книга за философия и книга с общо представяне на исляма, съобщи френският министър на вътрешните работи Жерар Колон. \"Все пак не може да се каже, че този човек е давал признаци, че е склонен да извърши терористични действия\", коментира Колон.\n\n\r\n\tВчера прокурорът Тарабьо отхвърли версията нападението да е с терористични подбуди, припомня Франс прес.\r\n\tВ края на 2015 г. мъжът е бил осъден на три години затвор, от които две условно, за кражба и опит за кражба при утежняващи вината обстоятелства. Излязъл е от затвора на 17 май, а след това е лежал в психиатрична клиника. През ноември 2015 г. обаче психиатрична експертиза е установила, че \"състоянието му не е опасно\", уточни прокурорът на Марсилия.", "date": "2017.08.22", "title": "Нападателят на спирки в Марсилия страда от психическо заболяване"}
{"url": "http://www.mediapool.bg/velikobritaniya-publikuva-predlozheniya-za-sadebnoto-satrudnichestvo-sled-brekzit-news268289.html", "text": "Великобритания публикува днес нов документ за позициите си за Брекзита и заяви, че иска \"непротиворечиви общи правила\", които да ръководят трансграничните съдебни въпроси, след като тя напусне Европейския съюз, предаде ДПА.\r\n\tВ текста се заявява, че Лондон иска да изгради \"дълбоко и специално партньорство с ЕС\", което да гарантира, че ще има \"непротиворечиви общи правила, ръководещи взаимодействията между правните системи\".\r\n\tПредложената в документа схема съдържа правила, които определят съдилищата на коя страна ще разглеждат трансгранични граждански, търговски или семейни правни спорове и законите на коя страна ще се прилагат в тези случаи.\r\n\tВ него се подчертава, че решение, постановено в ЕС или Великобритания, ще може да бъде признато и изпълнено и в другата страна.\r\n\tТова е третият от общо пет публикувани тази седмица документи, които съдържат британската позиция по ключови въпроси, отбелязва Ройтерс.\n\n\r\n\tВ този случай Великобритания отново подчертава, че желае да избегне пряката юрисдикция на Съда на Европейския съюз.\r\n\tТретият кръг на преговорите за Брекзита е насрочен за идната седмица, припомня ДПА.\r\n\tЕС показа нежелание да коментира съдържанието на документите. Европейската комисия, която е натоварена с преговорите от името на останалите 27 страни членки, заяви, че ги анализира.\r\n\t\"Фактът, че тези документи се публикуват, сам по себе си е добре дошъл , защото го смятаме за позитивна стъпка към истинското започване на преговорния процес\", заяви Александер Винтерщайн, говорител на ЕК.", "date": "2017.08.22", "title": "Великобритания публикува предложения за съдебното сътрудничество след Брекзит"}
{"url": "http://www.mediapool.bg/bsp-obyavi-grafika-na-sreshtite-za-antikoruptsionniya-si-zakon-news268282.html", "text": "с професионални гилдии по проекта й за антикорупционен закон започват на 24 август със Съюза на съдиите в България. На 28 август ще е срещата с Висшия адвокатски съвет, на 30 август е разговорът с Върховния административен съд, а на 31 август с главния прокурор. Графикът бе съобщен във вторник от лидера на БСП Корнелия Нинова.\r\n\tТя уточни, че след като приключат тези разговори, ще има финална среща с президента Румен Радев и в началото на септември заседание на Националния съвет на БСП, на което законопроектът да бъде одобрен и след това внесен за обсъждане в Народното събрание.\r\n\tБСП обяви по-рано, че нейният проект за антикорупционен закон е алтернативен на този, който ще внесе Министерството на правосъдието. ГЕРБ и БСП не спират да разменят взаимни критики по проектите си, които към момента не са финализирани, но всяка от партиите твърди, че именно нейният ще пребори корупцията по върховете на властта.\r\n\tКакви са идеите в двата проекта, може да видите .\r\n\tНинова обяви графика на срещите по време на пресконференция, в която показа писмо-идулгенция от прокуратурата, че името й не е намесено в разследвания за \"Цанков камък\". По думите й атаката на ГЕРБ срещу нея и партията била заради готвения антикорупционен закон.\n\n\r\n\t \r\n\tМалко по-късно зам.-председателят на ГЕРБ Цветан Цветанов призова БСП да бъдат активни при обсъждането на антикорупционното законодателство. ГЕРБ ще бъде с протегната ръка, защото е необходим консенсус, каза той.\r\n\t \r\n\t\"Нека на 1 септември, когато ще се обсъжда законодателството, което се предлага от изпълнителната власт - те да бъдат активни. Ние ще бъдем с протегната ръка, защото знаем, че едно законодателство да бъде устойчиво и стабилно, трябва да намерим политическия консенсус\", коментира Цветанов.", "date": "2017.08.22", "title": "БСП обяви графика на срещите за антикорупционния си закон"}
{"url": "http://www.mediapool.bg/sibank-i-obb-obedinyavat-klonovete-si-news268285.html", "text": "СИБанк и ОББ, които от догодина ще се слеят, формирайки третата по големина банка у нас, започнаха да обединяват клоновата си мрежа в края на август.\r\n\tПроцесът тръгна, след като в средата на годината собственикът на СИБанк – белгийската КВС Груп, финализира сделката по закупуването на гръцката до онзи момент ОББ на стойност 610 млн. евро. Очаква се процесът по обединението да приключи в началото на 2018 г., като бъдещата банка ще се нарича ОББ (част от КВС Груп).\r\n\tТри са първите общи клонове, които от тази седмица обслужват клиентите на двете банки в София, Банско и Севлиево, съобщиха от КВС.\r\n\tПоетапно през следващата година ще бъдат обединени всички техни обекти, като клиентите им ще могат да получат актуална информация в самите обекти, на телефоните за връзка и на уебсайтовете им.\r\n\tВ София общият клон се намира на бул. \"Мария Луиза\" № 70 в клон на ОББ, в Банско – на ул. \"Пирин\" № 7 в клон на ОББ и в Севлиево – на ул. \"Никола Генев\" № 15 в клон на ОББ.\r\n\tИзборът на обединените клонове се основава на критерии за ефективност на работния процес и удобство за клиентите – включително най-добра и ключова локация, големина и разположение на клона и на самото помещение.\r\n\tВсички общи обекти ще бъдат обозначени с отличителни надписи СИБАНК и ОББ за улесняване на клиентите.\r\n\tОББ и СИБАНК ще продължат да функционират като две отделни банки до юридическото им сливане в началото на 2018 г., когато ще започнат да предлагат еднакви услуги и продукти на клиентите си.", "date": "2017.08.22", "title": "СИБанк и ОББ обединяват клоновете си"}
{"url": "http://www.mediapool.bg/polsha-zapochva-programa-za-dobrovolno-voenno-obuchenie-za-studenti-news268288.html", "text": "Министерството на отбраната на Полша обяви, че започва програма за доброволно военно обучение за студенти с цел увеличаване на отбранителния потенциал на страната, предаде Асошиейтед прес.\r\n\tТ.нар. Академичен легион ще осигурява на около 10 хиляди доброволци теоретично и практическо обучение по време на учебната година. преминалите курса ще подсилят резерва на въоръжените сили.\r\n\tСъответното споразумение между представители на отбранителното и образователното ведомство е било подписано в понеделник.\r\n\tАП припомня, че правителството на Полша е положило началото на нова доброволческа структура - Териториалните сили за отбрана, чиято численост трябва да достигне към 53 хиляди през 2019 г.", "date": "2017.08.22", "title": "Полша започва програма за доброволно военно обучение за студенти"}
{"url": "http://www.mediapool.bg/turizmat-otnovo-se-zavrashta-v-parizh-news268291.html", "text": "Туристическите посещения в Париж и околностите рязко са се увеличили през първата половина на 2017 година след катастрофалната за сектора 2016 година в резултат на терористичните нападения. Това сочат данни на Регионалния комитет по туризма, цитирани от Франс прес.\r\n\t \r\n\tХотелите са посрещнали 10,2 процента повече туристи спрямо миналата година или общо 16,4 милиона - най-голямата посещаемост от десет години. В сравнение с първите шест месеца на 2016 година това са 1,5 милиона туристи и 3,3 милиона нощувки повече.\r\n\t \r\n\tМеждународната клиентела се е увеличила с 14,9 на сто, а френската - с 6,4 процента.\r\n\tАзиатците, които избягваха Франция миналата година, са се завърнали масово, най-вече японците (+40,5 на сто) и китайците (+29,5 на сто).\r\n\t \r\n\tАмериканците са били с 20,5 процента повече и остават начело на туристическата клиентела на Париж и околностите. Единствено британците са били по-малко (-1,7 на сто), най-вероятно в резултат на безпокойствата, свързани с Брекзита, отбелязва организацията.\r\n\t \n\n\r\n\tОбщо от януари досега туристическото потребление възлиза на 10,1 милиарда евро или увеличение с 1,1 милиарда евро за туристическия сектор в региона.", "date": "2017.08.22", "title": "Туризмът отново се завръща в Париж"}
{"url": "http://www.mediapool.bg/vazdushniyat-trafik-ot-velikobritaniya-mozhe-da-namalee-s-41-zaradi-brekzit-news268290.html", "text": "Несигурността около статута на полетите между Великобритания и Европейския съюз след Брекзит би могла да доведе до огромен спад на въздушния трафик от британските летища, предаде Ройтерс, като цитира Скай нюз. Медията се позовава на секторен доклад.\r\n\tВ документа се отбелязва, че при най-песимистичния сценарий пътническото търсене от най-големите аерогари във Великобритания може да намалее с 41 процента между март 2018 година и март 2019 година.\r\n\tСкай посочва, че в поверителния доклад, който правителството е получил от \"Хийтроу\", най-натовареното летище в Европа, както и от \"Гетуик\", \"Лондон сити\", \"Манчестър\" и Станстед\", Великобритания е призована да се стреми към временно авиационно споразумение до октомври 2018 година.", "date": "2017.08.22", "title": "Въздушният трафик от Великобритания може да намалее с 41% заради Брекзит"}
{"url": "http://www.mediapool.bg/fermerite-shte-poluchat-po-4-lvdka-za-propadnali-ploshti-prez-2016-g-news268292.html", "text": "Фермерите ще получат средно по 4 лв. на декар за пропаднали площи през 2016 г. Средствата ще бъдат изплатени до 15 септември 2017 г., съобщи Държавен фонд \"Земеделие\".\r\n\tВ областните дирекции на фонда са приети 205 заявления на земеделски стопани по Схемата за държавна помощ за компенсиране на загубите в резултат на природни бедствия или неблагоприятни климатични условия, настъпили през миналата година.\r\n\tОбщо заявената от тях площ е 5253.14 ха. Предвиденият ресурс за компенсации за пропаднали площи е 2.1 млн. лв., е посочено в съобщението.\r\n\tНай-много са подадените заявления от земеделци в Сливен - 27 броя, на следващо място е Хасково с 22 и Добрич с 19.\r\n\tС Държавната помощ се компенсират до 80% при щети от измръзване, осланяване, наводнение, преовлажняване или градушка от действителните разходи за отглеждане на царевица, грах за зърно и едногодишни бобови, картофи, плодове и други зеленчуци.\r\n\tОбезщетението за зърнени, фуражни култури, слънчоглед е 50 на сто, а за зимна маслодайна рапица – 30%. При щети от суша помощта е до 40%.\r\n\tНа подпомагане подлежат земеделските стопани, които имат констативни протоколи за 100% пропаднали площи със земеделски култури, в резултат на неблагоприятни климатични условия.", "date": "2017.08.22", "title": "Фермерите ще получат по 4 лв./дка за пропаднали площи през 2016 г."}
{"url": "http://www.mediapool.bg/sadat-ne-pozvoli-na-obvinenata-za-propaganda-na-terorizam-balgarka-da-napusne-turtsiya-news268293.html", "text": "Задържаната в Турция българка от кюрдски произход Мира Яшар няма да може да напусне страната. Това постанови съдът в турския град Айдън, след като отхвърли молбата за промяна на наложената ѝ мярка за неотклонение от сегашната \"подписка\" на \"парична гаранция\", съобщи БНР във вторник.\r\n\tМира Яшар, която беше арестувана в края на юли, е обвинена в пропаганда на терористични организации. Според турските власти тя подкрепя кюрдските \"Отряди за народна защита\".\r\n\tВсе още няма насрочена дата за делото, съобщили за БНР от Министерството на външните работи\r\n\tПолучено е съобщение, с което Първи наказателен съд в Айдън я задължава два пъти в седмицата – в понеделник и в петък, да полага подпис в полицейския участък, намиращ се в района на местоживеене. В съответствие със съдебната процедура, Яшар е упълномощила адвоката си за запознаване с внесения от прокуратурата обвинителен акт.\r\n\tМира бе задържана в края на юли в турския курорт Дидим заедно с приятеля си – британеца Джоузеф Роубинсън. Двамата се познават от фейсбук група, която помага на доброволци, сражаващи се срещу \"Ислямска държава\" в Сирия. При акцията бе арестувана и майката на Мира, която по-късно бе освободена, без да ѝ бъде повдигнато обвинение.\n\n\r\n\tБългарските дипломатически представителства в Турция следят развитието на процеса и са готови да окажат необходимата помощ, съобщи МВнР.", "date": "2017.08.22", "title": "Съдът не позволи на обвинената за пропаганда на тероризъм българка да напусне Турция"}
{"url": "http://www.mediapool.bg/zastrahovatelyat-nadezhda-obzhalva-v-sada-otnemaneto-na-litsenza-si-news268276.html", "text": "Застрахователната компания \"Надежда\", сред чиито клиенти са Министерството на отбраната, Националната електрическа компания, АЕЦ \"Козлодуй\", енергийното дружество ЧЕЗ и др., обжалва в съда решението на Комисията за финансов надзор (КФН) за отнемането на лиценза си. \"Надежда\" държи едва 1% от българския застрахователен пазар, но пък през последната година успя да развие доходен бизнес с финансови гаранции в Италия, където нейни клиенти са правителството на Италия, правителството на Рим, община Милано, Агенцията по приходите и Агенцията по хазарта, министерствата на икономиката, екологията и вътрешните работи, енергийният регулатор и др.\r\n\tСпоровете между застрахователната компания и КФН достигнаха своята кулминация на 17 август, когато комисията отне лиценза на \"Надежда\" заради неспазване на изискванията за платежоспособност и груби нарушения на застрахователния кодекс, затруднили надзорната работа на регулатора върху дружеството. Собственикът на дружеството Виктор Серов обеща да направи изявление в сряда, а пред финансовия портал Investor.bg заяви, че ще обжалва отнетия лиценз в съда. Най-вероятно позицията на компанията ще бъде, че е жертва на КФН и други български регулатори, които се опитват да съсипят бизнеса й.\r\n\tРешението на КФН за отнемането на лиценза важи за всички видове застраховки, предлагани от компанията, като не й се разрешава да сключва нови контракти през следващите шест месеца. Освен това е забранено разпореждането с активи на дружеството до започване на производството по ликвидация или несъстоятелност.\r\n\tВъпреки че решението не е в сила, защото се обжалва в съда, то подлежи на предварително изпълнение. Ако съдът потвърди отнемането на лиценза, КФН ще стартира дело за несъстоятелност.\r\n\t\n\n\r\n\t\"Продължаваме да обслужваме настоящите си клиенти и да плащаме обезщетения. Единственото, което не можем, е да сключваме нови договори“, обясниха от колцентъра на дружеството.\r\n\tСпоред Кодекса за застраховането при обявяване на фалит на застраховател действащите договори се прекратяват, като компанията дължи признатите обезщетения до датата на несъстоятелността, а също и предплатените премийни вноски за оставащия срок до края на договора. При недостиг в масата на несъстоятелността на компанията най-вероятно загубите ще останат за сметка на застрахованите лица. По принцип у нас има създаден Обезпечителен фонд при фалит на застрахователи, но той покрива само задължителните застраховки \"Гражданска отговорност\" и \"Злополука\" на пътниците, а по информация на КФН \"Надежда\" няма сключени такива полици. \"Ето защо няма причина да се стигне до плащане от Обезпечителния фонд\", коментираха от КФН за Mediapool. По данни към края на 2016 г. той разполага с 43 млн. лв. Целият процес по несъстоятелността се управлява от Гаранционния фонд, който става синдик на фалиралото дружество, а ако имуществото на застрахователя се окаже недостатъчно, е възможно застрахованите лица да претърпят загуби, уточниха още от КФН.\r\n\t\r\n\tОсновните клиенти на компанията в страната са Министерството на отбраната, а също и държавни дружества като АЕЦ \"Козлодуй“, НЕК, \"Български пощи“, които имат сравнително малки като премиен приход договори.\r\n\tГлавната дейност на компанията, по която е и основният спор между нея и КФН за спазването на изискванията за платежоспособност, е в Италия. Там отскоро дружеството сключва застраховка \"Гаранции“ по договори с италианското правителство и общински власти. Проблемът според КФН е, че застрахователят не е заделил необходимите резерви с оглед на разположението на риска в Италия.\r\n\t\r\n\tОт българското Министерство на отбраната , че имат 5 договора с \"Надежда“, но нямало проблем с тях, защото те били сключени през февруари, а според решението на КФН компанията е длъжна да извършва плащания към ползвателите на застрахователни услуги по всички контракти, сключени до 16 юни 2017 г., когато КФН вкара квестор в дружеството.\r\n\t\"Отнемането на лиценза на застрахователна компания \"Надежда\" АД, с която Министерството на отбраната има сключени договори, не освобождава дружеството от задълженията по вече сключени договори. Няма да бъдат засегнати правата на застрахованите лица (военнослужещи и цивилни служители на МО, структурите на пряко подчинение на министъра на отбраната и Българската армия), тъй като те се ползват с всички средства за защита съгласно българското законодателство\", казаха от ведомството.\r\n\tВ случаите, в които има откази да се изплати компенсация, министерството се е обърнало към КФН. Става дума обаче за стандартните откази, които нямат връзка с отнемането на лиценза. \"За случаите, в които застрахователна компания \"Надежда\" отказва да изплати дължимото обезщетение за временна загуба на трудоспособност на застраховани лица поради \"подценяване на опасността\" и \"проявяване на невнимание\" МО е сигнализирало КФН с писмо от 17 юли 2017 г., с молба за съдействие за детайлно разглеждане на всички откази\", посочиха от министерството.\r\n\tОсновният от петте договора на МО с \"Надежда\" е за застраховка \"Злополука\" на военнослужещите, който е на стойност 75 000 лв. и засяга близо 25 000 души. Останалите контракти са за много по-ниски суми – съответно 8133 лв., 7222 лв., 2326 лв. и 98 лв. И петте договора, които са сключени чрез открити процедури по Закона за обществените поръчки, са със срок на изпълнение до края на февруари 2018 г.\r\n\tНа 17 юни 2017 г. пък \"Български пощи“ са сключили контракт с \"Надежда“ за застраховане на пари и ценности, включително винетки, а също и срещу индустриален пожар за премия от 192 094 лв. за три години.\r\n\t\r\n\tСпоред статистиката на КФН към 31 май 2017 г. премийният приход на \"Надежда“ в общото застраховане е в размер на 7.2 млн. лв., от които 7 млн. лв. са по италианските полици \"Гаранции“. Така пазарният дял на компанията в общото застраховане се изчислява на 1%.\r\n\tТова е значително подобрение спрямо предходната година, когато към 31 май дружеството е било с пазарен дял от едва 0.1% и не е работило с Италия, а премийният му приход е бил едва около 0.5 млн. лв.\r\n\tКъм 31 май 2017 г. дружеството е изплатило премии в размер на 642 хил. лв., основно по застраховка \"Заболяване“, сочат още данните на КФН.\r\n\tКомпанията не предлага продукти в животозастраховането.\r\n\t\r\n\tЗаради съмнения за проблеми в небанковия финансов сектор по искане на Европейската комисия през миналата година Комисията за финансов надзор проведе проверка на балансите и стрес тестове на целия застрахователен сектор.\r\n\tНа 3 февруари 2017 г. надзорът , че са открити 13 проблемни компании, за които е установен недостиг на капитал. Към тази дата 5 от дружествата, сред които и \"Надежда“, не бяха взели мерки за попълване на капитала си и имаха срок от 6 месеца да го сторят.\r\n\tОчевидно и след този срок КФН смята, че \"Надежда“ не отговаря на изискванията за платежоспособност.\r\n\tКомпанията няма заверен годишен финансов отчет за 2016 г. и според одиторски доклад не разполага с достатъчно собствени средства за покритие на капиталовите изисквания към 31 декември 2016 г. За покритие на минималното капиталово изискване е установен недостиг от 4.1 млн. лв., а на капиталовото изискване за платежоспособност – от 3.6 млн. лв.", "date": "2017.08.22", "title": "Застрахователят \"Надежда\" обжалва в съда отнемането на лиценза си"}
{"url": "http://www.mediapool.bg/darzhavata-shte-ogranichava-polzvaneto-na-vaglishta-za-otoplenie-news268294.html", "text": "Държавата ще ограничи ползването на въглища с високо съдържание на сяра и пепел за битово отопление. Това съобщи министърът на екологията Нено Димов при представянето на приоритетите на правителството до 2021 г. в сферата на околната среда. Вече се работело по законови промени, засягащи отоплението с въглища, но министърът на даде повече подробности за конкретни мерки\r\n\tДимов припомни, че това гориво е сред основните причини за наднорменото запрашаване на въздуха през зимата в 21 от 25-те града у нас, където има проблем с чистотата на въздуха. Решаването на проблемите със смога е един от основните приоритети на екоминистерството. Причината е, че в началото на април страната ни .  Към момента не е наложена санкция на България, но ако не бъдат взети адекватни мерки, има риск да бъдат платени солени глоби.\r\n\tПредвижда се създаване на онлайн информационна система за подаване в реално време на данни за качеството на въздуха като част от националната система за мониторинг.\r\n\t\"Знаем за констатациите на Световната здравна организация и други международни институции, че чистотата на въздуха е тясно свързана със здравето на хората - с респираторните заболявания и особено с алергиите при подрастващите. Затова проблемът трябва ясно да се припознае от кметовете, които носят отговорност в населените места\", каза Нено Димов. Общините с мръсен въздух трябва да имат програми за справяне с проблема. Голяма част от тях обаче не са актуални, добави министърът. За актуализация и нови общински планове в оперативна програма \"Околна среда\" (ОПОС) 2014 – 2020 са предвидени 3 млн. лв.\r\n\tСред заложените общински мерки за намаляване на праха във въздуха е по-честото миене на улиците. По закон екоминистреството има право да санкционира общините, ако не го правят. Към момента не е известно да има наложени глоби.\n\n\r\n\t\r\n\tДруг приоритет в управленската програма е устойчивото управление на отпадъците.\r\n\t\"От изключителна важност във връзка с наказателната процедура срещу страната ни от Европейската комисия, е прекратяване на експлоатацията на старите общински депа, които не отговарят на изискванията на еврозаконодателството\", заяви Нено Димов.\r\n\tСпоред графика, представен на ЕК, до края на 2017 г. трябва да бъдат затворени всичките 113 стори сметища. Досега са закрити 81. Остава да се затворят още 32 в общините Благоевград, Дупница, Златица, Пазарджик, Провадия и Бяла (Русенско). Проблемът е, че в някои общини, чиито стари сметища трябва да бъдат затворени, новите депа още се строят. От 55 регионални системи за управление на отпадъците, които трябва да заместят старите депа, към момента в експлоатация са пуснати 49. Риск работата по новите съоръжения да не приключи навреме има за Благоевград, Бяла, Дупница и Провадия. Възможно е от началото на следващата година техните отпадъци да се изхвърлят в съседни общини до приключването на строителството.\r\n\t\"Ако старите депа не бъдат затворени, на страната ни ще бъдат наложени санкции. Например Италия е била глобена еднократно с 40 млн. евро плюс дневна санкция до изпълняване на изискванията\", каза зам.-министърът на екологията Николай Кънчев.\r\n\tПриоритет в сектора е намаляването на депонираните отпадъци за сметка на увеличаване на рециклираните. За насърчаване на рециклирането е са предвидени 91.5 млн. лв. от ОПОС.\r\n\tНамаляване на регулаторната тежест върху бизнеса\r\n\tДруг важен акцент в програмата е намаляването на регулаторната тежест върху бизнеса и гражданите. В МОСВ най-тежките режими, които имат възпиращ ефект, са свързани с получаването на Оценката за въздействие върху околната среда (ОВОС), екологичната оценка, комплексните разрешителни и рисковете от големи аварии с опасни химикали, заяви Нено Димов.\r\n\tТой посочи, че на срещите си с работодателските организации е поел ангажимент да се намали броят на необходимите документи. Това ще стане чрез получаването на част от тях по служебен път.\r\n\tПредвиждат се промени в 14 закона и 16 наредби за облекчаване на административната тежест, каза Димов.\r\n\t\r\n\tПриоритет за МОСВ е и чистотата на водите. Работата в тази сфера ще бъде насочена към изграждането на пречиствателни станции, модернизиране на ВиК мрежите, по-ефективното използване на питейната вода като ресурс и управление на риска от наводнения. В сектор \"Води\" са предвидени 2.3 млрд. лв. по ОПОС.\r\n\tВъв връзка с европредседателството зам.-министърът на екологията Атанаска Николова обяви, че приоритет в околната среда е запазването на качеството на живот, опазването на природата, преходът към икономика, в която отпадъците се използват като ресурс, и екоиновациите.\r\n\tПредвижда се в периода 5 - 6 февруари 2018 г. в София да се проведе конференция на високо министерско ниво, която се организира от България и ЕК за подобряване на качеството на атмосферния въздух и иновациите в тази сфера.", "date": "2017.08.22", "title": "Държавата ще ограничава ползването на въглища за отопление"}
{"url": "http://www.mediapool.bg/chasti-ot-yuzhnite-i-zapadni-kvartali-na-sofiya-shte-sa-bez-voda-v-sryada-news268295.html", "text": "Части от южните и западните квартали на София ще останат без вода в сряда - 23 август, съобщиха от \"Софийска вода\".\r\n\tПричината е подмяна на спирателни кранове нa стратегически водопровод.\r\n\tБез вода от 9 до 21 часа в сряда ще са част от живеещите в кварталите \"Бъкстон\", \"Княжево\", \"Овча купел\", \"Горна баня\", \"Красна поляна\", \"Люлин\" – трета, четвърта и пета част и \"Филиповци\".\r\n\tПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване.", "date": "2017.08.22", "title": "Части от южните и западни квартали на София ще са без вода в сряда"}
{"url": "http://www.mediapool.bg/zavedenie-izdade-kasova-belezhka-za-nishto-1-chas-na-stoinost-5-lv-news268296.html", "text": "За пореден куриоз с касова бележка от заведение у нас съобщи във вторник Министерството на туризма.\r\n\tКафене в Харманли е издало касова бележка за \"нищо - 1 час\", което е струвало на клиента 5 лв.\r\n\tПо инициатива на министъра на туризма Николина Ангелкова започва проверка за категоризацията на въпросното заведение (кафе-сладкарница \"Оскар\"), за което клиент твърди, че е получил сметка за престой без консумация, добавиха от ведомството. Според сигнала на 15 август 2017 г. посетителят е платил за въпросното \"нищо - 1 час\" 5.00 лв. в 22.25 часа.\r\n\tВ същото време обаче по принцип в заведенията не се допуска престой без консумация, като въпросният престой обичайно е включен в цената на консумираните храни и напитки.\r\n\tМинистерство на туризма незабавно е сезирало Комисията за защита на потребителите и Национална агенция по приходите за последваща инспекция на заведението.\r\n\tВедомството на Ангелкова призовава гражданите да бъдат бдителни към подобни ситуации и при нужда да сигнализират на телефон 02/ 90 46 833.\r\n\tВ последно време станаха известни и други подобни куриози.\r\n\tВ Кранево таксуваха \"желание на клиента\" с 2 лв., а пък в завение в Созопол начисли по 20 лв. на клинетите си за празни столове.", "date": "2017.08.22", "title": "Заведение издаде касова бележка за \"нищо – 1 час\" на стойност 5 лв."}
{"url": "http://www.mediapool.bg/diplomaticheskiyat-skandal-mezhdu-belgrad-i-skopie-prodalzhava-news268297.html", "text": "Два дни след като Белград изтегли посланика си и останалите дипломати от Скопие, скандалът между двете държави продължава, но все още не е известно каква е конкретната причина за него.\r\n\tСръбските власти обвиниха Скопие, че шпионира местни институции, но изнася ограничена информация по казуса.\r\n\tСръбският външен министър Ивица Дачич заяви във вторник, че изтеглянето на персонала на сръбското посолство в Македония е послание, че \"всичко се знае\".\r\n\t\"Белград иска да успокои във връзка с нововъзникналата ситуация със Скопие, която не се основава на предположения, а на недвусмислено установени факти, които говорят за разузнавателни действия към Сърбия\", каза дипломатът за сръбската телевизия \"Пинк\", цитиран от БГНЕС.\r\n\tТой съобщи, че сръбският президент Александър Вучич утре ще проведе телефонен разговор с македонския премиер Зоран Заев, а самият Дачич ще се чуе с македонския си колега Никола Димитров.\n\n\r\n\tСпоред него Сърбия е била много коректна и не се е намесвала във вътрешните работи на съседката, дори и във времената на ежедневни протести.\r\n\t\"Няма нищо, което да показва, че Белград върви срещу интересите на Скопие\", посочи ръководителят на сръбската дипломация.\r\n\tМакедонският външен министър Никола Димитров от своя страна посочи, че Скопие не е упражнявало разузнавателни дейности срещу Сърбия, нито пък е имало намерение за такива.\r\n\tТой отрече обвиненията на Белград, според които Македония извършва офанзива срещу Сърбия, подкрепяна от чужбина.\r\n\t\"Спекулациите могат само да ни навредят. Трябва да отворим пряк диалог\", каза Димитров.\r\n\tНа пресконференция по-рано днес в Скопие вицепремиерът Буяр Османи, който отговоря за евроинтеграцията, заяви, че Република Македония развива добросъседски отношения с всички страни в региона.\r\n\t\"Предприемаме интензивни дейности да решаваме откритите въпроси със съседите, а не да отваряме нови\", изтъкна той.\r\n\tОсани добави, че Скопие приветства готовността на сръбската страна за отстояване на приятелските отношения и връщане на ситуацията в обичайните рамки.\r\n\t\"Важно е да закрием откритите проблеми с нашите съседи. Няма да бързаме да взимаме решения в тази посока, ще изчакаме да получим всички подробности по този въпрос. Важно е двете страни да имат положителна воля за връщане на нещата към нормални отношения, каза Османи.\r\n\tЗапитан дали поведението на Сърбия е свързано с кандидатурата на Косово за ЮНЕСКО, вицепремиерът отговори, че не трябва да се спекулира относно причините.\r\n\tПо думите му в момента Прищина не е готова с молбата за кандидатстване ЮНЕСКО.\r\n\t\"Те казват, че в момента те нямат никаква молба, така че не е тема на дискусия. В момента, в който се поиска подкрепа, ще вземем решение“, уточни Буяр Османи.\r\n\tМежду двете страни се стигна до силно напрежение, след като сръбският представител на спецслужбите в посолството им в Скопие Горан Живайлевич нахлу в македонския парламент по време на \"Кървавия четвъртък\" на 27-ми април.\r\n\tВеднага след това Горан Живайлевич напусна Македония, а посланик Душанка Дивяк-Томич бе извикана в македонското външно министерство. По време на погрома в парламента Живайлевич си направи селфи.\r\n\tМиналият месец Ивица Дачич определи като \"грешка признаването на Република Македония под нейното конституционно име от страна на властите в Белград\". Изявлението бе направено по време на визитата му в Атина.\r\n\tВ началото на юни бе разкрит секретен доклад на македонската Дирекция за сигурност и контраразузнаване /Отдел за анализ/, който е бил изпратен до директора на \"Дирекцията за сигурност и контраразузнаване\" Владимир Атанасовски.\r\n\tОт него стана ясно, че през последните 9 години Република Македония е мишена на мощна подривна, пропагандна и разузнавателна дейност от страна на руското посолство в Скопие, руските разузнавателни служби, включително и чрез използването на акредитирани журналисти. Русия искала да вкара Македония в сръбско-гръцки съюз, а енергийните проекти имали за цел тотално подчинение на Република Македония.\r\n\tВ разкритите документи подробно се описва и дейността на сръбските агенти в Република Македония и по-специално на скандалния дипломат Горан Живайлевич /служител на сръбските спецслужби БИА, бел.ред./, лидерът на сръбската партия в Македония Иван Стоилкович, както и на депутата от партията на сръбския президент Александър Вучич Мирослав Лазански.", "date": "2017.08.22", "title": "Дипломатическият скандал между Белград и Скопие продължава"}
{"url": "http://www.mediapool.bg/teroristite-ot-katalunya-sa-gotvili-mnogo-po-silni-udari-news268298.html", "text": "Терористичната клетка, която стои зад нападенията с автомобили в Каталуня, наистина са планирали атентати с по-голям мащаб.\r\n\tТова предположение, изказвано многократно в последните дни се потвърждава от показанията пред съдия на един от четиримата живи заподозрени участници.\r\n\tТова съобщи във вторник агенция Франс прес, като се позовава на източник от съда.\r\n\t21-годишният Мохамед Хули Шемлал потвърдил пред съдия изявленията си от ареста. Според тях клетката е подготвяла атентат с още по-голям мащаб от двете нападения в Барселона и Камбрилс, при които загинаха 15 и бяха ранени над 120 човека.\r\n\tШемлад е бил задържан в къща в град Алканар, съобщи в. \"Мундо\". През нощта на 16 срещу 17 август в сградата отекна взрив, при който той бе ранен. Според него експлозията станала, докато клетката приготвяла бомби за планирания голям атентат в Барселона.\n\n\r\n\tНападенията в каталунската столица и град Камбрилс са били извършени заради провала на първоначалния план, който терористите подготвяли няколко месеца.\r\n\tПрокурорът иска Шемлал да бъде задържан без право на освобождаване под гаранция. Решението на съда ще бъде обявено, след като и останалите трима заподозрени дадат показания.\r\n\tСледователите смятат Шемлал за ключов свидетел, защото е единственият, за когото е сигурно, че е пребивавал в къщата в Алканар и може да разкаже какво са правели там терористите, отбелязва АФП.\r\n\tДо вчера каталунската полиция не разкриваше самоличността му.\r\n\tПод отломките на къщата в Алканар полицията откри 120 газови бутилки и следи от вещества, използвани за производството на триацетонов трипероксид - взривно вещество, предпочитано от групировката \"Ислямска държава\", която пое отговорност за атентатите.", "date": "2017.08.22", "title": "Терористите от Каталуня са готвили много по-силни удари"}
{"url": "http://www.mediapool.bg/erdogan-turtsiya-nikoga-nyama-da-pozvoli-kyurdska-darzhava-v-severna-siriya-news268299.html", "text": "Турция \"никога няма да позволи\" кюрдските милиции, които тя разглежда като \"терористи\", да създадат кюрдска държава в Северна Сирия, заяви турският президент Реджеп Тайип Ердоган, цитиран от АФП.\r\n\t\r\n\tНие не позволяваме и никога няма да позволим създаване на така наречена държава от ПДС /Партията на демократичния съюз/, СЗН /Силите за защита на народа/ в Северна Сирия, посочи Ердоган в Анкара в изказване пред кметове на общини.\r\n\t \r\n\tТурция разглежда Партията на демократичния съюз и военното й крило Сили за защита на народа като разклонение в Сирия на Кюрдската работническа партия /ПКК/, обявена за терористична организация от Анкара, САЩ и ЕС.\r\n\t \r\n\tПартията на демократичния съюз провъзгласи през март 2016 г. полуавтономна администрация в Северна Сирия.\r\n\t \r\n\tСАЩ са съюзник на Силите за защита на народа в борбата срещу групировката \"Ислямска държава\" и им предоставят оръжия. Това предизвиква недоволството на Турция, която се опасява от създаване на зона под контрола на кюрдите до своята граница.\r\n\t \n\n\r\n\tАнкара заплаши многократно през последните седмици с военна намеса специално в кюрдския \"кантон\" Африн в Северозападна Сирия.\r\n\t \r\n\tТурция предприе вече сухопътна офанзива в Северна Сирия през август 2016 г. с цел да отблъсне ИД от своята граница и да попречи на сливането на различните зони, контролирани от Силите за защита на народа.\r\n\t \r\n\tКаква е тяхната цел? Да създадат терористичен коридор в Северна Сирия, който достига до Средиземно море, посочи Ердоган, като увери, че Турция ще води борба с тези \"терористични организации\" \"навсякъде, където ги срещне\".\r\n\t \r\n\tЕрдоган отправи тези послания след визита в Анкара миналата седмица на началника на генералния щаб на иранската армия генерал Мохамад Багери, която бе посветено на борбата срещу кюрдските бунтовници.\r\n\t \r\n\tНа въпрос след визитата за възможна турско-иранска операция срещу кюрдските бунтовници в Северен Ирак, Ердоган заяви, че такава възможност е \"винаги в дневния ред\".\r\n\t \r\n\tСъщевременно Турция категорично се противопоставя на референдума за независимост на Иракски Кюрдистан, насрочен за 25 септември, въпреки добрите отношения, които поддържа с иракския кюрдски лидер Масуд Барзани.", "date": "2017.08.22", "title": "Ердоган: Турция никога няма да позволи кюрдска държава в Северна Сирия"}
