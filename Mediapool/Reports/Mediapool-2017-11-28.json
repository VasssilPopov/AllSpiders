{"url": "http://www.mediapool.bg/vsichki-golemi-v-stroitelniya-bransh-igrayat-za-tunel-zheleznitsa-news272434.html", "text": "Всички големи български компании в строителния бранш, както и чуждите, които традиционно участват в търговете у нас, са подали оферти за изграждането на тунел \"Железница\" – най-голямата поръчка за тази година с индикативна стойност от 250 млн. лв.\r\n\tОбщо са подадени 28 оферти по трите обособени позиции, като най-много са за изграждането на най-дългия пътен тунел у нас – 13. Най-малко са кандидатите да строят пътя преди тунела – 7, а за този след него офертите са 8. Това стана ясно от отварянето на предложенията, съобщи Агенция \"Пътна инфраструктура\" (АПИ) във вторник.\r\n\tТунел \"Железница\" е част от магистрала \"Струма\" и се намира по средата на изграждащия се в момента участък между Благоевград и Крупник.\r\n\tТова е трета обществена поръчка за избор на изпълнители за строежа на съоръжението. Първата беше прекратена изненадващо от служебния кабинет на Огнян Герджиков, след като изчезна оферта на един от кандидатите. Вторият търг беше прекратен заради промени в тръжната документация, след обявяването на процедурата. Това стана след посещение на министри, имащи отношение към проекта, в Европейската комисия.\r\n\tСред кандидатите за изграждането на пътното съоръжение са \"Геострой\" и \"Главоболгарстрой\", които в момента строят участъка между Кресна и Сандански и предстои да бъде пуснат предсрочно до края на следващата година.\r\n\tПредложения са подали и строителите на другия изграждащ се в момента участък на магистралата - \"Агромах\", \"Хидрострой\" и \"Алве консулт\".\r\n\tОстаналите големи в бранша – \"ПСТ Холдинг\", \"Станилов\", \"Джи Пи Груп\", \"Трейс Груп Холд\", също са внесли оферти.\r\n\tСред чуждите участници са гръцката \"Актор\", италианските \"Асталди\" и \"Тодини\" и други.\r\n\tСедем са кандидатите да строят северния пътен участък преди тунела. Индикативната стойност за изграждането на 720-те метра е 33.5 млн. лв., а срокът за строителството е 600 календарни дни.\r\n\t- обединение \"Пътстрой 92 – Мостремонт\", в което участват: \"Пътстрой 92\" АД и \"Мостремонт 97\" ООД;\r\n\t- ДЗЗД \"Железница – Север\" в което участват \"ГБС Инфраструктурно строителство\" АД, \"Главболгарстрой\" АД и \"Главболгарстрой Интернешънъл\" ЕАД;\r\n\t- \"Калистратов Груп\" ООД;\r\n\t- \"Хидрострой\" АД;\r\n\t- Обединение \"Струма – Железница\", в което влизат \"Трейс Груп Холд\" АД, \"Трейс София\" ЕАД и \"Алве Консулт\" ЕООД;\r\n\t- ДЗЗД \"ОРС – М\" с участници \"Мостконсулт\" ООД, \"ОРС Инфраструктура\" ООД;\r\n\t- ДЗЗД \"АПВ Тунел Железница 1\", в което са \"Агромах\" ЕООД, \"Пътища Пловдив\" АД и \"Водно строителство – Благоевград\" АД\r\n\tНай-много предложения са подадени за изграждането на 2-километровия тунел с обслужващ път при южния портал и площадка за хеликоптери – 13. Това е и участъкът с най-висока индикативна цена – над 194 млн. лв. без ДДС. Срокът за строителство е 1060 календарни дни.\r\n\t- ДЗЗД \"Железница 2018-2020\", с участници \"Б. Ергюнлер Йол Япъ Иншаат Таахют Маденджилик Наклийеджилик Санайи Ве Тиджарет Аноним Шрикети\" АД и \"Вектор Бул\" ООД\r\n\t- \"Актор\" АД;\r\n\t- \"Доуш Иншаат Ве Тинджарет\" АД;\r\n\t- обединение \"Геопът Железница\" с участници: \"Геострой\" АД, \"Пътстрой-92\" АД и \"Биас-М\" ЕООД;\r\n\t- ДЗЗД \"АМ Струма - ОП2: Тунел Железница\", в което влизат \"Главболгарстрой\" АД и \"ГБС-Инфраструктурно строителство\" АД;\r\n\t- обединение \"Тунел Железница\" с участници \"Евро Алианс Тунели\" АД, \"ИСА-2000\" ЕООД и \"Пътпроект\" ЕООД;\r\n\t- обединение \"Тунел Железница 2017\", в което са \"Гранди Лавори Финкосит\" СПА, \"Х.С.С.\" ЕООД;\r\n\t- обединение \"АМ Струма – Тунел Железница\" с участници \"Станилов\" ЕООД, \"Инжстройинженеринг\" ЕООД и \"Логистика 21\" ЕООД;\r\n\t- \"Асталди\" АД\r\n\t- ДЗЗД \"АМ Струма тунел 2018\", в което участват \"Джи Пи Груп\" АД, \"Глобал Кънстръкшън\" ООД и \"Виа План\" ЕООД;\r\n\t- ДЗЗД \"АПВ Тунел Железница 2\" с участници \"Агромах\" ЕООД, \"Пътища Пловдив\" АД, \"Водно строителство – Благоевград\" АД, \"Оберослер Кав. Пиетро\" и \"Метропроект Прага\" АД\r\n\t- обединение \"Феростримона\", в което влизат \"Инч\" АД и \"Автомагистрали Черно море\" АД;\r\n\t- \"Тодини България\" ДЗЗД с участници \"Тодини Конструкциони Дженерале\" С.П.А. и \"Тодини България\" ООД\r\n\tОсем са постъпилите оферти за изграждането на подучастък от км 369 до км 370, чиято индикативна стойност е 22.1 млн. лв. без ДДС. Срокът за изпълнение на проектирането и строително-монтажните работи е 660 календарни дни.\r\n\t- \"Пътстрой 92\" АД;\r\n\t- \"ГБС Инфраструктурно строителство\" АД;\r\n\t- обединение ДЗЗД \"Стримон\" с участници \"Автомагистрали - Черно море\" АД и \"Ий Кей Джей България Кънсълтинг Енджиниърс\" ЕООД;\r\n\t- обединение \"Интервианова\" с участници \"БГНова\" АД, \"Интерпром\" ЕООД,\" Инженеринг Груп 04\" ЕООД, \"Хидро Консулт Инженеринг\" ЕООД;\r\n\t- обединение \"Железница 3\", в което са \"Трейс Груп Холд\" АД, \"Алве Консулт\" ЕООД;\r\n\t- обединение \"Струма Железница\" с участници \"Интегрирани Строителни Системи\" ЕООД, \"Контрас Иглесиас\" АД и \"Алве Консулт\" ЕООД;\r\n\t- \"ПСТ Груп\" ЕАД;\r\n\t- ДЗЗД \"АПВ Тунел Железница 3\" с участници \"Агромах\" ЕООД, \"Пътища Пловдив\" АД, \"Водно строителство – Благоевград\" и \"Алве Консулт\" ЕООД.", "date": "2017.11.28", "title": "Всички големи в строителния бранш играят за тунел \"Железница\""}
{"url": "http://www.mediapool.bg/v-rusiya-se-poyavi-parvoto-ubezhishte-za-geiove-lesbiyki-biseksualni-i-transseksualni-news272413.html", "text": "Никол е искал да стане жена и прекарал девет месеца затворен от родителите си, докато избяга и отиде в първото отворено в Русия убежище за хомосексуални и транссексуални.\r\n\t \r\n\t\"Когато пристигнах тук, не можех да стоя прав, мускулите ми бяха атрофирали. Борех се със себе си, с вътрешното си \"аз\", с външния си вид\", разказва Никол.\r\n\t \r\n\tНикол се представя с това женско име, но говори за себе си в мъжки род. Той взема женски хормони, а неотдавна му е направена операция за премахване на тестисите.\r\n\t \r\n\tТой е един от обитателите на първото убежище за млади ЛГБТ (лесбийки, гейове, бисексуални и транссексуални), отворено в Русия, където хомофобията често се изразява открито, особено след приемането през 2013 г. на закон, който наказва \"пропагандирането\" на хомосексуалността сред малолетни и непълнолетни.\r\n\t \r\n\tЦентърът се намира в обезопасен комплекс в покрайнините на Москва и може да приеме до 14 души. Отворен е през април, за да приеме дошли от Чечения хомосексуални след разкритията на руския опозиционен всекидневник \"Новая газета\" за тормоза над гейовете в тази силно консервативна руска кавказка република, които предизвикаха възмущение в цял свят.\r\n\t \n\n\r\n\tОт октомври обаче той приема \"всички страдащи ЛГБТ\", които са отхвърлени от семействата си или са загубили работата си или пък са били нападнати, обяснява директорката на управляващата центъра организация за подкрепа Московски център на ЛГБТ общността Олга Баранова.\r\n\t \r\n\tИдеята за убежището съществува отдавна, но набирането на средства за финансирането му става възможно благодарение на реакциите към положението на хомосексуалните в Чечения, добавя тя.\r\n\t \r\n\tОбитателите му идват от цяла Русия, а в случая на Никол - от бившата съветска кавказка република Азербайджан.\r\n\t \r\n\tНикол разказва, че семейството му го е затворило в апартамента му, когато той решил да си пусне дълга коса, която днес носи на конска опашка, и да взема женски хормони. Спомня си за мислите за самоубийство, които са го навестявали през дългите месеци на едно канапе, когато не е можел да взема тези хормони.\r\n\t \r\n\tВ крайна сметка родителите му го пускат да си върви и му помагат да си купи билет за Русия, но го предупреждават: ако някой ден се върне, ще го убият и ще се самоубият.\r\n\t \r\n\tНикол нервно изразява надежда, че ще може да се установи в Холандия. \"Трябва да претърпя още няколко операции, искам да си изградя нов живот и да получа нови документи за самоличност. Тук това не е възможно\", казва той.\r\n\t \r\n\tДруг обитател на убежището, Григорий Чибиров, идва от Владикавказ, Северна Осетия, в руската част на Кавказ.\r\n\t \r\n\t\"Тук се чувствам в безопасност, с хора като мен. Всички се държат приятелски и се подкрепяме взаимно, защото никой друг не го прави\", обяснява 22-годишният рус младеж с лакирани в синьо нокти.\r\n\t \r\n\tНапуснал е родното си място, защото родителите и братята му се срамували от сексуалната му ориентация. \"Не мога да живея там, понеже съм такъв\", казва той.\r\n\t \r\n\tПомни как е бил тормозен от най-ранна възраст. Семейството му го накарало да си обръсне главата, когато си изрусил косата. Уволняван е от няколко места и е наричан \"педал\" на улицата.\r\n\t \r\n\tГригорий се надява да се премести във Франция и да работи в модния бранш.\r\n\t \r\n\tТой не се надява страната му да стане по-толерантна. \"Може би след 50 или 100 години? Малко вероятно е да стане, докато Путин е на власт\", смята той, споменавайки закона за \"пропагандирането\" на хомосексуалността сред малолетни и непълнолетни, символ на мощното завръщане на \"традиционните ценности\", които властите насърчават през последните години.\r\n\t \r\n\tПочти никоя известна личност не афишира публично хомосексуалността си в Русия, а обществените прояви от рода на гей прайдовете системно се забраняват и разпръсват от полицията.\r\n\t \r\n\tУбежището позволява на обитателите си да престоят в него шест седмици, в стаи с по две или три легла. Получават храна, съвети и юридическа помощ.\r\n\t \r\n\tОт един месец убежището е получило 37 молби от цяла Русия, включително Москва и Арктика, далеч повече от наличните места, съобщава директорката му.\r\n\t \r\n\tЦентърът дава предимство на хора с реалистични планове за изхода на престоя си и се опитва да окаже помощ на останалите.\r\n\t \r\n\tПовечето обитатели са гейове, една четвърт са транссексуални и една пета са жени.\r\n\t \r\n\t31-годишна транссексуална обитателка Ника се надява да замине за Франция за хормонална терапия и операция. Младата жена, която също е от руския Кавказ, е била заплашвана от свои близки, но вече се чувства спокойна в убежището. \"Дава ни покрив и сигурност. Сдобих се с второ семейство\", казва тя.", "date": "2017.11.28", "title": "В Русия се появи първото убежище за гейове, лесбийки, бисексуални и транссексуални"}
{"url": "http://www.mediapool.bg/vulkanat-agung-v-indoneziya-prodalzhava-da-izrigva-news272381.html", "text": "Вулканът Агунг на индонезийския остров Бали продължи да изригва във вторник, изхвърляйки пепел на височина 4000 метра и блокирайки десетки хиляди туристи за втори пореден ден, предаде Асошиейтед прес.\r\n\t \r\n\tВластите повишиха тревогата във връзка с вулкана до най-високата степен и призоваха 100 000 души да напуснат район в радиус от 10 километра от кратера на вулкана, от който изригва лава и излиза сив и бял дим.\r\n\t \r\n\tНе е ясно колко сериозно може да стане изригването, нито колко дълго може да продължи.\r\n\t \r\n\tПри последното голямо изригване на Агунг през 1963 г. загинаха около 1100 човека.\r\n\t \n\n\r\n\tВластите наредиха международното летище на Бали да останат затворени още 24 часа заради опасения, че самолетните двигатели може да се задръстят от вулканичната пепел, която се носи над острова.\r\n\t \r\n\tГоворител на летището каза, че над 440 полета са отменени днес, засягайки около 60 000 пътници - почти колкото вчера.\r\n\t \r\n\tСпоред експерти е възможно да има по-голямо, експлозивно изригване, а може и вулканът да поддържа сегашната активност седмици наред.\r\n\t \r\n\tПрез изминалото денонощие още 29 български граждани, които са на почивка на о.Бали, са се свързали с кризисния щаб, сформиран в посолството на България в Индонезия по разпореждане на вицепремиера Екатерина Захариева. До този момент българите, които са информирали мисията ни, че се намират на острова, са 39. Сънародниците ни са в безопасност, в хотелите, в които са отседнали, информира МВнР.\r\n\t \r\n\tБългарско семейство с дете се е намирало на международното летище на острова. Консулът ни в Джакарта Александрина Гигова е оказала възможното съдействие на сънародниците ни и тази сутрин те са отпътували към летището в Сурабая (Източна Ява), откъдето ще вземат полет за България.\r\n\t \r\n\tДруги двама български граждани, чийто полет е бил отменен, също са били пренасочени към летището в Сурабая, със съдействието на консула ни в Джакарта. Те ще отпътуват към Сингапур, а оттам - за България.\r\n\t \r\n\tКонсул Гигова е в постоянна връзка с пренасочените сънародници и следи тяхното придвижване.\r\n\t \r\n\tНа втория етаж на международното летище в Бали функционира информационно бюро за гражданите на държавите членки на ЕС, където те могат да получат подробна информация за обстановката и възможностите за консулска защита. Към този момент няма български граждани, които да са потърсили съдействие от бюрото за европейски граждани на международното летище в Бали.\r\n\t \r\n\tДо този момент група от 10 български граждани, които са на почивка на острова, се беше свързала с мисията ни в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали.\r\n\t \r\n\tВъв връзка с усложнената обстановка в следствие на активността на вулкана Агунг Министерството на външните работи припомня съветите си към българските граждани, които планират пътуване до остров Бали. Препоръчва се нашите сънародници преди да предприемат пътуване предварително да се свържат с авиокомпанията и туристическата агенция, която са избрали. МВнР призовава нашите сънародници, пребиваващи и пътуващи за острова, да бъдат предпазливи, да не навлизат в определената ограничителна зона, да се осведомят предварително подробно за актуалната обстановка, да следят информацията в местните медии и да спазват стриктно указанията за безопасност на властите.\r\n\t \r\n\tМинистерството на външните работи и посолството ни в Джакарта отново призовават всички българи, намиращи се към момента на остров Бали, да се регистрират на сайта на министерството в рубриката \"Пътувам за\", като предоставят мобилен телефон, имейл и точен адрес на местопребиваване на остров Бали. Така, при необходимост, консулските ни власти ще могат да окажат своевременна помощ.\r\n\t \r\n\tБългарското посолство в Джакарта следи ситуацията на о. Бали и е в постоянен контакт с българите, за които има информация, че пребивават понастоящем в района. Кризисният щаб към мисията е на разположение на българските граждани денонощно. В случай на нужда от съдействие или необходимост от актуална информация за обстановката на о. Бали те могат да се свържат с мисията ни в Индонезия на тел. + 62 21 390 4048 или на денонощния дежурен тел.: +62 811 932200.", "date": "2017.11.28", "title": "Вулканът Агунг в Индонезия продължава да изригва"}
{"url": "http://www.mediapool.bg/papata-izbegna-da-spomene-rohingite-v-parvata-si-rech-v-mianma-news272414.html", "text": "Папа Франциск, който е на първото си посещение в Мианма, избегна да произнесе думата \"рохинги\" в речта си, въпреки че го е правил в предишни изказвания, предаде Франс прес.\r\n\t \r\n\tПрез последните месеци папата многократно говореше за тежката съдба на неговите \"братя рохинги\", използвайки забранена в Мианма дума. Над 620 000 души от тази общност избягаха в Бангладеш през последните седмици.\r\n\t \r\n\tВ речта, която произнесе в административната столица Найпидау, застанал до лидерката на Мианма Аун Сан Су Чжи, папата не спомена нито думата \"рохинги\", нито дискриминацията, на която са подложени от десетилетия, нито започналата неотдавна военна операция срещу тях, предаде Асошиейтед прес.\r\n\t \r\n\tПапа Франциск единствено заяви, че бъдещето на Мианма зависи от спазването на правата \"на всяка етническа група\". Той отбеляза, че народът на Мианма е страдал \"и продължава да страда от граждански конфликт от враждебни действия\" и настоя, че всеки, който нарича Мианма своя родина, заслужава да бъдат уважавани основните му права.\r\n\t \r\n\tБъдещето на Мианма трябва да е мир, основан на \"уважаване на достойнството и правата на всеки член на обществото, уважение към всяка етническа група и нейната идентичност\".\r\n\t \n\n\r\n\tЛидерката на Мианма Аун Сан Су Чжи благодари на папа Франциск за подкрепата за многото \"предизвикателства\", пред които е изправена страната, и определи визитата му в Мианма като знак на насърчение в момент, когато тя е подложена на международни критики заради грубите военни действия срещу мюсюлманите рохинги.\r\n\t \r\n\tВ обръщение към папа Франциск в присъствието на представители на националните власти и чуждестранни дипломати Аун Сан Су Чжи не спомена бягството на над 620 000 рохинги от щата Ракхайн в съседен Бангладеш, след като военните започнаха операции по прочистване след екстремистки нападения над полицейски участъци през август.\r\n\t \r\n\t\"Нашето правителство има за цел да подчертае и подсили нашето разнообразие, като защитава правата, насърчава толерантността и гарантира сигурността на всички\", заяви тя, цитирана от Франс прес.\r\n\t \r\n\t\"Сред многото предизвикателства, пред които е изправено нашето правителство, положението в Ракхайн привлича най-силно вниманието на света. Докато се заемаме с дългогодишни проблеми, социални, икономически и политически, които подкопават доверието и разбирателството, хармонията и сътрудничеството между различните общности в Ракхайн, подкрепата на нашия народ и на добрите ни приятели, които желаят да успеем в начинанията си, е безценна\", заяви Аун Сан Су Чжи, цитирана от Ройтерс.", "date": "2017.11.28", "title": "Папата избегна да спомене рохингите в първата си реч в Мианма"}
{"url": "http://www.mediapool.bg/dps-predlaga-antikoruptsiya-bez-borba-s-koruptsiyata-news272415.html", "text": "Карадайъ предложи да се окастри една глава от закона \n\n\r\n\t \r\n\tЛидерът на ДПС Мустафа Карадайъ внесе предложение да отпадане глава \"Девета\" от законопроекта, озаглавена \"Противодействие на корупцията чрез разкриване на прояви на лица, заемащи висши публични длъжности\".\r\n\t \r\n\tВъпросните текстове уреждат прехвърлянето на служителите от антикорупционното звено на ДАНС в бъдещия антикорупционен орган. В тази глава е регламентирано правото на бъдещата комисия да извършва проверки на високопоставени лица, да използва специални разузнавателни средства и оперативно-издирвателна дейност.\r\n\t \r\n\tБез тези текстове законопроектът на ГЕРБ се превръща от специален закон в обикновена компилация на съществуващото досега законодателство за конфискацията и борбата с конфликта на интереси.\r\n\t \r\n\tъздаването на поредния ялов безплоден орган\" и нарече проекта \"безсмислен\". БСП е против законопроекта на ГЕРБ, защото го смята за неефективен. Социалистите внесоха свой алтернативен проект, който обаче бе отхвърлен от мнозинството.\r\n\t \r\n\tАко ГЕРБ се съобрази с искането на ДПС, ще затвърди подозренията, че законът е само прах в очите на Брюксел, както и че между двете партии съществуват неформални политически договорки.\r\n\t \r\n\tГЕРБ послуша ДПС и сне защитата за подаващите сигнали за корупция \r\n\t \r\n\tПри първото четене ДПС подкрепи антикорупционния закон на ГЕРБ с аргумента, че като цяло споделя \"неговата философия\". Партията имаше само едно голямо условие – да отпадне напълно защитата за подателите на сигналите срещу публични личности. Преди първо четене ГЕРБ държаха подателите на корупционни сигнали да не носят отговорност за твърденията си пред бъдещата антикорупционна институция. Според ДПС политиците трябва да получат възможност да съдят \"клеветниците\".\r\n\t \r\n\tОт внесения доклад за приемане на антикорупционния закон на второ четене става ясно, че ГЕРБ са се съобразили с искането на ДПС за сигналите. Поправките на ГЕРБ гласят, че съдебна отговорност няма да носят само подателите на \"основателни\" сигнали, т.е. тези, които реално са разкрили корупционна схема. Проблемът е, че подателят на сигнала може да е посочил реални данни за корупция, но комисията да си затвори очите и да не направи нищо с тях. Така подателят на сигнала попада под ударите на закона и може да бъде осъден за десетки хиляди левове за непозволено увреждане, въпреки че е изпълнил гражданския си дълг.\r\n\t \r\n\tРедица организации от неправителствения сектор призоваха подателите на сигналите да се ползват със значителна степен на защита, включително от съдебно преследване. Техните имена също трябва да бъдат пазени в тайна, за да не се стига до саморазправа и демотивиране на хората да сигнализират за корупция. Очевидно тази защита ще отпадне от закона.\r\n\t \r\n\t\r\n\t \r\n\tДруга важна корекция преди второто четене на закона е внесена от \"Обединени патриоти\" и ДПС. Тя предвижда всички членове на антикорупционната комисия да бъдат предлагани и избирани от парламента. Според приетия на първо четене вариант парламентът избира само шефа на институцията, а той след това да предлага своя екип. Двете партии смятат, че този вариант е неудачен и настояват Народното събрание да има пълен контрол върху кадрите в ръководството на комисията.\r\n\t \r\n\tПо този начин се подменя оригиналният замисъл, според който депутатите \r\n\t \r\n\tПоисканите от ДПС и \"патриотите\" поправки ще легитимират политизацията на антикорупционния орган, чийто членове ще се назначават на\r\n\tпартийно-квотен принцип. Това е добре отработена практика на задкулисни пазарлъци, прилагана с назначаването на парламентарната квота във Висшия съдебен съвет и съдебния инспекторат. От тази гледна точка новият антикорупционен закон би бил значителна крачка назад, що се отнася до баланса на властите.\r\n\t \r\n\tТакъв баланс поне формално бе спазен при формирането на съществуващите антикорепционни структури, които ще бъдат инкорпорирани в новия единен орган. В Комисията за конфискация на незаконно имущество, например, председателят се назначава от премиера, трима членове - от парламента, а един - от президента. Същото е разпределението и в Комисията за разкриване на конфликта на интереси, чийто председател обаче се избира от членовете й.\r\n\t \r\n\tДа се разшири съставът на органа и обхватът на дейност\r\n\t \r\n\tОсвен това, \"Обединените патриоти\" искат членовете на ръководството на антикорупционната комисия да са деветима, а не петима. Националистите предлагат тя да прави проверки на нотариусите, съдиите по вписванията и съдебните изпълнители. Досега тези професии не бяха включени в обхвата на проектозакона за борба с корупцията.\r\n\t \r\n\tБезплатен градски транспорт за дейците от \"Антикорупция\"\r\n\t \r\n\tИначе най-любопитното предложение за промяна в проекта идва от ГЕРБ. Депутатите Данаил Кирилов  Анна Александрова и Мария Илиева настояват и служителите на антикорупционната комисия да пътуват безплатно в обществения градски транспорт. Те предлагат това да важи дори и за служителите на ДАНС, които конспиративно ще се борят с корупцията по върховете на властта.\r\n\t \r\n\tПриетият на първо четене законопроект обединява под една шапка всички структури в администрацията, които сега се занимават с превенция на корупцията и конфликта на интереси. Това са Комисията за конфискация, Комисията за разкриване на конфликта на интереси, ресорните звена в ДАНС и Сметната палата, БОРКОР.\r\n\t \r\n\tПланът е антикорупционната комисия да се превърне в нова репресивна държавна структура, която ще е четвъртият орган в държавата, който да използва специални разузнавателни средства след прокуратурата, МВР и ДАНС. Комисията ще може да ползва и всички други способи за оперативно-издирвателна дейност като изземване, белязане, наблюдение, внедряване на агенти, оперативни комбинации и пр.\r\n\t \r\n\tПредлага се комисията да започва специални проверки при несъответствия между имуществото и доходите на високопоставените служители в размер над 20 000 лв,. При несъответствие над 5000 лв случаят ще се предава на НАП. Ако комисията получи сигнал за корупционно поведение, тя ще има право да разнищи целия случай, включително чрез подслушване. След това целият казус ще се предава на прокуратурата за завеждане на дело.\r\n\t \r\n\tАдвокатурата вече обяви законопроекта на ГЕРБ за противоконституционен в частта му за конфискацията на незаконно придобитото имущество. \"Програма Достъп до информация\" и Асоциация \"Прозрачност без граници\" също обявиха, че проектите и на ГЕРБ, и на БСП, имат сериозни недостатъци.", "date": "2017.11.28", "title": "ДПС предлага \"Антикорупция\" без борба с корупцията"}
{"url": "http://www.mediapool.bg/keniya-e-na-pat-da-se-sdobie-s-dvama-prezidenti-news272417.html", "text": "Ухуру Кениата положи във вторник клетва за втори петгодишен мандат като президент на Кения, предадоха световните агенции. Церемонията се състоя на голям стадион в столицата Найроби. Кениата бе приветстван от 60 000 поддръжници. На събитието присъстваха 13 държавни и правителствени ръководители, сред които и премиерът на Израел Бенямин Нетаняху.\r\n\t\r\n\tЧасове след встъпването в длъжност на Ухуру Кениата като президент на Кения водачът на опозицията Рейла Одинга заяви, че на 12 декември и той ще положи клетва като държавен глава, предаде Франс прес.\r\n\t \r\n\t\"Ще положа клетва, тъй като съм легитимният президент\", каза Одинга пред няколкостотин привърженици, събрали се на улица в югоизточен район на столицата Найроби, и сравни бъдещата церемония с встъпването в длъжност миналата седмица на новия президент на Зимбабве Емерсън Мнангагва след принудителното оттегляне на Робърт Мугабе.\r\n\t \r\n\tОпозицията призова за мирна демонстрация днес в памет на десетките убити от полицията и от кенийски милиции по време на протестите срещу повтарянето на изборите в Кения. Демонстрантите се опитаха да влязат на стадиона, докато се провеждаше церемонията по встъпване в длъжност на Кениата, и се наложи намесата на полицията, която използва срещу тях сълзотворен газ.\r\n\t \n\n\r\n\tКризата в Кения започна, когато Върховният съд отхвърли резултатите от изборите през август, спечелени от Кениата. Аргументът беше, че е имало нередности по време на изборния процес. Насрочена беше втора дата за вота и той се състоя на 26 октомври, но беше бойкотиран от опозицията. Избирателната активност бе ниска и Кениата спечели с 98 процента от гласовете. Неговите опоненти нарекоха повторния вот \"измама\".", "date": "2017.11.28", "title": "Кения е на път да се сдобие с двама президенти"}
{"url": "http://www.mediapool.bg/bnb-proveryava-plashtaniyata-v-unikredit-bulbank-news272418.html", "text": "Българската народна банка (БНБ) прави цялостна проверка на платежните процеси в най-голямата банка у нас – УниКредит Булбанк. Това съобщиха от централната банка в отговор на въпроси на Mediapool за предприетите действия след оплакването на известния футболист Мартин Петров, че банковата му сметка в УниКредит е източена с 3.8 млн. лв. От информацията става ясно, че проверката всъщност е планова, но ще се провери и конкретният сигнал на футболиста.\r\n\tМиналата седмица в. \"Труд\" разкри, че адвокатите на бившия национал Мартин Петров  Софийска градска прокуратура за изтеглени без негово знание 3.8 млн. лв. от банковите му сметки в УниКредит. Петров се оплаква и от съмнителни действия на бивш служител на банката – жена, която в миналото е работела като негов личен банкер. Въпреки че била уволнена преди около 10 месеца, служителка продължавала да предоставя на Петров информация за неговите сметки, депозити и операции, като той подозира, че въпросните извлечения са фалшиви.\r\n\tОт централната банка допълват, че през второто полугодие на 2017 г. в Уникредит Булбанк е започнала и планова надзорна проверка за спазването на изискванията на Закона за платежните услуги и платежните системи (ЗПУПС) и подзаконовите нормативни актове по прилагането му. Въпросната проверка обаче все още не е приключила.\r\n\tВ БНБ има специално звено - \"Платежен надзор\", което има правомощия да предприема сериозни мерки срещу банки, които не спазват правилата за плащанията. На трезорите могат да бъдат издадени задължителни указания, да се изиска промяна на процедури, да се възложи извънреден одит, а също дори да се забрани извършването на платежни услуги. Възможни са и по-тежки санкции.\r\n\tЗаконът позволява и публичност на предприетите мерки, като в чл. 124, ал. 4 и чл. 125, ал. 3 от нормативния акт е записано, че \"по преценка на БНБ прилагането на надзорни мерки може да бъде направено обществено достояние\".\r\n\tИзискванията към банките и другите доставчици на платежни услуги са много сериозни, като защитата на клиента е гарантирана и в еврозаконодателството.\r\n\tБанката е тази, която трябва да докаже, че е изпълнила коректно дадена платежна операция и че има съгласие на титуляра, става ясно още от отговорите на БНБ.\r\n\t\"Когато ползвателят на платежна услуга твърди, че не е разрешавал изпълнението на платежна операция или че е налице неточно изпълнена платежна операция, доставчикът на платежната услуга носи доказателствената тежест при установяване автентичността на платежната операция, нейното точно регистриране, осчетоводяването, както и за това, че операцията не е засегната от друг недостатък. В случай на неразрешена платежна операция доставчикът на платежни услуги носи отговорност пред клиента освен ако платецът (най-вероятно се има предвид ползвателят на услугата, тоест клиентът, б. р.) е действал чрез измама или не е изпълнил едно или повече от задълженията си по чл. 53 от ЗПУПС умишлено или поради груба небрежност\", посочват още от централната банка.\r\n\tТова на практика означава, че освен ако не се докаже, че клиентът е действал чрез измама, банката ще трябва да възстанови парите му.", "date": "2017.11.28", "title": "БНБ проверява плащанията в УниКредит Булбанк"}
{"url": "http://www.mediapool.bg/v-zheneva-zapochva-osmiyat-krag-ot-pregovori-za-siriya-news272419.html", "text": "\"Вашингтон пост\": \"Една прегръдка, която казва много за ситуацията в Сирия\" \r\n\tС почти пълното елиминиране на групировката \"Ислямска държава\" в Сирия се възродиха и дипломатическите усилия за слагане на край на гражданската война в страната, пише в редакционна статия в. \"Вашингтон пост\" по повод новата сесия на преговорите под егидата на ООН в Женева.\r\n\t \r\n\tВ коментара си вестникът обвързва и конференциите миналата седмица, на които домакини бяха Русия и Саудитска Арабия, както и последвалия едночасов телефонен разговор между президента на САЩ Доналд Тръмп и Владимир Путин.\r\n\t \r\n\tПубличните изявления и медийните информации за този разговор бяха противоречиви и объркващи. Една снимка обаче предоставя красноречиво резюме: тази с мечешката прегръдка между Путин и \"пропития с кръв сирийски диктатор Башар Асад\" от срещата им миналата седмица в Сочи, коментира американското издание.\r\n\t \r\n\tПрегръдката бе начинът, по който Путин отпразнува успешното спасяване на режима на Асад от военно поражение и серията му от победи срещу подкрепяната от Запада опозиция през последните две години. Тя също така красноречиво показва какви дипломатически цели си е поставил руският президент - да държи режима на власт за неопределено време, да осигури платформа за Русия в Близкия изток и да маргинализира САЩ, допълва \"Вашингтон пост\".\r\n\t \r\n\tЗа съжаление, пише изданието, Тръмп сякаш с радост насърчава този проект, който консолидира и окопаването на Иран в Сирия. След телефонния разговор с Путин, той ентусиазирано подкрепи плановете на руския държавен глава за преговори за нова конституция между режима на Асад и опозиционни формации. Турция и Иран застават зад руския лидер, който прие техните президенти в Сочи веднага след визитата на Асад.\r\n\t \r\n\tСаудитска Арабия също \"играе по свирката му\". Миналата седмица тя свика среща между опозиционни организации за сформиране на общ преговорен екип, след като разчисти над десет дългогодишни бунтовнически лидери, които отказваха да приемат оставането на Асад на власт, пише \"Вашингтон пост\".", "date": "2017.11.28", "title": "В Женева започва осмият кръг от преговори за Сирия"}
{"url": "http://www.mediapool.bg/kak-se-zhivee-v-sofiya-news272420.html", "text": "Тази неделя доживяхме протест срещу кметицата. Перлата в короната на Борисов, избраница от първи тур, любимка на медиите. И изведнъж - оставка. Каква неблагодарност само! Шествието, организирано от неправителствената организация \"Спаси София“, събра към двеста човека, повечето от които бяха млади хора. Вероятно те са единствените, които могат да разбият тежкия консенсус около разлагащия се труп на столицата.\r\n\tКакто през 1989 година, и сега на преден план бяха екологическите искания, които звучат най-неполитически. Страхът да бъдеш обвинен в политически искания е наследство от тоталитарната пропаганда, а г-н Борисов и верните му медии са се научили ловко да играят с него. Но разбира се, че всяко искане за оставка е политическо - просто в случая не е партийно.Софийски безумия\r\n\tБългарската столица е сред най-замърсените градове в Европа, което се дължи не на последно място на паветата, между които се събира мръсотия. Да добавим и обстоятелството, че повечето улици на София практически не се мият (за нашата мога да го кажа от лично наблюдение).\r\n\tОрганизаторите на протеста твърдят, че капката, накарала чашата да прелее, е злополучният ремонт на \"Дондуков\", преименуван във Фейсбук на булевард \"Фандъков\". Темата \"павета\" съдържа елемент на абсурдизъм - обявиха ги за културно наследство, а няма майстори, които да ги редят що-годе прилично. И затова всеки път, когато ги пренаредят, става по-лошо. Подобна настилка е подходяща за малки или пешеходни улички, не за големи транспортни артерии като \"Дондуков“, но кой да ти прави такива тънки дистинкции…\r\n\tБезумното следствие от политиката на паветата можете да усетите със седалищните си части, ако преминете по \"Иван Асен II\", превърнал се в лунен пейзаж само година след ремонта. Вярно, че едни хора, които се самонарекоха \"стари софиянци\", искаха паветата от детството си, но градоустройството все пак следва да е експертна дейност, не предизборна агитация.\r\n\tПо-тежкият проблем на \"Дондуков\" (както отбеляза арх. Попов) е липсата на всякаква стратегическа мисъл - ремонтът можеше да се използва например, за да се измести трамваят от средата на платното. Протестиращите велосипедисти пък бяха потресени от новия тип велоалеи, с които общината навярно се опитва да отчете еко-дейност. Става дума за едни гумени первазчета, с които велоалеята е отделена от платното. Върхът на глупостта е „Раковска\", където алеите са две, от двете страни. Резултатът е две в едно - сериозна опасност за велосипедистите и значително стеснено улично платно. Стратегическият размисъл би предвидил откъде докъде ще се придвижва човек с велосипед, къде би го паркирал, та да продължи с метро или влак. Тук няма нищо такова - идеята, както я разбирам, е не да се облекчи градският транспорт, а да се даде възможност на богатите обитатели на центъра да се разхождат с велосипеди. Но понеже мястото е изключително неприятно за такива разходки, велосипеди почти няма. Главното обаче не е какво казвам аз, а че протестират самите велосипедисти.София - такава, каквато я направиха\r\n\tКато споменахме транспорт, нека да попитаме и автомобилистите. Движението в София е чудовищно, още по-чудовищно обаче е това, че нищо не се предприема. Като започнем от отбиване на движението и регулиране на онези кръстовища, където сега се преминава по законите на джунглата, и стигнем до проклетите подземни паркинги около посещаваните части на града, които вече трети мандат не се строят. Чакам момента, в който изнервените автомобилисти просто ще оставят колите си в задръстването, ще хвърлят ключовете и всичко ще спре.\r\n\tОбщината се хвали с метрото. Но нека имаме предвид, че то беше започнато в началото на 1970-те от Живков, а по-късно бе реанимирано от Софиянски. Допускам, че онази частна компания работи добре под земята. Но това, което виждаме над нея, е ужасно. Някакви плексигласови, неугледни съоръжения, подходящи за провинциална автогара. Евтинджийско, грозно.\r\n\tДа говорим ли изобщо за естетическото ниво на столичния град, който наскоро съвсем сериозно претендираше за европейска културна столица? Протестирахме срещу вандалското разрушаване на паметника \"1300 години България\" и замяната му с това сувенирно лъвче, снабдено с карта на \"Велика България\" - провокация срещу съседите ни, вероятно за по-успешно европредседателство. Крайнодесните вече започнаха с факелните сборища около него - честито! Ще кажете естетиката интересува малко хора, а те няма и да вдигат много-много поглед към стъклено-металните паралелепипеди, като онова отвратително грозилище на пл. \"Македония\". И веднага ще се намерят контра-експерти, които да кажат: Въпрос на вкус, на мен пък ми харесва. Но отвъд естетическите съждения ще отбележа, че подобни мастодонти натоварват силно градското пространство, когато то не е подготвено да поеме нови обитатели и автомобили. Затова градостроителите обикновено ги изнасят извън централните градски части. Тук-там хората взеха да се усещат и да протестират срещу свещената частна строителна инициатива, бранейки жизненото си пространство. Ще стават все повече.\r\n\tВ същото време идеите на общината изглеждат все по-нелепи. Една сутрин осъмнахме със зебровидни колчета, нацвъкани направо върху разбитите тротоари. Какъв точно резултат се очаква - да ходим по-удобно по тротоарите? Ама те така ги стесниха с по 40 сантиметра; в нашия квартал вече ходим в индианска нишка. И не беше ли по-разумно да се създаде една ефикасна общинска фирма за глобяване на лошо паркиращите, която при това да дава някакъв приход на общината, наместо да си стои на нула като сегашната? Или друга тема - щяха да правят нещо за Орлов мост, обявяваха конкурси, харчиха пари и накрая нищо. Щяха да трансформират пространствата пред гарата или в трамвайното депо в места за култура - обявяваха конкурси, харчиха пари и накрая пак нищо. На метри от самата община - разбити плочки, чешмата тече, жълтите павета са в плачевно състояние, някакво бетонно ограждение спира достъпа до \"Париж“, рекламни пана доминират парламента, а централните площади са превърнати в паркинги... И ако тези теми вълнуват по-слабо обикновения гражданин, има немалко други неща, които пряко го засягат. Как може да няма места в детските градини при всичките приказки за насърчаване на раждаемостта? Докога децата ще учат на две смени, ще стават посред нощ или ще се връщат по тъмно?Няколко обяснения и най-тъжната констатация\r\n\tТук не казвам нищо неизвестно, дори не съм подхванал темата за това къде отива милиард и половина бюджет. Питам се просто защо толкова малко хора се решават да протестират. И защо толкова години вярваме, че нещата започват да се случват. Имам няколко обяснения. Първо, самата г-жа Фандъкова е медийно симпатична, умее да отклони всяка критика чрез изреждане на разни детайли и процедури. Действа терапевтично, така да се каже. Талантът на всеки управляващ е в това да разсрочва исканията, да тушира нетърпението. Второ, заплатите в София са два пъти по-високи, отколкото в провинцията, а и хората тук се сравняват не с Виена, а с Пазарджик. В резултат София е дясна, а откъм десните сериозна конкуренция засега няма. Тук има много пари, съответно и много интереси, които кооптират голяма част от експертната общност. Едни граждани казват едно, други друго, \"значи изразени бяха мнения\" - караме както си знаем.\r\n\tЗа накрая оставям най-тъжната констатация. Казвам я като \"стар софиянец“ - в смисъл, че съм наистина стар и съм роден в София. Тук няма градски дух, какъвто можеш да усетиш в Пловдив, Русе или Търново например. Повечето хора са дошли отнякъде, за да изкарват пари. Емоцията обаче са оставили в онова място, откъдето идват родителите или прародителите им и където мечтаят да се върнат след пенсия. Децата си пък подготвят за заминаване в чужбина, защото какво да правят тук. И в тази въртележка софийският живот добива усещане за временност. Както когато чакаш в задръстване, без много-много да мислиш къде точно се намираш. Именно тази временност парадоксално прави властта трайна, вечна почти.", "date": "2017.11.28", "title": "Как се живее в София?"}
{"url": "http://www.mediapool.bg/na-kakvo-da-obarnem-vnimanie-pri-izbor-na-ayurveda-klinika-news272377.html", "text": "Аюрведа терапиите стават все по-популярни по света и също така в България. Въпреки че тази медицина е на повече от 5000 г., нейните методи в момента се възраждат и доказват нейната ефективност върху здравето. Затова и понякога може да се чувстваме объркани за това как да разберем дали дадена клиника си заслужава. За тези, които не знаят древната индийска медицина Аюрведа  представлява цялостна наука за здравето. Целта на Аюрведа методите е да се постигне един баланс между тяло, ум и дух. Един от принципите на Аюрведа е, че болестите се появяват когато този баланс се наруши. Тя има доказан благоприятен ефект върху редица заболявания и едно от нейните предимства е, че нейните терапии не включват лекарствени препарати в терапиите. В Аюрведа медицина фокусът е насочен към премахването на първоизточника на здравословния проблем.\r\n\tТерапиите на Аюрведа медицина не крият никакви  странични ефекти и са подходящи както за възрастни, така и за деца. Също така не е задължително условие човек да страда от определена болест, за да си направи Аюрведа процедура. Част от терапиите на Аюрведа имат разкрасяващ, успокояващ и пречистващ токсините ефект. Има лечебни терапии както за леки здравословни проблеми, така и за по-тежки заболявания. Ако и вие сте от тези, които искат да се възползват от чудесата на тази древна индийска медицина, представяме ви няколко неща, на които да обърнете внимание, когато търсите Аюрведа център.\r\n\tТова е може би едно от най-важните неща, които да вземете под внимание при избор на Аюрведа център. Уверете се, че в избраната Аюрведа клиника работят квалифицирани Аюрведа специалисти: от доктори и терапевти, до масажисти и диетолози.  Важно условие е да имат завършено образование по Аюрведа в школа или университет за Аюрведа. Те трябва да могат да ви дадат съвети и препоръки след приключването на терапията ви за това кои здравословни навици да следвате например и насоки за начин на живот, за да се предпазите от заболявания в бъдеще.  В една клиника за лечение с например работят индийски лекари и терапевти, завършили едни от най-престижните университети за Аюрведа. В тази клиника работят опитни доктори терапевти завършили едни от най-престижните и известни Аюрведа училища и университети, като например университетът в Пуна. Те имат опит с лечението с Аюрведа в едни от най-известните клиники в Индия.\r\n\tСъщо така проверете  в интернет или направо разпитайте на място какъв опит имат лекарите и терапевтите и колко успешно например са се справяли досега с подобен здравословен проблем като вашия например. Също така, друго важно нещо е по време на престоя си в клиниката да можете лесно да комуникирате с Аюрведа доктора и той да бъде информиран относно вашето състояние и прогрес в лечението през целия период на престоя ви. Ако лекарят или терапевтът не говори български, трябва в центъра да има осигурен преводач.\r\n\tТъй като по правило Аюрведа процедурите трябва да се изпълняват в спокойна и тиха обстановка и клиентът трябва да бъде в постоянно състояние на покой, разположението на центъра е от значение. За препоръчване е да се намира сред природата. Ако пък центърът е сред градска обстановка, то стаите за терапии задължително трябва да са звукоизолирани.\r\n\tДобрият аюрведичен център трябва да е не само комфортно и модерно обзаведен, но и да разполага с нужното оборудване и козметични продукти за извършването на Аюрведа терапиите.  Обърнете внимание на качеството на продуктите. За да има една Аюрведа терапия истински ефект, в нея трябва да се използват изцяло натурални билкови продукти като например билкови прахове и масла, лечебни капки, минерални вещества. Един център, в който се използват автентични индийски лечебни продукти е . Не на последно място - хигиената. Обърнете внимание доколко тя се спазва или попитайте хора, които вече са били в избрания център.\r\n\tПроучете какви услуги се предлагат в избрания Аюрведа център. Една авторитетна Аюрведа клиника трябва да предлага богат избор от терапии и масажи и да предлага здравословен Аюрведа хранителен режим, йога часове с квалифициран инструктор. Освен това в Аюрведа лечебната програма се изготвя индивидуално за всеки клиент, тъй като всеки организъм е индивидуален. В една добра Аюрведа клиника пациентът трябва задължително да мине през преглед при лекар, за да му се определи точно здравословното състояние и да се назначи подходяща Аюрведа терапия и съответните билкови продукти според типа Доша (телесния тип).\r\n\tРазгледайте отзиви оставени от предишни посетители или евентуално попитайте познати, дали имат някаква информация за това доколко е добър лечебният център, качеството на услугата, дали персоналът е отзивчив, цялостното преживяване.", "date": "2017.11.28", "title": "На какво да обърнем внимание при избор на Аюрведа клиника"}
{"url": "http://www.mediapool.bg/bivshiyat-kmet-na-botevgrad-osrebryava-aktivi-ot-tri-mandata-news272351.html", "text": "Няма престъпление, кметът не е нарушил служебните си задължения и не е превишил властта или правата си, констатира и прокуратурата две години по-късно, прекратявайки досъдебното производство през лятото на 2017 г. Аргументите бяха, че всеки един имот е продаден на търг с решение на Общинския съвет. Кметът Георгиев добросъвестно е изпълнявал решенията на съветниците.\r\n\tТройна съдебно-оценителна експертиза установява, че осем от имотите са продадени на значително по-ниски цени от средната им пазарна им стойност. Кметът обаче не носи отговорност за това, защото не е оказвал натиск при изготвянето на оценките, които отново са одобрени от Общинския съвет, смята прокуратурата.\r\n\tПрокуратурата е установила, че в последствие купувачите са прехвърлили закупените от тях общински имоти на съпругата на Георгиев, но , е посочено още в постановлението за прекратяване на делото.\r\n\tПо тази причина не е повдигнато обвинение на Георги Георгиев, защото то не може да се основава само върху твърденията на таен свидетел.\r\n\tОсвен това сделките са станали в периода 2007 – 2009 г. и възможността за наказателно преследване е изтекла. За оценителите, изготвили оценките на имотите на значително по-ниски цени от пазарните, също е изтекъл давностния срок за носене на наказателна отговорност, установява прокуратурата.\r\n\tДавностният срок не е изтекъл само за оценката от октомври 2012 г., но , е посочено в прокурорското постановление.\r\n\tТо е обжалвано от настоящия кмет Иван Гавалюгов пред Софийския окръжен съд както е посочено в самото постановление за прекратяване на делото. От съда обаче казват, че не са компетентни и общината е трябвало да обжалва пред Апелативната прокуратура.Сега фамилия Георгиеви строи огромно имение в местността \"Камен дол\" край родното село на екскмета - Новачене. Четириетажната къща за гости е с разгърната застроена площ от 2500 кв.м. Първоначално \"Алфа Аст\" кандидатства за финансиране по Програмата за развитие на селските райони, но в последствие оттегля заявлението си, показа проверка в Държавен фонд \"Земеделие\".", "date": "2017.11.28", "title": "Бившият кмет на Ботевград \"осребрява\" активи от три мандата"}
{"url": "http://www.mediapool.bg/indiya-shte-izstrelya-parvata-si-misiya-do-slantseto-prez-2019-g-news272382.html", "text": "Индия ще изстреля първата си мисия до слънцето през 2019 г., съобщи Синхуа.\r\n\t \r\n\tГлавната цел на мисията \"Адитя-L1\" ще бъде да търси отговори на някои отдавнашни въпроси, свързани с физиката на Слънцето, каза ръководителят на Индийската организация за космически изследвания А. С. Киран Кумар.\r\n\t \r\n\tКосмическият апарат \"Адитя-L1\" ще бъде изстрелян на периодична триизмерна орбита около първата точка на Лагранж L1 на системата Слънце-Земя, откъдето ще бъдат възможни непрекъснати наблюдения на Слънцето без затъмнения. Индия вече успешно изстреля мисии до Луната и Марс.\n\n\r\n\t \r\n\tПрез февруари тази година страната постави рекорд, като изстреля едновременно 104 спътника.", "date": "2017.11.28", "title": "Индия ще изстреля първата си мисия до Слънцето през 2019 г."}
{"url": "http://www.mediapool.bg/tramp-se-izlozhi-s-neumestna-shega-pred-indianski-potomtsi-news272383.html", "text": "Президентът на САЩ Доналд Тръмп направи неуместен опит да се пошегува, като нарече Покахонтас сенаторката от Демократическата партия Елизабет Уорън пред военни ветерани от индианското племе навахо, които прие в Белия дом, съобщи АФП.\r\n\t \r\n\tНа церемония в чест на хората от племето навахо, служили в американската армия като шифровчици-преводачи през Втората световна война, Тръмп каза: \"Вие сте били тук много преди нас. Нищо, че имаме представителка в Конгреса, която - както се твърди - е там отдавна. Наричат я Покахонтас\", опита се да се пошегува Тръмп сред неловко мълчание.\r\n\t \r\n\t\r\n\t\tТой редовно отправя нападки срещу Елизабет Уорън, която нарича Покахонтас. Тя твърди, че има родствена връзка с коренното индианско население, но Тръмп възразява, че тази връзка е твърде далечна и че сенаторката я използва, за да извлича изгоди за кариерата си.\n\n\r\n\t\r\n\t\t \r\n\t\r\n\t\tНационалният конгрес на американските индианци заяви, че забележката на Тръмп е хвърлила сянка върху церемонията, чиято цел е била да се отдаде почит на приноса на военните от племето навахо за победата на американската армия в Пасифика. Те използвали своя език, за да изпращат кодирани послания, които японците не можели да дешифрират.\r\n\t\r\n\t\t \r\n\t\r\n\t\t\r\n\t\t\t\"Съжаляваме, че президентът използва името Покахонтас, за да обиди политически противник, което засенчва истинската цел на днешната церемония. Ние почитаме Покахонтас, която е героиня на своя народ - индианското племе памунки във Вирджиния. Още веднъж приканваме президента да се въздържа да използва името й по начин, опетняващ нейната памет\", каза председателят на Националния конгрес на американските индианци Джеферсън Кийл.", "date": "2017.11.28", "title": "Тръмп се изложи с неуместна шега пред индиански потомци"}
{"url": "http://www.mediapool.bg/arzhentinskata-podvodnitsa-saobshtila-za-pozhar-predi-da-izchezne-news272384.html", "text": "Аржентинската подводница, която изчезна на 15 ноември, съобщила за начало на пожар в батериите й, преди да прекъсне радиовръзката с нея, съобщиха аржентинските военноморски сили, цитирани от ДПА.\r\n\t \r\n\t\r\n\t\tКъсо съединение предизвикало дим, но нямало пламъци и пожарът бил изгасен, каза говорителят на ВМС Енрике Балби на пресконференция, предавана на живо по телевизията. Той отхвърли възможността подводницата да е била нападната, но каза, че пожар или късо съединение може бързо да са намалили запасите от кислород в подводницата \"Сан Хуан\" с 44-членен екипаж.\r\n\t\r\n\t\t \r\n\t\r\n\t\t\r\n\t\t\tГоворителят добави, че издирването продължава. 12 страни, участващи в него, сега чакат да пристигне американска миниподводница и руски съд, които могат да се потопят на дълбочина до 1000 метра, посочва ДПА.\n\n\r\n\t\t\r\n\t\t\t \r\n\t\t\r\n\t\t\tПодводницата изчезна след като отплава от южното пристанище Ушуая към базата си в Мар дел Плата.", "date": "2017.11.28", "title": "Аржентинската подводница съобщила за пожар преди да изчезне"}
{"url": "http://www.mediapool.bg/bivsh-ruski-ministar-pred-sada-pomislih-chantata-s-2-mln-za-podarak-skap-alkohol-news272386.html", "text": "Бившият руски министър на икономиката Алексей Улюкаев, който е обвинен в искане на подкуп, заяви в съда, че помислил получена от шефа на Роснефт Игор Сечин чанта с 2 милиона долара в брой за подарък във вид на скъп алкохол, съобщи Ройтерс.\r\n\t \r\n\tУлюкаев може да получи до 15 години затвор, ако бъде сметнат за виновен в получаването на парите от Сечин, който е близък съюзник на руския президент Владимир Путин.\r\n\t \r\n\tСпоред прокуратурата подкупът е бил даден на 14 ноември м.г. срещу съгласието на Улюкаев да одобри продажбата на държавната компания Башнефт на Роснефт.\n\n\r\n\t \r\n\tУлюкаев бе задържан от полицията малко след вземането на подкупа, а Путин го уволни на следващия ден.\r\n\t \r\n\t\r\n\t\tПред съда Улюкаев заяви, че помислил, че в чантата има подарък за него, но му бил заложен капан.\r\n\t\r\n\t\t \r\n\t\r\n\t\t\r\n\t\t\t\"Всичко това е предварително замислена провокация срещу мен\", заяви той.", "date": "2017.11.28", "title": "Бивш руски министър пред съда: Помислих чантата с $2 млн. за подарък скъп алкохол"}
{"url": "http://www.mediapool.bg/sindikatat-na-sveshtenitsite-prizovava-da-bade-priznata-makedonskata-tsarkva-news272387.html", "text": "Синдикатът на свещениците призовава Светият синод на Българската православна църква да признае Македонската църква като автокефална и да се определи като нейна църква-майка, заяви Христо Латинов, експерт към юридическия отдел на КТ \"Подкрепа“.\r\n\t \r\n\tТова, което се случва сега между духовния клир в двете държави, има своята предистория, заяви Латинов пред БНР.\r\n\t \r\n\tНа свое заседание късно вчера свещеническият синдикат към КТ \"Подкрепа“ е заявил своята позиция: \"Категорично свещениците в България на 100 % заявиха мнение: Българската православна църква трябва да припознае като майка-църка и да признае автокефалията на Македонската православна църква\".\n\n\r\n\t \r\n\tСпоред Христо Латинов, който е и богослов, признаването на автокефалността на Македонската църква е исторически дълг на Българската патриаршия:\r\n\t \r\n\t\"Категоричен съм, че ако Българската православна църква не направи необходимото, това е просто предателство към Българската православна църква. Част от Българската православна църква е тази архиепископия. В същото време аз съм абсолютно убеден, че Цариградската патриаршия би била благосклонна и Македонската църква да получи своята автокефалия\", каза той. \r\n\t \r\n\tНа заседанието си вчера Светият Синод на Българската православна църква се ангажира да съдейства за установяването на канонически статут на Македонската църква.", "date": "2017.11.28", "title": "Синдикатът на свещениците призовава да бъде призната Македонската църква"}
{"url": "http://www.mediapool.bg/feisbuk-razchita-na-izkustveniya-intelekt-v-borbata-sas-samoubiystvata-news272388.html", "text": "Фейсбук обяви, че ще \"разгърне\" система с изкуствен интелект, целяща да разпознава бързо членовете на социалната мрежа, които имат самоубийствени мисли. Инициативата е с цел своевременно помагане на тези хора, съобщи АФП.\r\n\t \r\n\tТехнологията ще издирва автоматично индикации за самоубийствени мисли в посланията на потребителите, както в постваните от тях клипове във \"Facebook  live\".\r\n\t \r\n\tПри наличието на такива индикации персоналът на Фейсбук ще бъде информиран бързо, както и организациите, оказващи специализирана помощ на хората със самоубийствени мисли.\n\n\r\n\t \r\n\t\r\n\t\tСистемата с изкуствен интелект ще проучва не само посланията на членовете на мрежата, но и отговорите на техните приятели.\r\n\t\r\n\t\t \r\n\t\r\n\t\tFacebook вече е вкарал в действие средства, позволяващи на потребителите да подадат сигнал, ако смятат, че техен приятел иска да сложи край на дните си, но системата с изкуствен интелект ще позволи да се подава по-бързо информация за такива хора и дори да се откриват сигнали, които членовете на мрежата може и да не са забелязали.\r\n\t\r\n\t\t \r\n\t\r\n\t\tСлед тестов период в САЩ Фейсбук ще разгърне системата и извън страната и накрая тя ще е достъпна навсякъде, с изключение на ЕС, казва Гай Роузън, вицепрезидент на Фейсбук, отговарящ за управлението на продуктите на компанията. Личните данни в ЕС за защитени от по-строги закони, отколкото тези в САЩ, припомня АФП.", "date": "2017.11.28", "title": "Фейсбук разчита на изкуствения интелект в борбата със самоубийствата"}
{"url": "http://www.mediapool.bg/kutev-gerb-shte-predlozhi-koalitsiya-s-bsp-i-otsega-kazvam-che-nyama-da-priemem-news272389.html", "text": "Рано или късно ще се стигне и до това ГЕРБ да предложи коалиция с БСП, отсега казвам – няма да приемем. Това заяви депутатът от БСП Антон Кутев по повод декларацията от конгреса на ГЕРБ в неделя партията никога да не се коалира с левицата.\r\n\t”Ние не искаме да влизаме в коалиция с вас. Това означава, че взимаме предвид избора на хората. Когато ляво и дясно се слеят в едно правителство, единствената опозиция остава народът”, коментира Кутев пред бТВ.\r\n\tСпоред него именно това се е случило с Обединените патриоти и с ”Воля”, които по време на предизборната кампания представяха себе си като алтернатива на управлението на Бойко Борисов.\r\n\t\"В момента половината от гласовете, с които управлява ГЕРБ на практика са срещу ГЕРБ”, коментира Кутев.\r\n\tПо думите му предложението Корнелия Нинова да стане председател на Народното събрание и Деница Златева да остане министър по европредседателството в началото на правителство ”Борисов 3” са били призив за коалиция.\n\n\r\n\tТой отправи критики и към изказванията на премиера по време на конгреса относно оградата по границата.\r\n\t”Не приемам тези изказвания на премиера. Защо ако Левски може да прескочи оградата, защо въобще сте я построили? Била падала оградата, ама имало ограда”, коментира Кутев.\r\n\tСпоред него събранието на ГЕРБ е показало поглед назад, а не напред. ”Не чух какво ще правят със здравеопазването, социалната сфера, икономиката. Това е конгрес, който трябваше с единствено да преизбере лидера”, допълни той.\r\n\tНа въпрос дали БСП иска да провали европейското председателство на страната ни, Кутев отговори, че това не е повод опозицията да не се занимава с Бойко Борисов.\r\n\t”Европредседателството не е тук, за да може Борисов да покаже колко е велик. България председателства по логиката на споразумения на Европейския съюз, което не означава да го използваме, за да откраднем най-много”, каза Кутев.\r\n\tПо повод изказванията на премиера, че в парламента имало депутати, които са наркотрафиканти, Кутев отново призова Борисов да ги назове с точни имена.\r\n\t”Над 60% от твърденията на Борисов са чиста спекулация. Питам кой са наркотрафикантите и купувачите на гласове”, каза отново той.", "date": "2017.11.28", "title": "Кутев: ГЕРБ ще предложи коалиция с БСП и отсега казвам, че няма да приемем"}
{"url": "http://www.mediapool.bg/hotel-vav-varshets-beshe-evakuiran-zaradi-pozhar-news272391.html", "text": "Гостите и персоналът на хотел във Вършец бяха евакуирани заради горящи в близост бутилки, съобщи МВР.\r\n\tСигналът за инцидента е подаден около 7.40 часа във вторник сутринта в дежурната част на пожарната в Монтана. На място веднага са изпратени екипи на пожарната служба.\r\n\tПри инцидента няма пострадали. Към 8 часа пожарът е погасен и се извършва охлаждане на бутилките. По първоначални данни огънят е възникнал при прехвърляне на газ.\r\n\tРаботата по случая продължава.", "date": "2017.11.28", "title": "Хотел във Вършец беше евакуиран заради пожар"}
{"url": "http://www.mediapool.bg/vaksinite-sreshtu-grip-sa-pred-izcherpvane-news272393.html", "text": "Ваксините срещу грип са пред изчерпване, съобщи главният държавен здравен инспектор д-р Ангел Кунчев във вторник пред БНТ. Малки количества все още се намират в големите аптечни вериги.\r\n\t“Ако има нещо радостно в тази ситуация е, че се повиши броят на хората, които търсят защита посредством имунизация. Посланието е стигнало до тях“, коментира той.\r\n\tКунчев съобщи, че има удвояване в броя на хората у нас, които са се ваксинирали срещу грип тази година, но уточни, че като цяло те са далеч под средноевропейските нива и са общо около 4%.\r\n\tТой обясни, че процесът на снабдяването с ваксини е дълъг и уточни, че ако те се поръчат сега, ще са налични след година и половина. “Много се надявам, че производителите, имайки опита от тази година, за следващата ще внесат малко повече количества“, заяви той. По думите на д-р Кунчев “глад“ за ваксини има в целия свят.\r\n\t\r\n\tКъм момента в страната няма регистрирани случаи на грип, съобщи още Кунчев. ,\n\n\r\n\t\r\n\t“Миналата седмица са изолирани едва 4% положителни проби в европейски държави“, каза Кунчев и прогнозира, че е възможно тази година грипната вълна да е по-късно.\r\n\tОчакваните щамове са \"Хонг Конг\" и \"Мичиган\".", "date": "2017.11.28", "title": "Ваксините срещу грип са пред изчерпване"}
{"url": "http://www.mediapool.bg/radev-vsyako-balgarche-v-chuzhbina-tryabva-da-ima-dostap-do-balgarsko-uchilishte-news272394.html", "text": "При срещата си с българската общност в Кипър президентът Румен Радев, който е на официално посещение там, заяви, че е необходимо всяко българско дете в чужбина да има достъп до българско училище. Държавния глава оцени високо усилията на българите, благодарение на които са отворени десет български съботно-неделни училища в Кипър, извършват се богослужения на български език в местна църква, развива се българската журналистика и е създаден български театър.\r\n\tРумен Радев посочи още, че българската диаспора в Кипър се ползва с изключително доверие в страната. По думите му тя се интегрира толкова добре благодарение на позитивното си отношение към кипърската държава и граждани. Срещата със сънародниците се проведе в кметство Лакатамия, където по-рано държавният глава участва в церемония по откриването на улица, носеща името на Васил Левски.\r\n\tПо време на дискусията с представителите на българската общност бяха обсъдени теми, свързани с подобряването на възможностите за образование и интеграция на българите в чужбина и защитата на правата им както от българските, така и от чуждестранните институции. Акценти в разговора бяха перспективите за кандидатстване на нашите сънародници в български университети, както и възможностите страната ни да подкрепя изкуството, науката и журналистиката, създавани от българи в чужбина.", "date": "2017.11.28", "title": "Радев: Всяко българче в чужбина трябва да има достъп до българско училище"}
{"url": "http://www.mediapool.bg/kabinetat-predlaga-izvestniya-gastroenterolog-prof-krum-katsarov-za-orden-stara-planina-news272395.html", "text": "Правителството предлага на президента да удостои с орден “Стара планина“ – втора степен водещият специалист по гастроентерология проф. Крум Кацаров за изключително големите му заслуги в областта на военномедицинското дело.\r\n\tПроф. д-р Кацаров, дмн, е завършил медицина в Медицинска академия – София през 1983 г. Има специалности по вътрешни болести, военнополева терапия, спешна медицина, гастроентерология и диетика, здравен мениджмънт. Цялата му професионална кариера е преминала в структурата на Военномедицинска академия.\r\n\tПроф. Кацаров е доайен в терапевтично-диагностичните ендоскопски процедури на заболяванията на гастроинтестиналния тракт и хепатобилиарната система. Има 142 публикации, участие в седем книги и монографии.\r\n\tВтори мандат е председател на Българското дружество по гастроентерология, секретар е на Българската асоциация на хирурзи, гастроентеролози и онколози, член е на Борда на Българското трансплантологично дружество.\r\n\tНаграждаван е с Почетния знак на Министерството на отбраната „Св. Георги“ – втора степен. Носител е и на наградата за изключителни постижения, носеща името на проф. д-р Чилов.\r\n\tПрез 2014 г. Българският лекарски съюз го избира за лекар на годината.", "date": "2017.11.28", "title": "Кабинетът предлага известния гастроентеролог проф. Крум Кацаров за орден “Стара планина“"}
{"url": "http://www.mediapool.bg/zapochva-parvoto-v-istoriyata-poseshtenie-na-balgarski-premier-v-sauditska-arabiya-news272396.html", "text": "Премиерът Бойко Борисов заминава във вторник на официално посещение в Кралство Саудитска Арабия. Посещение на толкова високо равнище се осъществява за първи път в историята на двустранните отношения, информират от пресслужбата на правителството.\r\n\t \r\n\tЦелта на визитата е засилването на икономическото и търговското сътрудничество между двете страни. Ще бъдат обсъдени въпроси в ключови сфери като сигурност, енергетика, търговия, транспорт, туризъм.\r\n\t \r\n\tВ Рияд българският министър-председател ще разговаря с Пазителя на двете Светини Негово Кралско Величество Салман бин Абдулазиз ал-Сауд. По-късно Бойко Борисов ще се срещне и с министъра на външните работи на Кралство Саудитска Арабия Адел ал-Джубейр и с министъра на енергетиката, индустрията и минералните ресурси Халид ал-Фалих.\r\n\t \r\n\tПочетен гост по време на визитата в Кралството ще бъде Симеон Сакскобургготски. В официалната делегация, придружаваща министър-председателя Бойко Борисов, са вицепремиерите Екатерина Захариева и Красимир Каракачанов, министърът на земеделието, храните и горите Румен Порожанов, министърът на транспорта, информационните технологии и съобщенията Ивайло Московски и министърът на туризма Николина Ангелкова.\n\n\r\n\t \r\n\tВъв вторник Министерският съвет одобри проекта на статут на българо-саудитска смесена междуправителствена комисия за икономическо сътрудничество. Комисията ще се състои от представители на българската и саудитската страна, съпредседатели и определени от тях секретари. Ще заседава веднъж годишно, като съпредседателите предварително ще договарят дневния ред на срещата. Комисията ще идентифицира нови възможности за сътрудничество и подобряване средата за работа между бизнес организациите на двете страни. Ще бъдат предлагани и промени в двустранната нормативна база с цел насърчаване на икономическото и инвестиционното сътрудничество.\r\n\t\r\n\tС друго решение правителството упълномощи вицепремиера и министър на външните работи да подпише споразумението между България и Саудитска Арабия за избягване на двойното данъчно облагане по отношение на данъците върху доходите и предотвратяване на отклонението от данъчно облагане, допълват от МС. Сключването на данъчна спогодба ще създаде правна база за активизиране и стимулиране на инвестиционния климат, ще допринесе за реализирането на реални и облекчени от данъчна гледна точка възможности за дружествата да осъществяват стопанска дейност в другата държава в различни икономически отрасли. Спогодбата ще позволи и на физическите лица да работят под различни правни форми на дейност - извънтрудови или трудови правоотношения.", "date": "2017.11.28", "title": "Започва първото в историята посещение на български премиер в Саудитска Арабия"}
{"url": "http://www.mediapool.bg/nominiraniyat-za-tsentralen-banker-na-sasht-podkrepya-postepenno-povishavane-na-lihvite-news272397.html", "text": "Джероум Пауел, който бе номиниран от президента Доналд Тръмп за ръководител на Управлението за федерален резерв на САЩ, подкрепя постепенното повишаване на водещите лихви. Това се посочва в публикувания късно снощи текст на изявлението, което той ще направи по-късно във вторник пред банковата комисия на Сената, предаде Асошиейтед прес.\r\n\t \r\n\tОчакваме лихвите да продължат да се повишават, заявява той.\r\n\t \r\n\tСпоред Пауел, който в момента е член на управителния съвет на централната банка, тези мерки са необходими, за да бъдат постигнати приоритетите на УФР - осигуряване на максимална заетост и стабилни цени. Той обещава също, че под негово ръководство институцията ще разгледа въпроса за намаляване на регулациите за банките, като същевременно запази основните реформи на Конгреса, насочени към предотвратяване на нова финансова криза, подобна на разразилата се през 2008 година.\r\n\t \r\n\tНа 14 декември миналата година УФР повиши водещата лихва от 0,25 - 0,5 на сто до 0,5 - 0,75 на сто. Това бе второто увеличаване на показателя от 2008 година. Като основание за решението бяха посочени повишените прогнози на централната банка за нивото на безработицата, инфлацията и растежа на брутния вътрешен продукт на САЩ през 2016 година.\r\n\t \n\n\r\n\tНа 15 март тази година лихвите бяха вдигнати още веднъж до 0,75 на сто - 1,0 на сто, а на 14 юни - до 1,0 - 1,25 на сто. Поредно повишение се очаква през декември.\r\n\t \r\n\tНа 2 ноември Тръмп номинира Пауел за председател на УФР. Решението на президента трябва да бъде одобрено от Сената.\r\n\t \r\n\tМандатът на сегашния централен банкер Джанет Йелън изтича на 3 февруари 2018 година. Миналата седмица Йелън обяви, че ще напусне централната банка, когато наследникът й встъпи в длъжност и няма да продължи да бъде член на управителния съвет на организацията, въпреки че й остават още 7 години на този пост.", "date": "2017.11.28", "title": "Номинираният за централен банкер на САЩ подкрепя постепенно повишаване на лихвите"}
{"url": "http://www.mediapool.bg/amerikanskite-kongresmeni-shte-se-obuchavat-za-predotvratyavane-na-seksualni-posegatelstva-news272398.html", "text": "Камарата на представителите на американския Конгрес ще гласува за задължително обучение на американските конгресмени срещу сексуалните посегателства. Обучението ще е и за сътрудниците на конгресмените. Така народните избраници ще последват примера на американските компании, които обучават персонала си на това какво е сексуално посегателство и как да бъде предотвратено то, предаде Франс прес.\r\n\t \r\n\tВ компаниите в САЩ от няколко десетилетия има такива обучения. Те включват онлайн въпросници, видеоклипове, лекции от адвокати, разказващи какъв законът и какво е сексуално посегателство.\r\n\t \r\n\tСпоред експерти обаче това обучение в компаниите не е много ефикасно. Идън Кинг, психоложка от университета Райс в Тексас, казва, че сексуалните посегателства са се задълбочили в компаниите, в които са повече мъжете с насадени предубеждения за превъзходството на мъжете над жените.\r\n\t \r\n\tСпоред изследване на американската Комисия за равни възможности на пазара на труда (Equal Employment Opportunity Commission) сексуалните посегателства на работното място не само, че продължават да съществуват, но размерите им са вероятно подценявани, тъй като жертвите не подават жалба, страхувайки се от репресии.\r\n\t \n\n\r\n\tГласуването за задължително обучение за конгресмените идва в момент, в който в САЩ редица политици се оказаха замесени в скандали за сексуални посетагелства.", "date": "2017.11.28", "title": "Американските конгресмени ще се обучават за предотвратяване на сексуални посегателства"}
{"url": "http://www.mediapool.bg/v-avstraliya-be-arestuvan-zapodozryan-che-planiral-atentat-v-novogodishnata-nosht-news272399.html", "text": "Двайсетгодишен мъж бе арестуван в околностите на австралийския град Мелбърн по подозрения, че планирал терористично нападение в новогодишната нощ, предаде Асошиейтед прес.\r\n\t \r\n\t\"Задържаният мъж е заподозрян, че е замесен в подготовка и планиране на терористична атака в новогодишната нощ в Мелбърн\", съобщи полицията в щата Виктория.\r\n\t \r\n\tАвстралийските власти от години се опасяват от терористични атаки и през септември 2014 г. повишиха нивото на заплахата от тероризъм. По официални данни оттогава са осуетени 13 атентата, един от които бил подготвян от Ислямска държава в центъра на Мелбърн на Коледа миналата година.\r\n\t \r\n\tАко бъде признат за виновен в подготовка на терористично нападение, заподозреният може да бъде осъден на доживотен затвор, отбелязва АП.", "date": "2017.11.28", "title": "В Австралия бе арестуван заподозрян, че планирал атентат в новогодишната нощ"}
{"url": "http://www.mediapool.bg/saad-hariri-iska-da-ostane-ministar-predsedatel-na-livan-news272400.html", "text": "Саад Харири заяви, че иска да остане министър-председател на Ливан, но решението му ще зависи развоя на дискусиите за ролята на ливанското шиитско движение Хизбула в регионалните конфликти, предаде Франс прес.\r\n\t \r\n\t\"Бих искал да остана министър-председател\", каза Харири в интервю на френската информационна телевизия Сенюз. \"Ливан има нужда от човек, способен да обединява. В годината, в която бях премиер, обединявах ливанците. Може би съм символ на стабилността\", продължи той, но добави, че проиранската групировка Хизбула, която е партньор в неговото правителство, не бива повече да се меси в делата на други арабски страни в района.\r\n\t \r\n\t\"Искам Ливан да бъде неутрален към всички конфликти. Хизбула е в Сирия, в Ирак, навсякъде, и това е заради Иран\", подчерта Харири който даде интервюто на френски език.\r\n\t \r\n\tАко Иран и Хизбула приемат неговото предложение, той ще остане на премиерския пост. Но ако откажат, той ще се оттегли. Харири добави, че диалогът с Хизбула е много позитивен.\r\n\t \n\n\r\n\tС подадената от него оставка на 4 ноември в Рияд той каза, че е искал да предизвика шок в Ливан и че е взел това решение самостоятелно, а не под натиска на Рияд. \"Всичко, което се случи там, запазвам за себе си\", продължи той.\r\n\t \r\n\t\"Водих изключително твърда политика срещу екстремистите, имах много твърда позиция против режима в Сирия. Тези хора никак не ме обичат. Но имам добри служби за сигурност, които си вършат работата\", каза Саад Харири.\r\n\t \r\n\tТой не изключи промени в правителството в близко време. \"С президента Аун ще вземем решение по този въпрос в следващите дни\", добави той.", "date": "2017.11.28", "title": "Саад Харири иска да остане министър-председател на Ливан"}
{"url": "http://www.mediapool.bg/patsienti-protestiraha-sreshtu-moratoriuma-varhu-novi-lekarstva-news272406.html", "text": "Пациентска организация излезе на протест пред италианското посолство във вторник срещу готвения мораториум за финансиране от здравната каса на иновативни медикаменти през следващата година. Протестиращите са изпратили писма до посолствата на всички страни от ЕС у нас и настояват посланиците да разпространят информация в държавите си, че в България се нарушават правата на пациентите.\r\n\tЗабраната да се плащат най-новите терапии се очаква да бъде окончателно приета от депутатите тази седмица при второто четене на Закона за бюджета на здравната каса за 2018 година. Мораториумът засяга около 15 лекарства с нови молекули, които ще влязат в позитивния лекарствен списък, но няма да бъдат плащани с обществени средства.\r\n\tСтава въпрос основно за медикаменти срещу онкологични, онкохематологични и ревматологични заболявания, които са от най-ново поколение и се предписват като втора и трета линия на терапия, когато традиционното лечение не е дало резултат.\r\n\tМораториумът  досега единствено от финансовия министър Владислав Горанов и неговия бивш заместник и настоящ здравен министър Кирил Ананиев, който оглавяваше Надзорния съвет на НЗОК допреди две седмици.\r\n\tОт мярката се очаква да бъдат спестени 25-30 млн. лева, а оправданието за нейното налагане е увеличението на бюджета на НЗОК да не бъде “изядено“ от нови медикаменти и медицински дейности и да бъде финансиран по-добре сегашния пакет с услуги.\n\n\r\n\tМного от лекарствата, на които е наложен мораториум обаче, са договорили отстъпки с НЗОК, т.е. биха били по-изгодни и освен това са преминали през оценка на здравните технологии, която препоръчва включването им за реимбурсиране от обществения фонд.\r\n\tДо този момент срещу тяхното заплащане не са дадени никакви допълнителни разчети или аргументи, освен механичното спестяване на средства. \r\n\t“Ще има много българи, които ще напуснат България като здравни мигранти по простата причина, че няма да бъдат лекувани“, коментира по време на протеста Иван Димитров от Българския пациентски форум. Възможно е действително  със засегнатите от мораториума медикаменти в друга европейска държава и да се наложи НЗОК да плати въпросното лечение на много по-висока цена, отколкото ако е осъществено у нас.\r\n\tСпоред Димитров с мораториума държавата иззема от лекаря преценката с какво да се лекува пациентът.\r\n\t“Всъщност държавата казва ние ще плащаме най-евтиното. А оттам нататък, който иска да се лекува с терапията, която е била досега, трябва да си ги извади и да си ги плати“, твърди Димитров.\r\n\tТова обаче не е вярно, тъй като мораториумът засяга само 15-те най-нови медикаменти, които сега влизат в позитивния списък и с които още никой не се лекува. Мораториумът не засяга нито един човек, който вече се лекува с някоя от модерните иновативни терапии, навлезли през последните години и пациентите не трябва да променят лечението си, тъй като НЗОК ще продължи да плаща тези лекарства.\r\n\tНационална пациентска организация (НПО) също обяви по-късно, че подкрепя протестите срещу мораториума. “Ако този мораториум, който е безпрецедентен за Европа, бъде гласуван и на второ четене в края на тази седмица, множество групи пациенти ще бъдат обречени да останат без лечение, което е животоспасяващо и няма алтернатива“, заявиха от организацията.\r\n\t“Като пациентска организация считаме, че от първостепенно значение е осигуряването на животоспасяващо лечение за пациентите и че е необходимо да бъдат положени всички усилия, за да не им бъде отнета възможността да водят пълноценен живот“, посочват от НПО.\r\n\t“Отнасяме се с разбиране към сложната финансова ситуация в България и отчитаме всички усилия, които се полагат за оптимизиране на бюджета на НЗОК. Приветстваме всички опити и мерки за контрол на изразходваните средства, цени на лекарствата и т.н., но искаме да подчертаем, че оптимизирането на разходите не следва да става за сметка на ограничаване достъпа до лечение, без което съществува реален риск от некачествен живот, а в много от случаите - и от фатален изход за пациентите“, заявиха още от организацията.\r\n\t“Считаме, че на този етап все още не са използвани всички механизми за оптимизиране на разходите, без това да засяга лечението на пациентите, които се нуждаят от иновативни терапии. В тази връзка още веднъж призоваваме за отпадането на мораториума, което е единственото възможно решение в полза на пациентите, решение, в унисон и с декларираната от министър-председателя Бойко Борисов позиция по време на разговора му с холандския му колега на 15 ноември, във връзка с равния достъп до лекарства за всички европейски граждани“, казаха от НПО. \r\n\tПо-късно от здравната каса заявиха, че \"НЗОК няма да допусне нито един пациент да остане без терапия и по този начин да бъде застрашен животът му, както се спекулира в някои медии. Още по-малко това да засегне здравето и живота на деца и пациенти с тежки заболявания, каквито са белодробните и онкологичните\".\r\n\tОттам припомнят, че анализ на Евростат посочва, че България е държавата в ЕС, която отделя най-голям процент от парите за здравеопазване за плащания към търговците на дребно и доставчиците на медицински стоки. \"Страната ни заделя за тази цел над 42 процента годишно от парите за здраве\", посочват от касата.\r\n\t\"Нека българските пациенти и техните близки имат доверие в НЗОК и бъдат спокойни, че институцията гарантира тяхното лечение\", заявяват от НЗОК.", "date": "2017.11.28", "title": "Пациенти протестираха срещу мораториума върху нови лекарства"}
{"url": "http://www.mediapool.bg/si-en-en-otvarna-na-napadkite-na-tramp-news272401.html", "text": "Телевизия Си Ен Ен отвърна на неспирните нападки на президента Доналд Тръмп, като излъчи видеозапис, показващ нейните репортери на опасни места по света. Водещият Улф Блицър , че въпреки обидите, \"дори и най-гласовитите критици не могат да накарат фактите да мълчат\", предаде Асошиейтед прес.\r\n\t \r\n\tОткакто е президент, Тръмп постоянно обвинява Си Ен Ен, че предава \"фалшиви новини\". В уикенда след Деня на благодарността той се нахвърли върху Си Ен Ен Интернешънъл, като написа в Туитър, че телевизията лъже и представя зле Съединените щати в света.\r\n\t \r\n\tТой отправи нападки срещу телевизията и вчера, отново в Туитър: \"Трябва да направим състезание коя от телевизиите, включително Си Ен Ен, но без Фокс, е най-безчестна, корумпирана и/ или изопачава политическото отразяване на любимия ви президент (аз). Всички те са калпави. Победителят да получи ТРОФЕЙ ЗА ФАЛШИВИ НОВИНИ!\"\r\n\t \r\n\tВ предаването \"В понеделник следобед\" Блицър каза, че репортерите на телевизията излагат живота си на опасност всеки ден в най-рисковите места по света. Той излъчи четириминутен видеозапис с откъси от репортажи на Си Ен Ен от Ирак, Сирия, Афганистан, Пуерто Рико, Северна Корея и Бангладеш, озвучен от грохот на бомби и изстрели.\n\n\r\n\t \r\n\t\"Си Ен Ен и Си Ен Ен Интернешънъл не са спонсорирани от никоя държава, самодържец или политическа организация. Въпреки постоянните критики на президента, ние неотклонно изпълняваме мисията си - свободни и независими, какъвто трябва да е печатът\", каза водещият.\r\n\t \r\n\tСлед съботния туит на Тръмп за Си Ен Ен интернешънъл, Си Ен Ен отвърна в Туитър, че \"не е работа на Си Ен Ен да представя САЩ по света. Това е ваша работа. Наша работа е да съобщаваме новините\".", "date": "2017.11.28", "title": "Си Ен Ен отвърна на нападките на Тръмп"}
{"url": "http://www.mediapool.bg/phenyan-mozhe-da-postigne-yadrenite-si-tseli-do-edna-godina-news272402.html", "text": "Северна Корея може да обяви изпълнението на целите на ядрената си програма до една година, смята южнокорейският министър на националното обединение Чхо Мьон-кьон, предаде Ройтерс.\r\n\t \r\n\t\"Експерти мислят, че на Северна Корея ще са й нужни още две до три години, но те (севернокорейците) развиват своите ядрени способности по-бързо, отколкото очаквахме и ние не можем да изключим възможността Пхенян да обяви до една година, че е реализирал напълно ядрената си програма\", каза министърът по време на медийна проява в Сеул.\r\n\t \r\n\tСъщевременно Франс прес, като се позова на японски и южнокорейски медии, предаде, че радиосигнали и задействане на радар в ракетна севернокорейска база, пораждат страхове, че Пхенян се готви за ново ракетно изпитание. Северна Корея не е извършвала ракетни изпитания от 15 септември, припомня агенцията.\r\n\t \r\n\tЯпонската агенция Киодо съобщава, че японското правителство е в състояние на готовност след регистрирането на радиосигнали. Агенцията обаче допълва, че според друга хипотеза движението, наблюдавано в ракетната база, може да е свързано с учения на севернокорейската армия.\r\n\t \n\n\r\n\tЮжнокорейската агенция Йонхап, позовавайки се на правителствен източник, съобщава, че радар за проследяване на ракети е бил задействан в севернокорейска база, без да уточнява коя. Говорител на южнокорейското министерство на отбраната засега отказва коментар.", "date": "2017.11.28", "title": "Пхенян може да постигне ядрените си цели до една година"}
{"url": "http://www.mediapool.bg/aktivisti-na-griynpiys-proniknaha-vav-frenska-atomna-tsentrala-news272403.html", "text": "Активисти на природозащитната организация \"Грийнпийс\" проникнаха рано тази сутрин в атомна централа в Крюас-Мейс, Южна Франция, а някои от тях се провесиха на една от сградите, предаде Франс прес във вторник.\r\n\t \r\n\t\"Искаме да привлечем вниманието върху пропуските в охраняването на басейните за складиране на отработено гориво, които се проектират като обикновени сгради с ниско съпротивление. Достатъчно е да се направи дупка и да се запали горивото\", обясни активистът Яник Русле.\r\n\t \r\n\t\"В тези сгради е най-високата радиоактивност в една атомна централа, а не са достатъчно добре защитени от риска от външно нападение\", се казва в изявление на \"Грийнпийс\".\r\n\t \r\n\tНа територията на атомната централа са проникнали 22 активисти на организацията, разпределени в три екипа - един, който посрещна жандармеристите, за да обясни акцията и беше задържан, втори, който отиде към реактор номер 4 и трети при басейна за складиране на отработено ядрено гориво.\r\n\t \r\n\tАкцията е продължила около два часа.\r\n\t \n\n\r\n\tЗадържани са 22 души и се води разследване. В нито един момент ядрените инсталации не са били застрашени, съобщи администрацията на департамента Ардеш.", "date": "2017.11.28", "title": "Активисти на \"Грийнпийс\" проникнаха във френска атомна централа"}
{"url": "http://www.mediapool.bg/borisov-vidya-politicheska-ataka-v-izroveniya-pavazh-po-bul-dondukov-news272407.html", "text": "Премиерът Бойко Борисов заподозря политическа атака, конспирация и саботаж в изравянето на павета по ремонтиращия се столичен булевард \"Дондуков\", а регионалният министър Николай Нанков се оплака от фалшиви сигнали за закъсали в снега автомобили, които само отнемали ценен ресурс от екипите за поддръжка на пътищата.\r\n\tДействието се развива в края на правителственото заседание във вторник, когато Борисов отваря дума за премахната част от паважа на велоалеята по булеварда, седмици след полагането им. Преди седмица изпълнителят на ремонта \"Трейс\" обяви за  в нощта на 23 ноември, но компанията обясни, че продължават довършителните работи по трасето и трябва да се монтира отводнител по трасето на велоалеята, за да не се образуват локви.\r\n\t.\r\n\t\"Между другото, гледах клипа за протестърите, които изравят паветата по \"Дондуков“. Гледахте ли го? Облечен с жилетка като на работниците, за да не би някой, ако го види, да каже, че… , заявява Борисов на заседанието на Министерския съвет, става ясно от публикувана стенограма.\r\n\tСтоличният кмет Йорданска Фандъкова тръгва да обяснява, че това е престъпление, защото..., но е прекъсната от премиера, който посочва: \r\n\tБорисов не посочва директно от чия страна е политическата атака, а регионалният министър Николай Нанков се включва в темата ,като информира, че \"над 20 сигнала, фалшиви, имахме за закъсали автомобили и ТИР-ове\".\r\n\t\"Пращаме екипи да помагат, да се отпуши движението, оказва се, че само ги разкарваме. Това не ни е създало трудности в почистването, защото, както всички виждат, беше създадена добра организация и нямаме затворени пътища. Придвижването е при зимни условия, но не трудно. Няма бедстващи, нито закъсали в снега – проблеми създадоха недобросъвестни водачи, особено на тежкотоварни превозни средства, а не снегът. Но фалшивите сигнали, първо, че хабят ценен ресурс, отнема се време на екипите, мести се техника, която е нужна за критични участъци – демотивират се хората, които се занимават със снегопочистване\", оплаква се Нанков.\r\n\tБойко Борисов веднага се включва с думите:\r\n\tСлед което закрива правителственото заседание.", "date": "2017.11.28", "title": "Борисов видя политическа атака в изровения паваж по бул. \"Дондуков\""}
{"url": "http://www.mediapool.bg/promeni-v-brandiraneto-na-mineralnite-vodi-udryat-i-byudzheta-spored-fiskalna-otsenka-news272411.html", "text": "Оценка на въздействието на новия проект за Закон за храните в частта, засягаща минералните води и по-специално брандирането им, сочи, че ако бъдат окончателно приети, държавният бюджет ще бъде лишен от над 140 млн. лв. за три години.\r\n\tАнализът е изготвен от доц. Красен Станчев, съосновател и председател на управата на Института за пазарна икономика и управител на KC2.\r\n\tТекстовете в законопроекта за храните, които се отнасят за минералните и изворните води, бяха приети на първо четене от парламента без да имат оценка на въздействието. Такава оценка е правена за нотифицирани през 2016 г. в ЕК текстове, които обаче се различават съществено от тези в сега разглеждания документ, посочва се в информацията за изследването.\r\n\tСпоред него са застрашени преки инвестиции за близо 500 млн. лв. и над 1000 работни места в отрасъла на минералните води. Ако разпоредбите за натурални минерални и изворни води в закона за храните бъдат приети в гласувания на първо четене вид, под риск се поставят преки инвестиции в размер на около 500 млн. лв. и 1060 работни места в отрасъла. Сумарната загуба на нови инвестиции само през следващите три години възлиза на около 48 млн. лв. Загубите за държавния бюджет само за първата година се очаква да бъдат 41.9 млн. лв., а за първите три - разчетите надхвърлят 140 млн. лв. приходи за бюджета (вкл. по линия на ДДС и преки данъци).  В тригодишен план под риск са приходи от социални данъци за  23.3 млн. лв. Непреките отрицателни въздействия на законопроекта върху отрасъла ще бъдат почти двойно по-големи, сочат някои от изводите в оценката на въздействието.\r\n\t\"Фискалните ефекти от новите разпоредби задължително трябва да се вземат предвид при приемането на нови закони. Те не са пресметнати от вносителя на законопроекта. Не са анализирани и другите стопански ефекти“, коментира доц. Станчев.\r\n\tГласуваните на първо четене текстове допускат повече от един бутилировач на едно находище на натурална вода. Неточните определения в тях въвеждат нови правила в брандирането на минералните и изворните води, според които водеща роля върху етикетите ще имат източниците на бутилиране вместо досегашните добре познати търговски марки. Въвеждането на общото понятие \"извор“ вместо „находище“ за минералните води и \"подземно водно тяло“ за изворните означава, че различни бутилиращи фирми ще функционират на пазара под едно и също търговско име, припомня се в съобщението.\r\n\tАнализът на доц. Станчев показва, че това ще се отрази негативно на работата на действащите сега бутилировачи, ще забави разработването на нови находища и в крайна сметка ще постави целия отрасъл под риск.\r\n\t\"Вместо да продължи концесионирането при установените правила, което би могло да създаде възможности за разработване на повече находища, да доведе до още по-силна разпознаваемост на българските марки бутилирани води и следователно да доведе до общ обем на продажбите до около 900 млн. лв. за следващите десет години, парламентът може и вероятно ще спре развитието на сектора\", посочва се в оценката. \r\n\tСпоред нея, няма как това да не предизвика непредвидени и отрицателни въздействия за държавния бюджет заради загубата на инвестиции и на приходи от преки и косвени данъци и осигуровки. Важна последица е и реакцията на потребителите, чиито интерес и право на информиран избор, ще бъдат нарушени, смята анализаторът. \r\n\tКоличественият анализ на за сектора за бутилиране на минерални и изворни води сочи, че инвестициите на фирмите, членуващи в Асоциацията на производителите на безалкохолни напитки в България (АПБНБ), само за 2016 г. дават положителен бюджетен ефект от 85.5 млн. лв. Тези фирми представляват около 70% от сектора. Заетите в тях работници и служители през 2016 г. са 2040.\r\n\tОбщият размер на техните инвестиции за периода 2012-2016 г. е над 130 млн. лв. или средно по 26 млн. лв. на година.  За предходния период (2007-2011 г.) всички инвестиции в сектора са били средно по 40 млн. лв. на година, според цитираните в оценката данни.\r\n\tАко се включат приватизационните сделки и смяната на собствеността след това, може да се предположи, че в отрасъла са инвестирани над 1 млрд. лв. през последните 25 години. От тях вероятно половината са инвестиции в проучвания на находищата и качествата на водата, разширяване на производството и маркетинг на бутилираната вода. Другите 500 млн. лв. са инвестиции, включително чуждестранни, за придобиването на предприятията и марките.\r\n\tКогато се отчетат съотношенията между фирмите, които АПБНБ представлява, и целия отрасъл, могат да се предвидят преки и непреки въздействия от прилагането на новите разпоредби на закона за храните, ако те бъдат приети в сегашния им вариант.\r\n\tРазглежданата част от законопроекта поставя под риск не само целия сектор на бутилирани минерални и изворни води, но и икономиката, свързана с него.\r\n\tПреките и непреките въздействия след третата година  от приемането на законопроекта нарастват, като само общите загуби за фиска се очаква да надхвърлят 170 млн. лева, а като инвестиции – още над 120 млн. лв., според оценката за въздействие на законопроекта в частта за минералните води.", "date": "2017.11.28", "title": "Промени в брандирането на минералните води удрят и бюджета, според фискална оценка"}
{"url": "http://www.mediapool.bg/ima-li-napredak-v-pregovorite-za-brekzit-i-kakva-tsena-tryabva-da-plati-es-za-probiv-v-tyah-news272408.html", "text": "Европейският съюз даде на министър-председателката Тереза Мей срок до следващия понеделник да представи предложението на Великобритания за условията за развод, ако иска лидерите от ЕС да започнат преговори за бъдещо споразумение за свободна търговия другия месец.\r\n\t \r\n\tРойтерс представя във вторник в систематизиран вид ключовите точки, по които според служители и дипломати от ЕС Мей трябва да бъде готова на отстъпки, когато посети Брюксел на 4 декември.\r\n\t \r\n\tФинансово уреждане\r\n\t \r\n\tПо оценки на ЕС Великобритания би трябвало да плати около 60 милиарда евро (71 милиарда долара) за покриване на неуредени задължения при напускането си през март 2019 г. Мей обещава, че другите 27 държави няма да бъдат ощетени финансово до края на 2020 г. - намек, че Великобритания ще продължи да внася в ЕС своя сегашен дял от близо 10 милиарда евро на година през двегодишен преходен период след Брекзит.\r\n\t \n\n\r\n\tЕС иска Мей да се ангажира с плащането на справедлив дял по две големи бюджетни линии след 2020 г. - финансови средства за проекти, одобрени по време на членството на Великобритания, но все още неизплатени, и пенсии за служителите.\r\n\t \r\n\tБрюксел смята за обещаващи съобщенията в британските медии, че подкрепящите Брекзит министри на Мей са се съгласили да бъдат платени до 40 милиарда британски лири (53 милиарда долара), и иска да помогне за нагласяване на условията за плащане, за да съдейства на Мей да защити сделката. Тъй като 20 милиарда евро може да бъдат платени през преходния период и е възможно Лондон да получи отстъпка от 15 милиарда, сумата за плащане за Брекзит би могла да бъде доста по-малка от 60 милиарда.\r\n\t \r\n\tИ двете страни настояват, че все още не може да има споразумение за твърда сума. Много неща ще зависят от бъдещото развитие на икономическата ситуация. Наблюдателите обаче ще побързат да направят приблизителни изчисления. А лидерите от ЕС се готвят да накарат Мей да поеме писмен ангажимент за плащане на конкретни части от сметката, за да се избегнат пазарлъци по-нататък.\r\n\t \r\n\tПрава на гражданите\r\n\t \r\n\tВторото от трите условия, по които трябва да бъде отчетен \"достатъчен напредък\", сега може да бъде най-малко проблематично. ЕС обаче продължава да иска по-нататъшни ангажименти от Мей, че правата на гражданите на ЕС във Великобритания след Брекзит ще бъдат гарантирани не само под съдебния надзор на Великобритания, а и на ЕС - нещо, което все още може да бъде пречка за британското съгласие.\r\n\t \r\n\tДържавите членки, някои от които заемат по-твърда позиция от преговарящите в Брюксел, настояват Великобритания също така да направи отстъпки за правилата за събиране на семействата и преместването на социалните помощи.\r\n\t \r\n\tИрландската граница\r\n\t \r\n\tЕС иска повече подробности за британско обещание за избягване на \"твърда граница\" по новата сухоземна граница на остров Ирландия, която може да разруши мира в Северна Ирландия. Лондон казва, че подробностите зависят от бъдещото търговско споразумение, което ЕС няма да обсъжда, докато не постигне съгласие за достатъчен напредък. Дъблин обаче засилва оплакванията си, че уверенията за добрите намерения на Великобритания не са достатъчни.\r\n\t \r\n\tСлужители на ЕС казват, че широките възможни очертания на търговско споразумение вече са очевидни и означават, че твърда граница може да бъде избегната само ако търговските регулации останат едни и същи от двете страни. Едно от решенията може да бъде Северна Ирландия да остане в митнически съюз с ЕС. Но Великобритания и важните северноирландски парламентарни съюзници на Мей настояват да няма нови бариери между Северна Ирландия и останалата част от Великобритания.\r\n\t \r\n\tЕС казва, че тогава това означава цялото Обединено кралство да поддържа регулаторно съответствие - нещо, което поддръжниците на Брекзит не искат. Брюксел и Дъблин казват, че Северна Ирландия вече има различни правила от Великобритания.\r\n\t \r\n\tГрафик\r\n\t \r\n\tНа 6 декември, два дни след като Мей се срещне с председателя на Европейската комисия Жан-Клод Юнкер и преговарящия за Брекзит Мишел Барние, посланиците на 27-те останали държави от ЕС се събират, за да започнат да разработват заключенията за среща на върха на 14-15 декември. Те може да имат нужда от цяла седмица, за да осигурят съгласието на всички държави, че има \"достатъчен напредък\", или че няма.\r\n\t \r\n\tАко те се съгласят да продължат напред, лидерите на 27-те може да одобрят на срещата на върха официални преговорни ръководни принципи за бъдеща търговска сделка. Това обаче може да отнеме повече време. Дипломатите имат различни виждания за това дали е желателно веднага да бъдат договорени ръководни принципи.\r\n\t \r\n\tВъв всеки случай ще са необходими няколко седмици за по-нататъшни вътрешни приготовления в ЕС, преди да започнат търговски преговори.\r\n\t \r\n\tДори при достатъчен напредък подробните преговори за сделката за развод - или договора за напускане - ще продължат. Барние се надява да има текст до октомври или ноември следващата година, за да се даде време за ратификация от Европейския парламент до деня на Брекзит.\r\n\t \r\n\tЕС отговори на искането на Мей за преходен период от около две години, за да се даде време за установяване на нова търговска сделка, като каза, че Великобритания на практика може да остане в Съюза, докато плаща своите задължения и загуби гласа си по законодателството.\r\n\t \r\n\tБарние казва, че до януари 2021 г. може да бъде поставено началото на търговска сделка, ако преговорите започнат след Коледа. Много дипломати от ЕС обаче казват, че Великобритания може да има нужда от по-нататъшни преходни условия, докато бъде готова подобна сделка.", "date": "2017.11.28", "title": "Има ли напредък в преговорите за Брекзит и каква цена трябва да плати ЕС за пробив в тях?"}
{"url": "http://www.mediapool.bg/bulgaria-e-zhertva-poveche-na-propaganda-otkolkoto-na-falshivi-novini-news272392.html", "text": "България е жертва много повече на пропаганда отколкото на директни фалшиви новини. Опорните точки на проруската пропаганда гласят, че САЩ дърпат конците и на Европейския съюз, че Европа загива, а Русия е във възход и е \"пазител\" на ценностите, както и че за всички злини в България е виновен българският либерален елит. Това коментира Димитър Вацов, председател на Фондацията за социални и хуманитарни изследвания и преподавател в Нов български университет, който представи резюме от проучване по време на Медийния форум за Югоизточна Европа в София.\r\n\tИзследването констатира, че в българското публично пространство прониква не само директно поръчана от Москва пропаганда, тъй като у нас се наблюдава подобно поведение и от местни олигарси, които преследват собствени интереси.\r\n\tИма засечени и директни фалшиви новини, като коледно обръщение на Путин към българския народ и новини за друг от \"любимците\" на пропагандата у нас- милиардерът Джордж Сорос. на \"Алфа рисърч\" по поръчка на фондация \"Конрад Аденауер\", представено на медийния форум, констатира, че все по-малко българи вярват в истинска свобода на медиите. Според 67% от хората медиите не са независими, едва 10% вярват в свободното отразяване на събитията, а 24% се колебаят. Такива мнения се споделят почти без разлика от отделните възрастови групи, хората в малките и големите населени места, както и с различен образователен статус.\r\n\tБоряна Димитрова от \"Алфа рисърч\" коментира във вторник пред бТВ, че сензациите новини изместват фокуса от реалните фалшиви новини и докато хората са съсредоточени върху сензациите, фалшивите новини могат спокойно да шестват из медиите и да се приемат за истина.\r\n\tПроучването показва, че около 70% от българите са попадали на фалшива новина в медиите, но това, което всъщност е интересно, е какво разбират хората под фалшива новина. Близо 45% отговарят, че това са компромати срещу известни хора, а 35% - че става въпрос за сензации за известни хора, поясни Боряна Димитрова.\r\n\tТова означава, че хората свързват фалшивите новини с жълтото и сензационното, с онова, което излиза в жълтите медии, а не в сериозните.\r\n\tЕдва 16% посочват, че фалшивите новини са измисляне на несъществуващи събития.\r\n\t\"Нещо, което изглежда сериозно, фактологично и скучно, може да е много по-опасно от сензациите\", коментира Димитрова.\r\n\tВ страните от ЕС доверието в медиите е пряко свързано с доверието в институциите и в качеството на демокрацията, подчерта тя. Именно затова северните нации най-много вярват на големите медии в своите държави.\r\n\tБитката с фалшивите новини, продуцирани от Русия или от екстремистки организации като \"Ислямска държава\", едва ли би била продуктивна, ако се води само чрез опровержения. Причината е, че силата на дезинформацията и фалшивите новини е в тяхното количество, а не в тяхното качество, коментира във вторник Беата Биали от Центъра на НАТО за стратегически комуникации по време на Медийния форум за Югоизточна Европа в София.\r\n\tДезинформацията обаче се таргетира внимателно и се преценява по-какви точни канали да достига до целите си. Ако трябва да стигне до журналисти, например, приоритетно се използва социалната мрежа Туитър, показват наблюденията на организацията.\r\n\t\"Дезинформацията може да въздейства на поведението ни, да променя изцяло нагласите на избирателите\", каза Беата Биали.\r\n\tСред възможните мерки за борба срещу дезинформацията, тя открои опознаването на различните й тактики, необходимостта от някаква форма на регулация, която обаче да не допуска цензура, както и инвестирането в свободни независими медии. Трябва да се търси контакт със социалните мрежи, които имат отговорност за съдържанието, което публикуват на платформите си, заяви Беата Биали. Тя повтори, че каквито и мерки за регулация да се обсъждат, те не трябва да стигат до цензура, но пък потребителите трябва да имат сигурен интернет.\r\n\tДраган Секуловски, който оглавява на Асоциацията на журналистите в Македония, посочи от своя страна, че в неговата страна вече се е стигнало по-далеч от фалшивите новини. Вече има фалшиви експерти, фалшиви медии, фалшиви предизборни проучвани, а политици от най-високо ниво създават фалшиви новини. Освен това и самата държава въздейства на медиите с обществените средства, които достигат до тях.\r\n\tТой припомни, че докато България е на дъното по медийна свобода в ЕС, то Македония е на последните места в цяла Европа.\r\n\tЗа да се излезе от тази ситуация, са възможни няколко мерки. Според него трябва да се заложи на достоверните медии, като в това отношение ключова роля имат обществените медии. Трябва да се работи и за повишаване на медийната грамотност, а държавите трябва да прекратят опитите да въздействат на медиите.", "date": "2017.11.28", "title": "България е жертва повече на пропаганда, отколкото на фалшиви новини"}
{"url": "http://www.mediapool.bg/ekozashtitnitsi-obyaviha-vtoriya-lift-v-bansko-za-pretekst-za-masovi-stroezhi-i-sech-news272409.html", "text": "Документ от съдебното дело срещу решение на екоминистерството новият план за управление на националния парк \"Пирин\" да не минава задължителна екооценка показва за пореден път, че исканията за \"втора кабинка на Банско“ са само претекст за масови строежи и сеч на гори в защитената територия. Това заявиха от екокоалицията \"За да остане природа в България\", според която всички действия на правителството и концесионера на ски зоната \"Банско\" – \"Юлен\", целят не само \"една кабинка“ а  нова голяма ски зона в парка с 333 км писти и 113 км съоръжения.\r\n\tТова е мащабно разширяване на ски зона \"Банско“ – от Предела, през Кулиното и Банско, до Добринище през защитените явно само на хартия вековни гори на Национален парк \"Пирин“, посочват от \"За да остане природа в България\" в писмо от вторник.\r\n\tСпоред екоорганизацията още през 2014 г. правителството е било наясно с намерението да се построят нови 333 км писти, което е близо 5-кратно увеличение на съществуващите в парка. Тези планове са посочени в, изпратено до Министерството на околната среда и водите в края на ноември 2011 г. Документът е част от преписката по делото за необходимостта от екооценка за актуализирания план за управление на парка. Приемането му от Министерския съвет се отлага повече от година, по преди седмица вицепремиерът Валери Симеонов и екоминистърът Нено Димов обявиха, че правителството ще започне  с \"Юлен\", за да плаща концесионерът двойна такса за ползването на терени от парк \"Пирин\", срещу което ще му бъде разрешено да строи втори кабинков лифт. Двамата увериха, че инвестиционният проект ще мине екооценка и оценка за съвместимост, преди да бъде окончателно одобрен, както и че няма да се строят нови хотели, а само ски съоръжения. Отделно щял да се одобри плана за управление на \"Пирин\".\r\n\tПриродозащитниците обаче за пореден път обявиха, че подобни действия дават картбланш за забранени според екозаконодателството мащабни строежи в защитената територия и масова сеч на гори.\r\n\tСпоред тях новият план за управление на \"Пирин\", изработен с европари от свързана с \"Юлен\" фирма, \"е дълбоко порочен\". \"Той предвижда строителство върху 12.5 пъти повече площ от националния парк спрямо сега, както и сечи на горите върху 60% от територията на парка\", алармират за пореден път екозащитниците.\r\n\t\"Всякакво ново строителство на спортни съоръжения в националните паркове на България е забранено със закон. (чл. 21 от Закона за защитените територии). А тъй като изграждането на ски писти е строеж (съгласно чл.12 от Закона за устройство на територията), твърденията на екоминистъра Нено Димов, че в \"Пирин\" няма да се строи нищо друго освен ски инфраструктура са много тревожни – и заради щетите, нанесени в парк \"Пирин\" досега, и защото тези строежи са съзнателно погазване на закона\", посочва се в новото становище на \"За да остане природа...\".\r\n\t\"Разширяването на сегашната ски зона и строителството на нова противоречи и на изискванията на ЮНЕСКО, тъй като \"Пирин\" е част от Световното природно наследство. През 2010 г. ЮНЕСКО изключи ски зоната от обекта на световното наследство и я направи негова буферна зона заради унищожението, предизвикано от строителството на ски зона \"Банско\". Тогава българското правителство пое отговорността и му беше поставено условие да не допуска разширяване на съществуващата или строителство на нови ски зони в обекта на световното наследство, чиято територия обхваща Национален парк \"Пирин“, припомня организацията.\r\n\tТя се заканва да обжалва в съда всяко правителствено решение, което заплашва вековните гори и уникалните пейзажи на Национален парк \"Пирин\". Всички международни институции, които имат отношение към \"Пирин\" като ЮНЕСКО и Европейската комисия са редовно информирани, допълва коалицията, според която всякакво ново строителство няма как да започне без предварителното одобрение на премиера Бойко Борисов.\r\n\tПрипомня се още, че през последната година над 100 хиляди души от цял свят са подписаха срещу плановете за застрояване и изсичане на горите на \"Пирин\". С директен имейл всички тези хора призовават премиера Бойко Борисов да разпореди връщането на проектоплана за управление на Национален парк \"Пирин\" за основна преработка, докато не бъдат премахнати всички точки, които ще разрушат планината и поминъка на местните хора.", "date": "2017.11.28", "title": "Екозащитници обявиха втория лифт в Банско за претекст за масови строежи и сеч"}
{"url": "http://www.mediapool.bg/plovdiv-se-prevrashta-v-ikonomicheskiya-tigar-na-bulgaria-news272410.html", "text": "Пловдив е областта в България, която отбелязва най-бързо развитие в икономически и социален план в последните години. Това си личи най-вече по увеличаването на заетостта в региона. Очаква се в следващите 1-2 години регионът да \"дръпне\" още повече. Това е един от основните изводи в ежегодното изследване на Института за пазарна икономика (ИПИ) .\r\n\tПритокът на инвестиции е най-сериозният движещ фактор, от който зависи оживлението на регионите, смята икономистът от ИПИ Десислава Николова. Вероятно именно подобни процеси, особено около успешното развитие на \"Тракия икономическа зона\", са в основата на оживлението в областта.\r\n\t\"Новоразкритите работни места само в Пловдив са повече от тези в цяла Северна България\", добави Явор Алексиев от ИПИ. Според други данни на института Пловдив, наред с Плевен, са областите с най-бързо догонване на средните за страната заплати.\r\n\tИ тази година областите с най-силна икономика са София и Габрово, а техни подгласници са Варна, Стара Загора и Русе, обяви още Николова.\r\n\t\"Характерен за всички области - лидери по икономическо развитие е високият приток на инвестиции, който води до създаване на нови работни места, по-високи доходи и по-добър стандарт на живот. Обратно, в дъното по икономическо развитие, се нареждат областите Пазарджик, Видин, Сливен, Силистра и Кърджали, като общото между тях е, че всички те страдат от липса на частни инвестиции. Това, от своя страна, автоматично означава висока безработица и ограничена заетост, ниски доходи и високи нива на бедност\", добави Николова.\r\n\tОт изследването на ИПИ личи, че по време на кризата има известно забавяне на процеса по раздалечаване между регионите по показателя благосъстояние. След обръщането на цикъла към нов растеж през 2014 г. и 2015 г. обаче започва нов епизод на раздалечаване.\r\n\t \r\n\t\"Все пак, въпреки този процес на \"разпръсване” на областите, разликата в благосъстоянието между най-богатата област (столицата) и най-бедната (Сливен) през последните години се колебае около 4.5 пъти. Голямото \"отваряне на ножицата” при благосъстоянието между най-богата и най-бедната област е в периода на икономически бум до кризата. Предвид това може да се очаква, че с ускоряването на растежа разликата най-вероятно пак ще започне да расте\", посочи още Десислава Николова.\r\n\tИ в регионите все повече се усеща, че икономиката е в подем, твърдят още от ИПИ. Според икономистите за оживлението се съди от данните за заетостта и пазара на труда.\r\n\t\"През третото тримесечие има рекорден ръст на броя на заетите. Много области са достигнали вече рекордна заетост, за разлика от други без позитивни процеси като Видин, Ловеч, Монтана, Враца, Сливен, Кърджали, където има сериозна безработица. Има и общини с над 25% безработица, особено в Северозападна България и в някои смесени и погранични райони\", заяви Явор Алексиев. По думите му голям проблеми в подобни населени места е ниската трудова миграция заради лошото трудово посредничество и проблемната инфраструктура, което пречи безработните да намират работа в близки, по-добре развити региони.\r\n\tПо думите на Алексиев 70% от новите работни места са разкрити в четири области – София, София област, Пловдив и Стара Загора.\r\n\t \r\n\tСпоред ИПИ бързият ръст на заплатите, който средно за страната е към 10% на годишна база, се усеща на много места. Над 50% от високоплатените работни места – със заплата над 1000 лв., обаче са в София. От началото на годината София е единствената област с над средния за страната ръст на възнагражденията, като този процес се очаква да продължи. Видин, Силистра и Кюстендил обаче са примери за области, където заплатите се отдалечават от средната за страната.\r\n\tМежду регионите има и големи разлики в сектор \"Образование\", сочи още анализът на ИПИ. Икономистите твърдят, че делът на отпадналите се повишава в последните данни, а не намалява. През 2016 и 2017 г. пък делът на слабите оценки на матурите по български език и литература е вторият най-голям откакто се провеждат зрелостни изпити.\r\n\tЗа поредна година първенците в сектор \"Образование\" са областите Смолян, София и Велико Търново, като специално Смолян е рядко положително изключение.\r\n\t\"Смолян е ярък положителен пример за видимо подобряване на училищното образование в рамките само на няколко години. Чрез създаване на образователна общност, целенасочена работа на регионалния инспекторат по образование и директорите, въвличане на родителите, постоянен анализ и индивидуален подход към всеки ученик областта достига рекордни резултати. Така област Смолян заема първото място в категорията \"Образование” в тазгодишното издание\", посочи Зорница Славова от ИПИ. Тя даде пример, че местният регионален инспекторат е толкова деен, че е предоставил в интернет мобилен телефон за съдействие от страна на всеки от служителите си, дори и на шофьора.\r\n\tНай-сериозен фактор за отпадането на децата от училище, освен заминаването в чужбина, е семейната среда, категорична е Славова. По думите й не етносът е толкова голяма пречка в това отношение, колкото ниското образование на родителите и нежеланието им да възпитат децата си в идеята, че образованието е ценност.\r\n\tПрез последните две години се наблюдава устойчиво покачване на местните данъци, отчетоха още от ИПИ. Според икономистите причината е, че въпреки доброто икономическо развитие, почти всички общини срещат сериозни трудности да посрещнат финансовите си нужди.\r\n\tЗатова институтът силно подкрепя предлаганата от години от местната власт идея държавата да преотстъпи на общините 20 на сто от данъка върху доходите на физическите лица. Това изобщо не е толкова трудна за реализиране задача, посочи Петър Ганев от ИПИ. По думите му става дума за 634 млн. лв. (за 2018 г.), които биха отишли допълнително в общините. Това би удвоило собствения им данъчен ресурс, което означава свободни пари за инвестиции.\r\n\tСпоред Ганев преотстъпването на данъка трябва да става по прост механизъм – по ЕГН на данъкоплатеца. \"Няма лошо в това данъкоплатецът да избира къде да плаща данъка си – там, където е роден, или там, където работи\", смята икономистът.\r\n\tПо думите му най-много средства по новия механизъм би получила София – към 75 млн. лв., а също и общини с по-голяма икономическа активност като Пирдоп, Козлодуй и др. \"Това е справедливо и не неглижира проблема на изостаналите региони, към които няма пречка да продължи социалната политика на държавата за подпомагане\", посочи още Ганев.", "date": "2017.11.28", "title": "Пловдив се превръща в икономическия тигър на България"}
{"url": "http://www.mediapool.bg/za-krazhbite-v-zdraveopazvaneto-se-nakazvat-patsientite-vmesto-kradtsite-news272421.html", "text": ". С тези думи финансовият министър Владислав Горанов защити готвения мораториум върху финансирането на нови лекарства и медицински дейности от здравната каса през следващата година.\r\n\t е на път да бъде прокарана от депутатите окончателно при гласуването на второ четене на Закона за бюджета на НЗОК за 2018 година и вече е обект на критики и от страна на пациентски организации, лекари и експерти.\r\n\tОт мярката се очаква да бъдат спестени 25-30 млн. лева и тя засяга петнайсетина лекарства срещу онкологични, онкохематологични и ревматологични заболявания, които са от най-ново поколение и се предписват като втора и трета линия на терапия, когато традиционното лечение не е дало резултат.\r\n\tДори бившият здравен министър Петър Москов, който защитаваше твърди мерки за ограничаване на неефективните разходи в системата, определи мораториума като “отказ от здравна политика“.\r\n\tИ наистина подобна “забрана“, без каквито е да аргументи и разчети срещу финансирането на засегнатите лекарства и дейности, издава панически опит да се избяга от проблеми, срещу които здравната политика в последните години се е оказала безсилна и се е провалила.\n\n\r\n\tДокато мораториумът върху нови медицински дейности е отчасти оправдан като временна мярка срещу  след отмяната на Националната здравна карта в съда, при лекарствата мораториумът е признак на тотално безсилие.\r\n\tЗаравянето на главата в пясъка от страна на управляващите и здравните власти е равносилно на това собственик на магазин, в който се краде, да спре да го зарежда, защото стоката ще бъде открадната, вместо да си сложи камери или наеме охрана.\r\n\t\r\n\tНа фона на постоянните обвинения от представители на институциите в кражби, източване, паралелен износ на лекарства, лечение с  на , до момента властите не са се похвалили с нито една осуетена далавера, нито един наказан лекар, нито един прекъснат договор на НЗОК с болница, която се занимава с подобни криминални деяния.\r\n\tВъпреки всички въведени регулации в лекарствената политика през последните години, включващи допълнителни отстъпки от фармацевтичните фирми, оценка на здравните технологии, която преценява ефективността на терапиите и съотношението цена-полза преди да бъдат включени за плащане с обществени средства и др., НЗОК не може да озапти системните преразходи в бюджета си за лекарства, който догодина преминава психологическата граница от 1 млрд. лева.\r\n\tУ нас лекарствата поглъщат несъразмерно голям дял от публичните средства за здравеопазване (30%) спрямо 15-18% в ЕС, вероятно защото по отношение на достъпа до модерни лекарства страната ни се доближава най-много до останалите европейски държави за сметка на зле платените лекари и сестри и медицински дейности.\r\n\tНа този фон от мораториума се очаква да бъдат спестени 25-30 млн. лева, което е нищожна част от бюджета за лекарства, а и е доста спорно дали реално ще бъдат спестени, тъй като до момента касата не е представила никакви данни за мащабите на проблема. Например, какви са били разходите й за лекарствата с нови молекули през последните години, как са се променяли те след включването на новите лекарства, има ли действително необичаен ръст на пациентите, лекувани с тях, и ако да – на какво се дължи той – на обективни причини или нелоялни практики на лекари и болници и в крайна сметка как са противодействали контролните органи.\r\n\t\r\n\tДействително в последните години медицината прави революция с откритието на животоспасяващи терапии като безинтерфероновото лечение на Хепатит С, някои лекарства в областта на онкологията като имунотерапиите и биологичните медикаменти. Естествено между безспорно ефективните нови терапии, които правят лечими доскоро нелечими заболявания и несъмнено подобряват качеството на живот и продължителността на живота, има и недотам доказани и ефективни медикаменти, които не си струва здравните системи да плащат.\r\n\tИ там е ролята на държавата да създаде такъв механизъм от правила и регулации, които да отсеят зърното от плявата и с ограничения финансов ресурс да бъде осигурено само безспорно ефективното модерно лечение и само за хората, които реално се нуждаят от него.\r\n\tБез да се залита в прекомерно изписване на скъпи терапии, но и без достъпът до тях да бъде спиран.\r\n\tИменно в намирането на този крехък баланс, който е предизвикателство дори за най-богатите здравни системи в света, българските власти се провалят през последните години и налагането на мораториум е последната отчаяна мярка, към която прибягват.\r\n\tОтчасти проблемът с преразходите на НЗОК за лекарства се крие в системно залаганите дефицити във всеки следващ бюджет, като се предвиждат по-малко пари от реално изхарчените през предходната година. Преразходите обаче се дължат и на постоянния ръст в потреблението на нови терапии, постоянно увеличаващия се брой на лекуваните с тях, за което допринасят и маркетинговите политики на компаниите, насърчаващи по-голямата употреба на новите им медикаменти.\r\n\t\r\n\tТъй като обаче никой от тези проблеми не беше обяснен и подкрепен с данни от официалните институции, а управителят на НЗОК директно се дистанцира и обяви против мораториума върху новите лекарства, беше създадена благодатна почва са всевъзможни слухове, конспирации и обвинения в геноцид, които са много далеч от истината.\r\n\tТака например пациентски организации спекулират, че на болните ще бъде отрязан целият достъп до иновативни медикаменти и занапред НЗОК ще плаща само най-евтиното лекарство, а болните ще трябва да си сменят лечението или да доплащат за по-скъпото.\r\n\tТова обаче не е вярно, тъй като мораториумът засяга само 15-те най-нови медикаменти, които сега влизат в позитивния списък и с които още никой не се лекува. Мораториумът не засяга нито един човек, който вече се лекува с някоя от модерните иновативни терапии, навлезли през последните години, и пациентите не трябва да променят лечението си, тъй като НЗОК ще продължи да плаща тези лекарства.\r\n\tСпорната мярка трудно може да бъде квалифицирана и като “геноцид“, каквито епитети й се лепят от пациентски организации, тъй като наистина засяга много малко на брой медикаменти, предназначени за лечението на много ограничен кръг хора. За лечение на тези заболявания у нас вече има много други терапии, включително иновативни.\r\n\tТова че лекарствата са с нова молекула, не ги прави задължително “уникални“ като терапевтичен ефект, още повече че в областта на онкологията и ревматологията през последните години вече навлязоха много модерни терапии от последно поколение.\r\n\tФакт е обаче, че някои от тези лекарства са преминали през всички съществуващи законови регулации, препоръчани са за плащане от НЗОК след премината оценка на здравните технологии, договорили са отстъпки с касата и е несправедливо достъпът на пациентите до тях да бъде спиран административно с цел икономия.", "date": "2017.11.28", "title": "За кражбите в здравеопазването се наказват пациентите вместо крадците"}
{"url": "http://www.mediapool.bg/hilyadi-stolichani-bez-dostap-do-domovete-si-zaradi-obshtinsko-bezdeistvie-news272422.html", "text": "Живеещите в столичния затворен комплекс , който се намира в близост до ИКЕА, останаха без достъп до домовете си, след като единственият път до комплекса беше преграден от собственика му \"Въжени линии\" АД.\r\n\tПреградата е поставена в понеделник вечерта, а ден по-късно вече има изградена ограда. За това алармираха живеещите в комплекса с писмо до Mediapool. Те са сигнализирали за случая Столична община, полицията и прокуратурата.\r\n\tДо комплекса \"Витоша парк\", който граничи с паркинга на лифт \"Симеоново\", няма общински път. Затвореният комплекс е изграден с разрешение за строеж, издадено от главния архитект на София Петър Диков през 2006 г. Въведен е в експлоатация на базата на представяне на документ за учредено право за преминаване през имота на \"Въжени линии\" през 2010 г., докато зоната около ски лифта влезе в регулация. Десет години обаче това не се случва и няма яснота кога ще стане.\r\n\t\"Едва през тази година е започнала процедура за изработване на подробен устройствен план на зоната извън регулация. Кога ще стане той факт и кога ще има общински път до \"Витоша парк\" не мога да се ангажирам\", каза кметът на района Теодор Петков пред Mediapool. Неговата теза е, че това е гражданско-правен спор между две страни и общината няма отношение към него.\r\n\tНе така обаче мислят собствениците на жилища в затворения комплекс, както и \"Витоша ски\". Компанията не носи отговорност за проблеми с градоустройството на София, се казва в официалната позиция на \"Витоша ски\", които са собственик на \"Въжени линии\" АД.\r\n\tСтолична община е предприела стъпки за изработването на подробния устройствен план за зоната от магазин ИКЕА до бъдещата станция на метрото на околовръстното шосе на София, каза главният архитект на София Здравко Здравков пред Mediapool. Сложното проектиране и дългата съгласувателна процедура между собствениците на имоти в зоната е причина неговото изработване да продължи по-дълго време. В началото на януари ще има първо обявяване на плана, каза Здравков.\r\n\tАко няма обжалване, до края на годината той може да бъде одобрен от Столичния общински съвет и да влезе в сила, след което може да се пристъпи към изграждане на улиците в зоната. В случай, че планът бъде обжалван, практиката показва, че това ще отнеме години и никой не може да се ангажира със срок, кога ще бъдат изградени общинските улици, каза арх. Здравков.\r\n\tСтоличният кмет Йорданка Фандъкова към момента публично не е коментирала проблема.\r\n\tВ капана на живеещите в затворения комплекс \"Витоша парк\" могат да се окажат още десетки хиляди столичани, които са били подмамени да си купят имоти в лъскавите затворени комплекса в имоти извън регулация. Това признаха главният архитект Здравко Здравков и районният кмет Теодор Петков.\r\n\tВ годините на строителния бум 2006 – 2008 г. (кмет на София по това време е настоящият премиер Бойко Борисов – бел.ред.), са издадени десетки разрешения за строителство на жилищни комплекси и други сгради над околовръстното шосе в зоната между \"Резиденшънъл парк\" и разклона за Симеоново. Съгласно градоустройствения план на София тази зона е планирано да влезе в регулация.\r\n\tЗа целта е трябвало да бъде направен подробен устройствен план по реда на чл.16 от Закона за устройство на територията (ЗУТ). Това означава, че започналите да строят в имоти извън регулация предоставят на общината до 25% от терените си за прокарване на бъдещата улична регулация в квартала, обясни арх. Здравков.\r\n\tПо думите му изработването на плана се е забавило във времето заради решаването на множество сложни въпроси свързани с проектирането. Единият от тях е бил с далекопроводите. Друг със слизането на кабинковата линия до станцията на метрото. Трети с пресичането на околовръстното шосе и т.н.\r\n\tОтделно всеки един детайл от плана се е съгласувал с най-големите собственици на имоти в зоната с оглед да няма бъдещи обжалвания на плана и той да влезе по-бързо в действие, стана ясно от обясненията на арх. Здравков. По думите му планът вече е почти готов и в началото на следващата година ще бъде обявен публично.\r\n\tЗа да не се стига повече до такива критични ситуации, от стъпването си в длъжност  арх. Здравков каза, че е спрял издаването на разрешителни за строеж за \"жилища в  полето\". \"Предприех всички мерки за недопускане на подобни практики, при които сградите нямат достъп до улица\", каза арх. Здравков. Той посъветва хората, които купуват имоти, да проверяват дали жилищата са в регулация и има ли осигурен до тях път, канал и вода.\r\n\tДокато не се изградят общинските улици в зоната обаче, \"Витоша парк\" ще трябва да се разбере с \"Витоша ски\" за преминаването през имота им, за да стигнат до жилищата си, стана ясно от обясненията на главния архитект и на районния кмет.\r\n\tВ позицията на \"Витоша ски\" се казва, че са проявили толеранс от десет години, позволявайки на живущите в комплекса да преминават през парцела им. В същото време са  апелирали до Столична община и до живеещите в комплекса за трайно и законно разрешаване на проблема.\r\n\tОт \"Витоша ски\" твърдят, че дори са изградили заобиколен път като опция за излизане от ситуацията, но усилията им до момента не са срещнали разбиране от отсрещните страни.\r\n\tОт компанията обясняват, че са решили да оградят имота си с ограда, след като са се увеличили кражбите на коли от паркинга на кабинковата линия. Така чрез загражденията ще бъде спряно \"свободното и незаконно преминаване\" през частния имот.\r\n\t\"Надяваме се живущите в съседния комплекс да откликнат на нашия апел за конструктивен разговор и заедно да намерим алтернативно и напълно законно решение на създалия се проблем\", посочват от \"Витоша ски\", които са собственик на \"Въжени линии\". Официално компанията е собственост на регистрирана на Британските вирджински острови офшорка, зад която стои Цеко Минев, според публикации в пресата.\r\n\t\"Витоша ски\" няма право едностранно да прегради достъпа до единствената улица, смята  адвокат Милошева, която защитава интересите на \"Норуей рисорс груп\", собственик на 25% от затворения комплекс \"Витоша парк\". Според нея дружеството е трябвало да влезе в диалог със собствениците на жилища в комплекса и да потърси решение на този спор.\r\n\tАдвокат Милошева сравни случая с наемател на жилище, които не си плаща наема. Въпреки че жилището е твое по закон ти трябва с покана да поканиш наемателя да си плати, а ако той откаже, е нужно да се води дело и чрез съдия изпълнител недобросъвестният наемател ще бъде принуден да освободи собствения ти апартамент.", "date": "2017.11.28", "title": "Хиляди столичани без достъп до домовете си заради общинско бездействие"}
{"url": "http://www.mediapool.bg/advokaturata-sashto-atakuva-izvanredniya-spetssad-pred-ks-news272390.html", "text": "азпоредбата на чл. 73а, ал. 2 от НПК, която предвижда налагане на обезпечителна мярка за направени съдебни разноски върху гаранцията. Като противоречаща на основния закон е посочена и разпоредбата на чл. 416, ал. 5, предвиждаща насочване на изпълнението за съдебни разноски върху сумата по мярката за неотклонение \"парична гаранция\".\r\n\t\"", "date": "2017.11.28", "title": "Адвокатурата също атакува \"извънредния\" спецсъд пред КС"}
{"url": "http://www.mediapool.bg/putin-shtyal-da-obshtuva-po-nov-nachin-s-izbiratelite-v-rusiya-news272405.html", "text": "Владимир Путин ще се представи по различен начин пред избирателите в новата си кандидат-президентска кампания, заявяват източници от администрацията на държавния глава, говорили пред руското онлайн издание \"Знак\".\r\n\t \r\n\tВ навечерието на предишния президентски вот през 2012 г. от името на Путин във водещи руски медии бе публикувана серия от 7 статии. Тезисите им впоследствие бяха цитирани в публичното пространство и допълвани с коментари на политици и видни обществени дейци - това създаваше впечатление за общонародна дискусия, напомня електронният вестник, цитиран от БТА.\r\n\t \r\n\tНегов събеседник заявява, че преди новите избори идния март няма да има нищо подобно: избирателите не четат големи статии, те искат друг формат. Разглеждат се няколко варианта за кампания на Путин - публични срещи с хора от различни среди или пък серии от телевизионни интервюта, от които да се монтират клипове и да се излъчват по федералните канали и в социалните мрежи.\r\n\t \r\n\tСамият факт, че форматът се мени, ще даде положителен ефект - сега критиците няма как да твърдят, че Путин се повтаря, отбелязва политологът Абас Галямов. Това е твърде важно за един политик, който управлява почти от две десетилетия. Защото главният му враг е тъкмо усещането сред избирателите, че тоя филм вече са го гледали, казва експертът. По думите му \"винаги е по-лесно да лансираш сред масите картинка на жив човек, отколкото писмено слово. Особено щом няма толкова какво да кажеш с това слово\".", "date": "2017.11.28", "title": "Путин щял да общува по нов начин с избирателите в Русия"}
{"url": "http://www.mediapool.bg/dnsk-zapochva-proverki-na-obezopasyavaneto-na-zapochnatite-stroezhi-news272423.html", "text": "Дирекцията за национален и строителен контрол (ДНСК) започва проверки за обезопасяването на започнати, но недовършени строежи в цялата страна.\r\n\tПоводът за проверката са констатирани нарушения при обезопасяването на строежи.\r\n\tМиналата седмица откъснал се кофраж от крепежни елементи от пустеещ от години опасен строеж в широкия център на София, недалеч от болница \"Пирогов\",  на преминаващ лек автомобил и по щастлива случайност нямаше жертви.\r\n\tЗа да не се стига до тежки инциденти, началникът на ДНСК арх. Иван Несторов е издал заповед до всички началници на регионални отдели на Националния строителен контрол да бъдат извършени проверки в цялата страна. Инспекторите трябва да проверят законосъобразността на одобрените планове за безопасност и здраве и да направят проверки на място на започнатите, но невъведени в експлоатация строежи от всички категории, се казва в съобщението на ДНСК.\r\n\tВ случай че бъдат установени необезопасени строежи, трябва да се дадат предписания. Отговорните участници в строителния процес – надзорната фирма на обекта, проектантът, изготвил плана за безопасност и здраве, и строителят, трябва да изпълнят мерките в най-кратки срокове.\n\n\r\n\tДопустими мерки за допълнително обезопасяване на изоставени и пустеещи от години недовършени строежи са поставяне на предпазни мрежи по фасадите, изграждане на пешеходни проходи и навеси, монтиране на обезопасителни заграждения при отворите на шахти и стълбища, укрепване на строителни огради, е посочено в съобщението на ДНСК.\r\n\tПри констатиране на допуснати нарушения от страна на отговорните участници в строителството незабавно ще бъдат налагани глоби или имуществени санкции по реда на Закона за нарушенията и наказанията и Закона за устройство на територията, обещават от ДНСК.\r\n\tНеобходимо е техническите органи към общинските администрации, независимо от категорията на строежа, да извършват превантивен контрол, свързан с достъпа и външния вид на строителните им ограждения, посочват от ДНСК.\r\n\tЗадължително е на строителните предпазни огради на строежите да е разположена информационна табела, в която изрично да е упоменат отговорникът за безопасност, здраве и охрана на труда, напомнят от ДНСК.\r\n\tПрактиката показва, че на повечето изоставени строежи такива табели липсват.", "date": "2017.11.28", "title": "ДНСК започва проверки на обезопасяването на започнатите строежи"}
{"url": "http://www.mediapool.bg/oformya-se-predizboren-tandem-hodorkovski-sobchak-news272404.html", "text": "Руското опозиционно политическо движение \"Отворена Русия\" на бившия петролен магнат Михаил Ходорковски ще оформи на 9 декември окончателно предизборния си курс на конференция в Москва. И ще определи по-специално как да подкрепи президентската кандидатура на телевизионната водеща Ксения Собчак, пише  във вторник.\r\n\t \r\n\tСамата Собчак е говорила в клуба на \"Отворена Русия\" в Лондон, където живее лидерът на движението, и е потвърдила, че приема идеята на Ходорковски за преобразуване на Русия в парламентарна република. \"Тоест тя изпълни главното му условие\", коментира вестникът.\r\n\t \r\n\tСпоред него екипът на бившия олигарх може да подкрепи Собчак и с проекта \"Досие\", чрез който Ходорковски смята да събира и публикува компромат срещу приближени на Кремъл.\r\n\t \r\n\tАко наистина се формира тандем Собчак-Ходорковски, това може да стане истинска информационна бомба - както в Русия, така и извън страната. Най-вече заради подчертаната \"медийност на тези фигури, чиито мнения и изявления бързо се разпространяват сред публиката\", смята изданието.\r\n\t \n\n\r\n\tРазследвания, насочени срещу властта в Русия, публикува в самата федерация и критикът на Кремъл Алексей Навални. Ходорковски обаче предлага да се правят \"в разширен мащаб - вече не общоруски, а международен, да се включат в тях сериозни юристи и може би дори правоохранителни органи - естествено чуждестранни\", добавя \"Независимая газета\".", "date": "2017.11.28", "title": "Оформя се предизборен тандем Ходорковски-Собчак"}
{"url": "http://www.mediapool.bg/voennata-integratsiya-v-ramkite-na-es-ne-pritesnyava-rusiya-news272425.html", "text": "Високопоставен руски дипломат заяви днес, че не го притесняват действията на Европейския съюз за интегриране на усилията на страните членки в областта на отбраната, защото това са все още само намерения \"на думи\", а и те не изглежда да са насочени срещу Русия, съобщи Ройтерс. \r\n\t \r\n\tШефът на отдела за НАТО в руското външно министерство Кирил Логвинов говори на ежегодната Берлинска конференция по сигурността. Запитан дали е обезпокоен от споразумението между 23 страни членки на Евросъюза да си сътрудничат при финансирането на общи военни проекти и командвания, той отбеляза, че Москва приветства всякакви стъпки, насочени към обединението на Европа. \r\n\t \r\n\t\"Колкото по-добре отделните общности в Европа работят една с друга, толкова по-добре и за нас. Колкото по-бързо те заговорят в един глас, толкова по-добре и за нашите отношения с ЕС\", каза Логвинов. Той посочи, че Постоянно структурираното сътрудничество в рамките на ЕС се подготвя от десетилетия. \"Ние, разбира се, наблюдаваме какво става, но на този етап всичко е само на думи\", каза руският дипломат. \n\n\r\n\t \r\n\tПо-рано този месец 23 страни от ЕС, включително Германия и Франция, подписаха споразумение за финансиране, разработване и разполагане на въоръжени сили след британското решение за напускане на съюза. Този проект бе замислен още през 1950-те години, но Великобритания беше негов яростен противник, като казваше, че НАТО е достатъчен защитник на сигурността в Европа.\r\n\t \r\n\tВ днешното си изказване в Берлин Логвинов призова за усилия по възстановяване на доверието между европейските страни и Русия чрез диалог и военно сътрудничество. Той заяви, че трансатлантическият съюз (НАТО) е възкресил напрежението от времената на Студената война чрез разширяването си, което заплашва националната сигурност на Русия.", "date": "2017.11.28", "title": "Военната интеграция в рамките на ЕС не притеснява Русия"}
{"url": "http://www.mediapool.bg/balon-ili-probiv-bitkoinat-darzhi-tsentralnite-bankeri-nashtrek-news272412.html", "text": "Централните банкери казват, че успехът на биткойна и другите криптовалути е просто балон. Това обаче не им дава покой, тъй като тези частни валути застрашават контрола им върху банковата система и паричното предлагане, което пък може да подкопае паричната политика, използвана за управление на инфлацията.\r\n\tСлед като биткойнът мина прага от 8000 долара за първи път тази седмица и поскъпна с 50 % за осем дни, те се притесняват, че ще бъдат обвинени, ако пазарът се срине. (На 28 ноември сутринта курсът на биткойна достигна 9855 долара, според данни на Блумбърг - бел. ред.).\r\n\t \r\n\tПо тези причини няколко централни банки настояват за регулации, с които да се въведе контрол. Други дори проучват възможността за пускане на собствена дигитална валута и тестват разплащателни платформи.\r\n\t \r\n\t\"Проблемът с биткойна е, че той лесно може да се срине и централните банки може да бъдат обвинени, че не са направили нищо,\" каза пред Ройтерс Евард Новотни, управител на централната банка на Австрия и член на управителния съвет на Европейската централна банка.\r\n\t \r\n\tОпитваме да разберем дали банковата активност, отнасяща се до търговията с криптовалута, трябва да бъде по-добре регулирана, допълни той.\r\n\t \r\n\tСветовният пазар за криптовалута е на стойност 245 милиарда долара, което е малко в сравнение с трилионите долари в счетоводните баланси на японската централна банка,\n\n\r\n\tУправлението за федерален резерв (УФР) на САЩ и Европейската централна банка (EЦБ). Тези институции пускат в обращение йени, долари и евро, като създават пари в брой или като кредитират изгодно банки, какъвто е случаят с програмите им за изкупуване на облигации.\r\n\t \r\n\tКриптовалутите обаче не са централизирани. Те не минават през регулирани банки и традиционни разплащателни системи. Вместо това те често използват т.нар. блокчейн - онлайн счетоводен регистър на трансакциите, който се поддържа от мрежа анонимни компютри в интернет.\r\n\t \r\n\tТова засили притесненията във връзка с уязвимостта им от хакерски нападения, каквито имаше доста през последните месеци, а освен това и във връзка с използването на криптовалутата за финансови престъпления.\r\n\t \r\n\tПритежателите на дигитална валута имат и претенции към частна, а не държавна организация, която може да фалира или да спре да функционира.\r\n\t \r\n\tПо тези причини, както и заради това, че не са приети много масово от търговските вериги, централните банки определиха криптовалутите като рискови активи, които нямат влияние върху реалната икономика.\r\n\t \r\n\t\"Биткойнът е вид лале\", каза през септември вицепрезидентът на ЕЦБ Витор Констансиу, сравнявайки го с търговския балон в Холандия през 17-и век. \"Той е спекулативен инструмент\", допълни Констансиу.Законно платежно средство \r\n\tКитай и Южна Корея, където спекулациите с криптовалута са популярни, забраниха набирането на средства чрез генерирането на нови дигитални парични знаци, при което се продават нови единици криптовалута за финансиране на разработването на продукт.\r\n\t \r\n\tРуската централна банка обяви, че ще блокира сайтове, продаващи биткойни и конкурентните му валути, а ЕЦБ прикани евродепутатите миналата година да не се стремят да насърчават използването на виртуалните валути, тъй като по принцип това може да засегне контрола на централните банки върху паричното предлагане и инфлацията.\r\n\t \r\n\tПрез април Япония призна биткойна като законно платежно средство и одобри няколко компании, които да управляват борси за криптовалута, но постави условие те да бъдат регистрирани.\r\n\t \r\n\tЕЦБ, японската централна банка и германската централна банка вече тестват блокчейн, като признават, че методът може да има бъдеща употреба за уреждането на плащания.\r\n\t \r\n\tЯпонската централна банка миналата година създаде отдел, отговарящ за финансовите технологии, който да предлага насоки на банките, търсещи нови бизнес възможности, и се присъедини към ЕЦБ в проучването на технологиите на разпределените регистри каквато е блокчейнът. Институциите направиха заключението, че блокчейнът не е достатъчно зряла технология, която да задвижва най-големите в света разплащателни системи.Вял интерес\r\n\tДосега търговските банки не са много ентусиазирани от съществуващите дигитални валути. Електронните разплащания вече изместват парите в брой и банките са наясно с опасността, че може да изгубят бизнес, ако клиентите им решат да преминат към криптовалутите.\r\n\t \r\n\tПо тази причина швейцарският банков гигант UBS оглавява консорциум от шест банки, който се опитва да създаде собствени дигитални пари, еквивалентни на основните валути, подкрепени от централни банки.\r\n\t \r\n\tТова ще позволи на финансовите пазари по-бързо да се разплащат и да уреждат трансакции.\r\n\tТова създава рискове за централните банкери в ролята им на пазители на банковата и разплащателна система.\r\n\t \r\n\tМоже да се събудим един ден и повечето големи банки да са опустошени, а по-голяма част от тази дейност да се е преместила другаде, каза в неотдавнашно интервю президентът на регионалното подразделение на американската централна банка - Банката за федерален резерв в Сейнт Луис (щата Мисури) Джеймс Булард.\r\n\t \r\n\tТова може да доведе до финансова криза, ако регулаторите изгубят от поглед дейността, каза той.\r\n\t \r\n\tНякои централни банки като шведската Riksbank и Bank of England разглеждат също ползите от въвеждането на собствена дигитална валута.\r\n\t\r\n\tПритежателите биха имали директно претенции към централната банка - точно както е с банкнотите, но без неудобството да се складира огромно количество пари в брой.\r\n\t \r\n\tВ Швеция, където повечето разплащания в търговията са по електронен път, Riksbank каза, че проучва възможността за създаване на електронна крона за малките разплащания между клиенти, компании и властите.\r\n\t \r\n\t\"Една е-крона би дала на обществеността достъп до дигитално допълнение към парите в брой, гарантиран от държавата, а няколко доставчици на разплащателната услугата биха могли да се свържат към системата за е-крона, посочи шведската централна банка.\r\n\t \r\n\tЕдна дигитална валута на централна банка (CBDC) би могла да промени начина, по който се провежда паричната политика, като позволи на централните банки да вкарват директно ликвидност в реалната икономика, заобикаляйки финансовия сектор, ако искат да повишат инфлацията.\r\n\t \r\n\tТова може да направи паричната политика по-ефективна, според проучване на икономисти на Bank of England.\r\n\t \r\n\tМоже обаче да бъде и рисково, ако притежателите на влогове решат да превърнат банковите си депозити в пари на централната банка при една банкова криза, ускорявайки масовото теглене на депозити от търговските банки.\r\n\t \r\n\tВисокопоставен представител на японската централна банка каза в сряда, че макар технологията да революционизира банкирането, дигиталните валути няма да заменят физическите пари скоро.\r\n\t \r\n\t\"Прекалено е далечно,\" посочи в кулоарите на форум за финансовите иновации, организира от Ройтерс, Хироми Ямаока, ръководител на отдела за системите за разплащания в Bank of Japan. Тя (технологията - бел.ред.) би променила банковата система прекалено драстично, допълни той.", "date": "2017.11.28", "title": "Балон или пробив? Биткойнът държи централните банкери нащрек"}
{"url": "http://www.mediapool.bg/arestuvaniyat-bivsh-vitsepremier-na-katalunya-priema-kontrola-nad-oblastta-news272426.html", "text": "Арестуваният бивш каталунски вицепремиер Ориол Жункерас и още трима задържани членове на неговата партия Републиканска левица на Каталуня ще се съобразят с решението за установяване на контрол от централното испанско правителство върху областта, заяви днес техен адвокат, цитиран от Ройтерс.\r\n\t \r\n\tЖункерас и още седем бивши членове на областното правителство на Каталуня бяха арестувани на 2 ноември и очакват съдебен процес, след като бяха обвинени, че са участвали в незаконно обявяване на независимост от останалата част на Испания.\r\n\t \r\n\tОбвиняемите се надяват, че приемането на контрола на Мадрид върху Каталуня може да накара Върховния съд да анулира решението за задържането им и да ги освободи навреме, за да участват като кандидати на регионалните избори на 21 декември.\n\n\r\n\t \r\n\tАдвокатът каза пред Върховния съд, че обвиняемите не са съгласни с прилагането на член 155 от конституцията на Испания, по силата на който беше отнета властта на каталунското правителство, но го приемат.\r\n\t \r\n\tТова обаче не означава, че те се отказват от своите политически убеждения, заяви адвокатът им.\r\n\t \r\n\tСтремежът на Каталуня към независимост предизвика най-тежката политическа криза в Испания от прехода на страната към демокрация през 70-те години на 20 век и накара Мадрид да уволни каталунското правителство и да свика избори в областта.", "date": "2017.11.28", "title": "Арестуваният бивш вицепремиер на Каталуня приема контрола над областта"}
{"url": "http://www.mediapool.bg/nad-3000-migranti-sa-zaginali-v-sredizemno-more-ot-nachaloto-na-godinata-news272428.html", "text": "Повече от 3000 мигранти и бежанци са намерили смъртта си при опит да прекосят Средиземно море и да се доберат до европейските брегове, съобщи днес Международната организация по миграцията (МОМ), цитирана от Франс прес.\r\n\t \r\n\t\"Този праг е надхвърлен вероятно миналия уикенд, когато мигранти загинаха край бреговете на Либия\", каза на пресконференция в Женева говорителят на МОМ Джоел Милман.\r\n\t \r\n\tКъм момента загиналите, поели по един от трите известни маршрута в Средиземно море, са 3033, уточни той.\n\n\r\n\t \r\n\tМиналата година беше особено тежка в това отношение, тогава в Средиземно море изгубиха живота си или изчезнаха 5413 мигранти и бежанци, припомня ДПА.\r\n\t \r\n\t\"Казваме това от години и ще продължим да го правим: не е достатъчно да водим трагични статистики, трябва и да действаме\", заяви генералният директор на МОМ Уилям Лейси Суинг.\r\n\t \r\n\tПо данни на МОМ към неделя, 26 ноември, пристигналите в Европа от началото на годината през Средиземно море мигранти са 163 979., като почти 75 процента от тях са стигнали до италианските брегове.\r\n\t \r\n\tЗа сравнение, за същия период на 2016 г. пристигналите мигранти са били 348 600, посочва АФП.", "date": "2017.11.28", "title": "Над 3000 мигранти са загинали в Средиземно море от началото на годината"}
{"url": "http://www.mediapool.bg/edin-softuerist-izrabotva-za-haznata-47-sredni-pensii-news272424.html", "text": "Българският софтуерен бранш продължава да расте със стабилни темпове, което обаче прави все по-остър проблема с недостига на квалифицирани кадри и индустрията често влиза в битка за специалисти по информационни технологии с останалите браншове, които също се нуждаят от такива експерти. Устойчивото нарастване на бранша, който предлага едни от най-високите заплати в страната, ще продължава. А ако запази сегашния двуцифров темп, очакванията са през 2020 г. индустрията да формира 3 процента от брутния вътрешен продукт (БВП), което ще я нареди не само сред най-високоефективните, но и сред най-големите в страната.\r\n\tТова сочи тазгодишното издание на Барометъра за състоянието на софтуерната индустрия на Българската асоциация на софтуерните компании (БАСКОМ), представен във вторник.\r\n\tСпоред изнесените данни софтуерният бизнес е нараснал през 2016 г. с 14%,  изпреварвайки повече от 3 пъти растежа на БВП на България, като прогнозите са през тази година да се запази тенденцията за двуцифров ръст.\r\n\tТака от 2011 г. оперативните приходи в индустрията са се вдигнали почти два пъти - от 928 млн. лева до 2 млрд. лева през 2016 г. или с цели 121%. За същия период делът на общите приходи на софтуерната индустрия спрямо БВП почти се е удвоил – от 1.16% през 2011 до 2.22% през 2016 година. Този дял е постигнат с едва близо 23 000 работни места от почти 3 милиона работна сила в страната. На този фон, само едно ново работно място в индустрията генерира нови данъци в хазната за близо 14 хил. лв. или 47 средни пенсии за страната. Прогнозите са, че и през 2017 г. приходите отново ще отбележат двуцифрен ръст и ще достигнат близо 2.3 млрд. лева.\r\n\tОсновен принос за ръста в софтуерната индустрия в България имат компаниите, работещи предимно за външни пазари, сочи изследването. През последните пет години оперативните приходи на експортно ориентираните софтуерни компании са нараснали близо два и половина пъти – от 312 млн. евро до 764 млн. евро или с цели 145%.\r\n\tРъстът на експортно ориентираните продажби спрямо предходната 2015 г. остава много висок - 19% или 233 млн. лева.\r\n\tПрез 2016 г.  експортно ориентираната софтуерната индустрия по приблизителна оценка държи близо 77% от всички изнесени далекосъобщителни, компютърни и информационни услуги и 10% от износа на всички услуги от България (БНБ, платежен баланс, стандартно представяне, услуги кредит). Така дейността на експортно-ориентираната софтуерната индустрия в България през 2016 г. е подобрила салдото по текущата и капиталова сметка на страната с между 500-600 милиона евро, отчитат от БАСКОМ.\r\n\tЗаплатите в бранша са един от най-високите. Средното възнаграждение в сектора е близо четири пъти по-голямо от това за страната. През 2016 г. средното месечно нетно възнаграждение на зает в софтуерната индустрия е било 2885 лв. За последните 4 години увеличението на заплащането в бранша е над 30%, а ръстът само за 2017 г. се очаква да е 9 на сто.\r\n\tСтандартът на живот на софтуерните специалисти, измерен чрез покупателната способност на заплащането им в България, не само че започва да се изравнява със страните от ЕС, но продължава да надхвърля медианата на заплащане в държави като Великобритания, посочва се в анализа.\r\n\tБраншът е открил през миналата година нови близо 1900 нови работни позиции, което е ръст от 9 на сто при прогноза за 5 процента. Спрямо 2012 г. работещите в индустрията са се увеличили три пъти до 22 703 позиции през 2016 г.\r\n\tАсоциацията обръща изрично внимание, че цитираният общ брой на заетите в софтуерната индустрия не включва ИТ специалистите работещи в други браншове, като напр. банковия сектор, където има изградени сериозни екипи от програмисти и ИТ експерти. Не са включени и заетите в микро компаниите. По непотвърдени данни, общият брой на работещите в индустрията за 2016 г. достига близо 25 000 заети.\r\n\tПрогнозите за 2017 г. сочат, че броят на новите работните места в софтуерната индустрия в България ще забавят ръст до 8% или 1722 отворени нови позиции. ИТ специалистите са 89% от всички служители в бранша, като една трета от тях са жени. Над 90% от работните места са заети от младежи под 35 годишна възраст.\r\n\tПоради недостига на ИТ специалисти в компаниите от сектора почти непрекъснато има нови отворени позиции, като често за запълването на някои от тях - софтуерни разработчици и софтуерни архитекти, на фирмите са необходими над 8 седмици, отбелязва още индексът.\r\n\tСофтуерният бизнес продължава устойчиво да увеличава дела си на платените данъци в държавния бюджет. През фискалната 2016 г. браншът е платил общо 316 млн. лв., докато година по-рано размерът им е бил 278 млн. лв. .\r\n\tПрез 2016 година едно работно място в софтуерния сектор в България е генерирало приблизително 13 938 лв. годишно от преки и косвени данъци, т.е. с повече от 50% над средните стойности за страната.\r\n\tИ през 2017 г. се очаква данъците, които софтуерната индустрия ще внесе в бюджета на България, да продължават изпреварват ръста на БВП и средния заложен ръст на консолидирания бюджет.\r\n\tПрогнозите са през 2017 година софтуерният бизнес да внесе около 40 млн. лв. повече данъци от предходната, както и 22-те хиляди работни места в сектора да осигурят над 360 милиона лева данъчни постъпления в бюджета на страната.\r\n\tОрганизацията посочва, че обемът на платените данъците се увеличава всяка фискална година, защото поради спецификата на бранша и липсата на сив сектор, те са лесно събираеми и гарантирани.\r\n\tСофтуерната индустрия вече е структуроопределяща за българската икономика, тъй като практика почти не съществува съвременен бизнес, чиято дейност да не е свързана с високите технологии, заявяват от БАСКОМ. Дигиталната трансформация на всяка една друга сфера от икономиката се осъществява с водещото участие на софтуерни технологии – напр. търговията се трансформира в електронна търговия, модерната медицина изисква изключително сериозно софтуерно обезпечение, в автомобилната индустрия над 50% от заетите са софтуерни специалисти, а тепърва ще навлизат самоуправляващи се автомобили, посочва асоциацията кои са предизвикателствата пред бизнеса.\r\n\tФакт е, че едно работно място в софтуерната индустрия представлява фактор за откриването на няколко работни места в други сектори, като по този начин оказва ефект и върху намаляването на безработицата, като същевременно софтуерният сектор осигурява на младите интелигентни българи висок стандарт на живот и ги задържа/връща в страната, допълва се проучването.\r\n\tИ в него, както години наред досега , се отбелязва, че недостигът на обучени кадри остава единствената спънка пред естествения растеж на бранша, но с дългосрочни инвестиции в образование и насърчаване на младите хора към избор на конвертируеми специалности може да се преодолее.\r\n\tПредставянето на тазгодишния индекс на софтуерния бизнес у нас бе в партньорство с Дигитална Национална Коалиция. Нейният представител Гергана Паси посочи, че макар България е на 27-о място по навлизане на цифровите технологии в икономиката и обществото и да се слави с добър широколентов интернет и свободно достъпни данни, страната ни постига слаби резултати по отношение на уменията в областта на цифровите технологии и на цифровизацията на стопанските и обществените услуги. Това  действа като спирачка за по-нататъшното развитие на цифровата икономика и общество в България, допълни Паси.\r\n\tВ Българската асоциация на софтуерните компании (БАСКОМ) членуват пълноправно над 83 софтуерни фирми, а повече от 120 са асоциираните й  членове, сред които висши учебни заведения, фондации, фондове за рисков капитал, стартиращи иновативни компании и др.", "date": "2017.11.28", "title": "Един софтуерист изработва за хазната 47 средни пенсии"}
{"url": "http://www.mediapool.bg/ninova-napira-za-liderska-sreshta-s-borisov-news272427.html", "text": "Макар да бе обещала подписа си под предложенията на ГЕРБ за премахване на давността за наказателно преследване на престъпленията, свързани с приватизацията, председателката на БСП Корнелия Нинова се отказа да даде парафа си и във вторник отправи оферта за лидерска среща към премиера Бойко Борисов и председател на управляващата партия ГЕРБ.\r\n\tВ отговор депутатът от ГЕРБ Тома Биков, каза че лидерска среща би била възможна, само ако има законодателни предложения в подходяща юридическа форма за промени в конституцията. Той също така коментира, че Народното събрание не е аналитичен център, а законодателен орган. Ако ще се събират да пият кафе лидерите на партиите, за да може г-жа Нинова там да говори общи приказки, мисля, че това не е сериозно, заяви депутатът.\r\n\tВ средата на ноември Националният съвет на БСП реши http://www.mediapool.bg/ninova-shte-podkrepi-gerb-za-privatizatsiyata-bsp---ne-news272001.html , че няма да подкрепи промените в конституцията за приватизацията, инициирани от ГЕРБ. Тогава обаче бе уточнено, че Корнелия Нинова в лично качество има картбланш да ги подпише. Причината е, че тя е замесена в приватизацията на държавното дружество \"Техноимпекс\" по време на управлението на ОДС и трябва да демонстрира, че не се крие от проверка.\r\n\tСега лидерът на БСП обяви, че би подписала поправки в основния закон, но никога не твърдяла, че ще подпише поправки, инициирани от ГЕРБ. Нинова съобщи, че ДПС също са отказали да подпишат предложенията на ГЕРБ. ГЕРБ на свой ред са отказали да подпишат предложения в същия дух на ДПС.\r\n\tПреди две седмици председателят на парламентарната група на ГЕРБ Цветан Цветанов връчи официално на Нинова папката с предложенията за промени в конституцията. Сега лидерът на БСП отговори:\r\n\t\"Папката ще върна без подпис. Искаме лидерска среща, сериозен разговор. Искаме разширяване на обхвата на ревизията на прехода и общо съгласие да подпишем всички едно предложение”.\r\n\tКорнелия Нинова предлага да има лидерска среща на председателите на парламентарно представените партии. Там БСП ще представи искането си промените в конституцията \"да обхващат не само приватизацията, но и реституцията, концесиите, обществените поръчки и ролята на силовите групировки през годините на прехода\".\r\n\tБиков отвърна, че ако БСП имат предложения за законодателни промени, свързани със силови групировки, кражби и престъпления, каквото кажат, ще ги подкрепим.\r\n\tТой заяви още, че депутатите от ГЕРБ сами ще си внесат предложенията си за отпадането на давността за престъпленията при приватизацията.\r\n\tДепутатът от ГЕРБ коментира и отвореното писмо на Корнелия Нинова до българския народ, с което преди ден тя поиска от Борисов да се извини за думите си, сравняващи според нея Васил Левски с нелегалните мигранти. В неделя на партийното събрание на ГЕРБ Борисов отвръщайки на нападките на БСП, че оградата с Турция била паднала, каза: \"Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.“\r\n\tНито се е говорило за Левски, нито за приноса на Левски към България, категорично отбеляза Биков. Пък чак и отворени писма, то е адресирано до българския народ, г-жа Нинова общува с народа вече доста сериозно, посочи Тома Биков във вторник.\r\n\tГЕРБ не са се молили за коалиция с БСП, заяви той и отдаде тези емоции на \"някаква тежка фиксация от страна на г-жа Нинова към г-н Борисов, и на невъзможността й да живее без него\".", "date": "2017.11.28", "title": "Нинова напира за лидерска среща с Борисов"}
{"url": "http://www.mediapool.bg/mvr-shefat-naznachi-proverka-na-sobt-po-iskane-na-bareti-news272429.html", "text": "Вътрешният министър Валентин Радев назначи проверка на ръководството на Специализирания отряд за борба с тероризма (СОБТ).\r\n\tПовод за разпореждането му стана отворено писмо на 27 барети, в което те сигнализираха за своеволия, шуробаджанащина, репресии и други нарушения на възстановения командир на отряда Георги Гайков, лансиран за поста още от скандалния бивш главен секретар на МВР Светлозар Лазаров.\r\n\tИменно двамата ръководеха трагичната акция в Лясковец през 2013 г., при която загина служител на СОБТ.\"прояви на лоши практики\", както и \"създаването на атмосфера на недоверие между служителите, недобрата кадрова политика, подчинена на личностни взаимоотношение, а не на професионални качества, опити за саморазправа, нарушаване на основни принципи на работа в МВР, каквото се явява възможността за кариерно израстване, професионално обучение\".\r\n\tПоведението на Гайков довело до страх у баретите, които работели под силно напрежение, а тези, които не са приближени на командира, са лишавани от полагащото им се допълнително материално стимулиране.\r\n\tВместо това се толерирали служители с недостатъчна подготовка, а хора с опит биват подценявани и изтиквани в периферията. В един конкретен случай служители са били репресирани, след като подали сигнал за неспазване на нормативната уредба в СОБТ.\r\n\tСред служителите се говорело, че тайно се подготвя нов щат по предложение на Гайков с цел отстраняване на неудобни служители и назначаване на хора от близкия му кръг.\r\n\t\"Един от тези удобни служители скоро след назначаването му беше задържан за контрабанда на цигари и му е повдигнато обвинение за ощетяване на държавата с милиони левове. По негово време е и добилият печална слава случай  при който настъпиха тежки последствия и загуби не само за държавата, а и за служителите от отряда. Беше изгубен човешки живот и пострадаха 4-ма служители, като за взетите решения за смяна на ръководни служители, никой не се осмели да му потърси отговорност\", се посочва още в писмото.\r\n\tСлужителите твърдят, че командирът често използва служебни автомобили за лични цели – транспортиране на приятелката му до различни дестинации, дори през почивни дни, като някои от съвместните им посещения са на молове в София, което не е свързано със служебни ангажименти, а водачите на служебния автомобил са принудени да чакат в паркинга по няколко часа.", "date": "2017.11.28", "title": "МВР шефът назначи проверка на СОБТ по искане на барети"}
{"url": "http://www.mediapool.bg/zemedelskiyat-fond-otpusna-5-mln-lv-za-imunoprofilaktika-na-zhivotni-news272430.html", "text": "Близо 5 млн. лв. допълнително отпусна Държавният фонд \"Земеделие\" на Българската агенция за безопасност на храните за имунизация на селскостопанските животни. Паричната помощ ще покрива изцяло дейностите по държавната профилактична програма и по програмите за надзор и ликвидиране на болестите по добитъка.\r\n\tЗа ваксинация срещу антракс и заразен нодуларен дерматит са предвидени над 805 хил. лв., а за алергични диагностични изследвания – туберкулоза - малко над 3 млн. лв.  За вземане и изпращане на проби от мозъчен ствол за изследване на ТСЕ са заделени 215 хил. лв., а за отразяване на данни по идентификация във ВетИС – близо 217 хил. лв. Малко над 698 хиляди лева ще се предоставят за диагностикуми използвани на терен (ваксина Антракс и Туберкулин ППД).\r\n\tСредствата ще се изплащат с решение на фонда до 10 работни дни след представяне на заявка от страна на агенцията по храните.\r\n\tЗемеделският фонд предостави и малко над 1 млн. лв. за компенсиране на щети причинени от неблагоприятни климатични събития, които могат да бъдат приравнени на природни бедствия, настъпили през 2017 г. Парите за унищожени земеделски култури са 700 хил. лв., а за загинали животни при наводнението в Бургас през октомври се предоставят 46 хил. лв. За пострадали от градушки оранжерии се отпускат близо 299 хил. лв. Фондът ще изготви указания за прилагане на схемата за държавна помощ.", "date": "2017.11.28", "title": "Земеделският фонд отпусна 5 млн. лв. за имунопрофилактика на животни"}
{"url": "http://www.mediapool.bg/direktni-poleti-baku-sofiya-ot-16-yanuari-news272431.html", "text": "Директната самолетна линия Баку-София-Баку тръгва на 16 януари 2018 г. Билетите вече са в продажба, а цените тръгват от 29 евро.\r\n\tПолетите са с азерската ниcкотарифна авиокомпания , която е дъщерна компания на националния авиопревозвач AZAL Това съобщиха от посолството на Азербайджан в София.\r\n\tТака България става първата дестинация в Европейския съюз, където \"Buta Airways\" ще осъществи първия си директен полет. Също така е символично, че азерската авиокомпания е първата ниcкотарифна извън Европейския съюз, която ще пътува до София, посочват от посолството на Азербайджан.\r\n\tАвиокомпанията рекламира България като идеалната страна за бюджетни пътувания и една от най-евтините европейски страни. Превозвачът препоръчва на пасажерите си да разгледат къщата с формата на охлюв в столичния квартал \"Симеоново\", да посетят Седемте рилски езера и Рилския манастир, да открият древната история на Пловдив и да се \"докоснат\" до аромата на Розовата долина. За зимата се препоръчва планинският курорт Банско, а през лятото - Златни пясъци.\r\n\tОткриването на новата самолетна линия беше договорено с азерския президент Илхам Алиев по време на посещението на президента Румен Радев в Баку в средата на октомври. \r\n\tНовата директна самолетна линия между столиците на България и Азербейджан ще допринесе за развитието на бизнес и икономическите връзки и ще популяризира туризма, посочват от азерското посолство.", "date": "2017.11.28", "title": "Директни полети Баку-София от 16 януари"}
{"url": "http://www.mediapool.bg/nova-konfrontatsiya-v-britanskiya-parlament-zaradi-posleditsite-ot-brekzita-news272432.html", "text": "Опитите на британският премиер Тереза Мей да запази в тайна плановете си за Брекзита предизвикаха нова конфронтация в британския парламент - парламентаристи я разкритикуваха, че не е представила в пълния им вид всички оценки за икономическите последици от излизането на Великобритания от Европейския съюз, предаде Ройтерс.\r\n\t \r\n\tПравителството обеща да представи над 50 проучвания за това как Брекзитът ще засегне различните икономически отрасли, но вчера законодателите получиха доклад от около 850 страници, в който цели пасажи бяха съкратени, тъй като според министрите съдържали търговска и поверителна информация.\r\n\t \r\n\tЗаконодателите обвиниха правителството, че грубо е пренебрегнало демократично избрания парламент.\r\n\t \r\n\t\"Това не е игра. Това са най-важните решения, които тази страна е вземала от десетилетия\", заяви пред парламента Кийр Стармър, министър в сянка на лейбъристите по въпросите на Брекзита. От опит знам, че най-големи грешки се допускат, когато решенията не са проучени подробно и критично, добави той.\r\n\t \r\n\tНа миналогодишния референдум за Брекзита мнозина отхвърлиха аргумента, че икономиката ще пострада, след като Великобритания напусне ЕС. От референдума насам обаче страната се бори с по-нисък растеж и някои от хората, което настояваха Лондон да отмени решението си или поне да настоява за по-мек Брекзит и запазване на близки връзки, казват, че информираността за последиците може да промени нагласите.\r\n\t \n\n\r\n\tПравителството не е склонно да сподели оценките си за последиците, а Мей казва, че не иска да разкрива плановете си, за да се пребори за възможно най-добро споразумение с ЕС.\r\n\t \r\n\tПо-рано този месец британският парламент прибягна до архаично правило, за да принуди правителството да представи 58-те проучвания за последиците. Министърът за Брекзита Дейвид Дейвис каза за тях: \"57 проучвания, които обхващат 85 процента от икономиката - всичко освен секторите, които не са засегнати от международната търговия\".\r\n\t \r\n\tСнощи Дейвис написа до парламентарна комисия за Брекзита, че документите са били редактирани, тъй като не е получил гаранции, че парламентаристите ще запазят подробностите в тайна, а това може да навреди на британските интереси по време на преговорите.\r\n\t \r\n\tЗаместник-държавният министър за Брекзита Робин Уокър заяви пред парламента, че правителството е \"възможно най-открито\" и е отговорило на искането на парламента, въпреки неразбирането на законодателите за какво се отнася анализите.\r\n\t \r\n\tНо според лейбъристите и Шотландската национална партия ходовете за ограничаване на информацията може да доведат до обвинение, че кабинетът проявява неуважение към парламента и да се стигне до временно отстраняване или изгонване на Дейвис от Камарата на общините.", "date": "2017.11.28", "title": "Нова конфронтация в британския парламент заради последиците от Брекзита"}
{"url": "http://www.mediapool.bg/ostavkata-na-irlandski-vitsepremier-predotvrati-padane-na-pravitelstvoto-i-izbori-news272416.html", "text": "Вицепремиерът на Ирландия Франсис Фицджералд подаде оставка, с което предотврати падане на правителството и насрочване на нови избори в момент, когато се водят преговори за Брекзит с ключово значение за границата със Северна Ирландия, предаде Франс прес.\r\n\t \r\n\t\"Днес взех решение да връча оставката си на премиера\", обяви Фицджералд в акаунта си в Туитър и обясни, че е била водена от желание \"да се избегнат ненавременни и потенциално дестабилизиращи избори в решаващ от историческа гледна точка момент\" от дискусиите между Лондон и Брюксел по излизането на Обединеното кралство от ЕС.\r\n\t \r\n\tОставката беше поискана от опозиционната партия \"Фина фойл\", с която формацията \"Фина гейл\" на премиера Лио Варадкар трябва да си сътрудничи, тъй като не разполага с парламентарно мнозинство. \"Фина фойл\" беше заплашила, че в противен случай тази вечер ще гласува вот на недоверие на правителството.\r\n\t \r\n\tСлед оставката на Фицджералд вотът беше оттеглен.\r\n\t \r\n\tФицджералд се озова в центъра на съдебно разследване заради разкрита неотдавна информация за полицейския сержант Морис Маккейб, който разобличи злоупотреби в полицейското си управление. По време на разследването адвокатите на полицията се опитаха да дискредитират показанията на Маккейб, като го обвиниха в правонарушения. Стана ясно, че през 2015 г., когато Франсис Фицджералд е била министър на правосъдието, тя е получила електронно писмо с информация за опитите на полицията да хвърли съмнение върху показанията на разобличителя, но не е предприела никакви действия да го защити. Това породи подозрения, че тя също е участвала в опитите за дискредитиране на Маккейб.", "date": "2017.11.28", "title": "Оставката на ирландски вицепремиер предотврати падане на правителството и избори"}
{"url": "http://www.mediapool.bg/svatbata-na-prints-hari-i-megan-markal-shte-e-prez-mai-news272433.html", "text": "Сватбата на принц Хари и американската актриса Меган Маркъл ще е през май в параклиса \"Сейнт Джордж\" на Уиндзорския дворец, съобщиха от двореца Кенсингтън, предаде ББС във вторник.\r\n\tДен по-рано бе обявен годежът на двойката, случил се в началото на ноември, и че сватбата ще е напролет.\r\n\tМесец май вероятно е избран заради очакваното раждане през април на третото дете на Катрин - херцогинята на Кеймбридж и съпруга на брата на Хари Уилям.\r\n\tПараклисът \"Сейнт Джордж\" е избран, тъй като е \"специално място\" за двойката, а и Хари има много детски спомени, свързани с църквата.\r\n\tМеган Маркъл има предишен брак, но през 2002 г. Английската църква разреши на разведени да сключват отново църковен брак.\r\n\tКралското семейство ще плати за сватбата, включително церемонията, музиката, цветята и празненството след това, като точната дата ще бъде съобщена по-късно.\r\n\tПреди сватбата 36-годишната Маркъл, която е протестантка, ще бъде кръстена и въведена в лоното на Английската църква. Освен това американската ще стане гражданин на Великобритания. Тя също така ще прекрати работата си в САЩ и за други организации, за да се посвети напълно на благотворителност като кралска особа, каза  говорител на принца. Маркъл ще стане четвъртия патрон на кралската фондация, основана от Хари, брат му Уилям и неговата съпруга Катрин.\r\n\tГоворителят на принца каза, че двойката обсъжда всички аспекти на сватбата си и обмисля идеи как всички британски граждани да станат част от празненствата. Медии допускат, че церемонията ще бъде предавана по телевизията.\r\n\tХари и Меган се запознават преди 16 месеца в Лондон на нещо като \"среща на сляпо\", организирана от техен общ приятел.\r\n\tДвойката даде в понеделник вечерта първото си общо интервю за ББС, в което стана ясно, че предложението за брак от страна на Хари, докато двамата готвели печено пиле вкъщи.\r\n\tРазбра се още, че едно от кучетата на Маркъл вече има разрешение да остане във Великобритания, но другото няма да се присъедини към стопанката си в новия й дом.\r\n\tПървият официален ангажимент на принца и годеницата му ще е в петък в Нотингъм.", "date": "2017.11.28", "title": "Сватбата на принц Хари и Меган Маркъл ще е през май"}
