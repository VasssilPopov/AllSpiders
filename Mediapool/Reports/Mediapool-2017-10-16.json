{"url": "http://www.mediapool.bg/tezhka-kontuziya-na-kubrat-pulev-postavya-pod-vapros-dvuboya-s-antani-dzhoshua-news270574.html", "text": "Българският боксьор тежка категория Кубрат Пулев е получил сериозна травма по време на спаринг двубой на 6 октомври, която поставя под съмнение провеждането на сблъсъка с британеца Антъни Джошуа в Кардиф за световната титла по бокс в тежка категория за професионалисти, предаде бТВ в понеделник.\r\n\tСрещата в столицата на Уелс е насрочена за 28 октомври и вече са разпродадени 75 000 билета.\r\n\tПреглед с ехограф в клиника в Берлин в понеделник установил, че Пулев е получил частично разкъсване на гръдния мускул, който води към мишницата на дясната му ръка. Възстановяването от такава травма отнема месец.\r\n\tБоксьорът се е контузил по време на тренировъчната си подготовка за двубоя в олимпийския център в германската столица. По негово желание обаче контузията е била пазена в тайна. Надеждата на Пулев, както и на щаба му, била, че той ще успее да се оправи. От тогава натоварванията му били са сведени до минимум.\r\n\tПредстоят по-обстойни медицински изследвания, но предварителните прогнози не сочат възстановяване до 28 октомври.\r\n\tВ случай че Пулев не е готов за двубоя, предстои да бъдат уведомени щабът на съперника и трите организации, чийто пояси държи британският шампион. Очаква се да бъде насрочена нова дата - през ноември или декември.\r\n\tСитуацията може да се окаже доста неприятна за българските фенове на бокса, които възнамеряваха да посетят зрелището. Билетите им със сигурност ще бъдат презаверени, но остава открит въпросът със сумите за резервации на самолетни билети и хотели.\r\n\tТова е първият случай, в който боксов мач при професионалистите се отменя заради травма на Пулев. През 2014 г. Владимир Кличко се оплака от скъсано мускулно влакно на левия бицепс и това наложи преместването на мача за световната титла между двамата от 6 септември за 15 ноември, припомня бТВ.", "date": "2017.10.16", "title": "Тежка контузия на Кубрат Пулев поставя под въпрос двубоя с Антъни Джошуа"}
{"url": "http://www.mediapool.bg/habat-balkan-sred-prioritetite-na-evropredsedatelstvoto-ni-news270552.html", "text": "Газовата свързаност на Балканите, изграждането на газовия хъб \"Балкан\" край Варна и завършване на енергийния пакет със законодателни мерки за функционирането на Единния европейски енергиен съюз са важните приоритети, по които българското правителство ще работи в рамките на председателството на Съвета на Европа в първата половина на 2018 г.\r\n\tТова е заявила министърът на енергетиката Теменужка Петкова по време на среща с работодателските организации и енергийни компании, на която ги е запознала с приоритетите  по време на председателството ни.\r\n\tДруг приоритет ще е разработването на модела за регионалния електроенергиен пазар, посочила Петкова, отчитайки, че България е една от последните страни в ЕС, която не е либерализирала напълно своя пазар. Завършването на процеса, който продължава от години, ще е сред акцентите по време на председателството, обявила министърката.\r\n\t\"Българската страна ще работи активно за ефективното функциониране на Енергийния съюз, при отстояване на националните интереси. Ще насочим усилията си за завършване на междусистемната свързаност на Западните Балкани, за да гарантираме сигурността на енергийните доставки в региона“, заявила Петкова, цитирана от пресцентъра на енергийното ведомство.\r\n\tЗавършване на енергийния пакет със законодателни и незаконодателни предложения \"Чиста енергия за всички европейци“, ще е друга цел на европредседателството ни. Страната ни ангажирано ще търси напредък в дискусиите на ниво ЕС чрез постигането на баланс в интересите на държавите членки и намирането на компромисни решения.\r\n\tПо време на председателството ще се постави и темата за осъществяването на поетапен и икономически обоснован преход към ниско-въглеродна енергетика и повишаване на енергийната ефективност, допълват от ведомството.\r\n\tНационалната енергийна камара, Конфедерацията на работодателите и индустриалците в България и Българската минно-геоложка камара изразили подкрепа по изложените приоритети и заявили готовност за съвместна работа с Министерството на енергетиката по организацията на съвместни събития в рамките на председателството.\r\n\tДо края на седмицата предстоят срещи с представители на браншови организации, синдикати, академична общност и неправителствени организации, на които ще бъдат представени приоритетите в енергийния сектор по време на българското председателство.", "date": "2017.10.16", "title": "Хъбът \"Балкан\" сред приоритетите на европредседателството ни"}
{"url": "http://www.mediapool.bg/vks-proveryava-samneniyata-za-koruptsiya-v-sofiyskiya-apelativen-sad-news270551.html", "text": "Председателят на Върховния касационен съд Лозан Панов назначи в понеделник комисия, която да провери съмненията за корупция в Софийския апелативен съд. Тя е провокирана от заявлението на апелативния съдия Милен Василев, с което той изрази своите съмнения, че в конкретни действия на шефката на САС Даниела Дончева има \"силен корупционен мирис\".\r\n\tСтава въпрос за нейна заповед, с която Милен Василев е преместен от досегашния му 6-ти състав в Търговското отделение в 11-ти състав, напуснат от бившия зам.-председател на съда Стефан Гроздев (вече е член на ВСС).\r\n\tВ стария състав на съдия Милен Василев идва самата Дончева, поемайки висящите му дела. Именно заради едно от тях Василев е заподозрял, че действията на председателя на САС се водят от \"нездрав интерес\". Казусът е свързан с фалита на КТБ и материалният интерес по него е за над 102 млн. лв.\r\n\tПо-рано през деня самата Даниела Дончева също поиска да бъде проверена за твърденията по неин адрес, но от главния прокурор, съдебния инспекторат и Висшия съдебен съвет (ВСС). Шефката на Софийския апелативен съд настоява прокуратурата да извърши проверка по твърденията на съдия Василев за осъществени корупционни действия от нейна страна. От съдебния инспекторат се иска проверка на действията й като административен ръководител.\r\n\tТака за кратко време САС ще се превърне в най-проверявания съд в държавата.\n\n\r\n\tКазусът, визиран в заявлението на Милен Василев, е по иск срещу свързаната с мажоритарния собственик на фалиралата КТБ Цветан Василев фирма \"Евробилд 2003\" ЕООД. Делото е заведено през 2015 г. в Кюстендилския окръжен съд, но подробностите не стават ясни, тъй като всички данни в решението на първата инстанция са заличени. От решението на съдия Татяна Костадинова се разбира единствено, че ищецът, чието име остава неизвестно, желае съдът да признае дълг на \"Евробилд 2003\" към него, чийто размер също е заличен. Кюстендилският окръжен съд обаче отхвърля иска и така делото стига до САС.\r\n\t\r\n\tСъдия Милен Василев разказа, че свързаното с КТБ дело му е било разпределено на 26 май. Първото заседание по него е насрочено за 27 септември, но същия ден било изискано от Дончева.\r\n\tСпоред съдия Милен Василев подобно разместване трябва да се направи с решение на Общото събрание на апелативните съдии при спазване на принципа за случайно разпределение на делата. Василев добавя, че досегашната практика в САС е била при смяна на състави да се иска съгласието на конкретния съдия.\r\n\t\"При така описаните събития у мен остава силното съмнение, че това е проява на корупция от ваша страна (макар да нямам доказателства за последното)\", посочва магистратът.\r\n\tАргументите му за това подозрение са следните: \"Зарязвате собствения си състав в гражданско отделение с пет висящи дела, зарязвате дори и мястото на бившия зам.-председател Гроздев в 11-ти състав на Търговско отделение (където също има пет висящи дела на този доклад) и отивате на тежко натоварен състав с поемане на всички висящи дела на редови съдия. Не знаех, че сте толкова работлива\".\r\n\tТой настоява за незабавна отмяна на заповедта на Дончева и свикване на Общо събрание на САС, на което случаят да бъде обсъден. Писмото му завършва с \"неуважение\" и пожелание \"със здраве да си харчите честно спечелените пари\".\r\n\tПо информация на Mediapool по-късно този месец ще бъде проведено Общо събрание на апелативните съдии, на което се очаква да бъде обсъдено и въпросното разместване на състави от Дончева. Около 1/3 от колегите ѝ вече са се подписали под това искане.\r\n\tПотърсена за коментар в петък, Даниела Дончева обясни пред Mediapool, че лично няма да коментира жалби, които я засягат пряко. От Софийския апелативен съд обясниха, че председателят няма да коментира \"неистини\", както и че при съгласие от двете страни по въпросното дело, то може да се гледа публично. По повод преместването на съдия Василев от съда коментират, че то е направено по установена в САС практика, която многократно е била проверявана от компетентните органи. \"Милен Василев е преместен в друг съдебен състав по утвърдени вътрешни правила и е заел мястото в съдебния състав на съдия Стефан Гроздев, който стана член на ВСС. Поради тази причина, той няма как да гледа делата от стария си състав, а е започнал да гледа делата в новия. Това също е съобразено със закона\", обявиха от САС.\r\n\tЗа участието на Даниела Дончева по това дело коментарът бе, че само председателят на съда може да влиза по дела във всички отделения. Досега тя разглеждаше граждански, а не търговски казуси. Съдия Дончева бе избрана за административен ръководител на Софийския апелативен съд през юли м.г. от предишния състав на ВСС. Тогавашното мнозинство в съвета я предпочете за поста пред съдия Нели Куцкова.\r\n\t\r\n\tВърховните съдии ще проверяват до 25 октомври дали въпросното \"корупционно дело\" е разпределено чрез системата за случайно разпределение на делата и дали в съда изобщо има правила в тази посока.\r\n\tВКС ще провери как са определени съдиите и съдебните състави в Софийския апелативен съд по отделения и колегии, защо се е наложило преместването на съдия Милен Василев в друг състав, дали са верни изнесените от него твърдения.\r\n\tВърховните съдии ще проверят по какви дела влиза като съдия Даниела Дончева и дали Общото събрание на съдиите в САС е взело решение за определяне на броя и съставите на отделенията. Върховните съдии ще проведат и събеседване със съдиите в САС.", "date": "2017.10.16", "title": "ВКС проверява съмненията за корупция в Софийския апелативен съд"}
{"url": "http://www.mediapool.bg/ruski-provokatsionen-hudozhnik-podpali-sgrada-na-frenskata-tsentralna-banka-news270554.html", "text": "Руският пърфомънс-художник Пьотр Павленски е арестуван, след като е подпалил фасадата на сградата на Френската централна банка в Париж. Нанесени са леки щети на сградата, която в понеделник е оставала затворена.\r\n\tПавленски, известен със своите политически мотивирани пърфомънси, обяви по-рано тази година, че е получил политическо убежище във Франция, след като е бил обвинен в Русия за изнасилване – нещо, което той отрича.\r\n\tЗадържането на Павленски бе съобщено в Туитър от фотографа Капустин Анри, който засне пърфомънса, станал рано сутринта в понеделник.\r\n\t\r\n\tАктивистката на движение Femen Сара Константен също публикува в своя Туитър снимка на Павленский до стените на горящата сграда. \"Банкерите заеха мястото на монарсите...Възраждането на революцията във Франция разпалва огъня на революцията по целия свят\", написа тя.\n\n\r\n\tПарижката полиция потвърди за ареста на Павленски и уточни, че е арестуван и още един човек, но не съобщи името му.\r\n\tПрез ноември 2015 г. Павленский подпали врата на прочутата централа на Федералната служба за сигурност (бивша КГБ) на Лубянка. Акцията му, посветена на украинския режисьор Олег Сенцов, осъден на 20 години затвор, бе наречена \"Угроза\".\r\n\t\r\n\t\r\n\tСлед пърформънса художникът бе арестуван и задържан 7 месеца в следствения изолатор. През юни 2016 г. районен съд в Москва го призна за виновен за увреждане на културното наследство и го осъди да плати глоба и компенсация на обща стойност около 1 млн. рубли. Самият Павленски заяви пред съда, че е невинен и помоли да преквалифицират обвинението му под член от НК за тероризъм.\r\n\tВ началото на 2017 г. той напуска Русия, след като актрисата от Театър.doc Анастасия Слонина го обвинява в сексуално насилие. Освен това срещу него е образувано наказателно дело за побой.\r\n\tПавленский твърди, че обвиненията по негов адрес са клевета. През май т.г. Франция му предоставя политическо убежище.\r\n\tХудожникът придобива широка известност след акцията в подкрепа на певиците-активистки от Pussy Riot, в рамките на която той си заши устата.\r\n\tНай-шокиращата му акция беше през 2013 г., когато прикова скротума си към паве Червения площад, обясни действията си като \"метафора на апатията, политическата индиферентност и фатализма на съвременното руско общество.\"\r\n\tТогава московската полиция реши, че Павленски не е бил ръководен от политически, идеологически, расистки подбуди и акцията му не е била насочена срещу етнически, обществени или религиозни групи. Руското правосъдие пък закри делото по този случай с мотива, че не е извършил никакво нарушение.\r\n\tВ други свои акции художникът се омота в бодлива тел пред местния парламент на Санкт Петербург, ряза си ухото, качи се на оградата на психиатричен институт и пали гуми из петербургските улици.", "date": "2017.10.16", "title": "Руски провокационен художник подпали сграда на Френската централна банка"}
{"url": "http://www.mediapool.bg/es-prizova-kongresat-na-sasht-da-zashtiti-iranskata-yadrena-sdelka-news270556.html", "text": "Външните министри от Европейския съюз призоваха днес американският Конгрес да защити споразумението за иранската ядрена програма, след като президентът на САЩ Доналд Тръмп оттегли подкрепата си за сделката, съобщиха световните агенции.\r\n\t\"Ние бихме искали ЕС да окаже влияние върху Конгреса на САЩ, който не трябва да поставя под съмнение изпълнението на ядрената сделка с Иран\", каза френският външен министър Жан-Ив Льо Дриан при пристигането си за среща на външните министри в Люксембург.\r\n\t\"Ние дълбоко съжаляваме за това решение (на Тръмп) и се надяваме, че иранците от своя страна ще продължат да изпълняват споразумението\", заяви той.\r\n\tСпоред холандския външен министър Берт Кундерс споразумението засяга \"безопасността на света\".\r\n\t\"Надявам се, че Конгресът на САЩ ще осъзнае това и ще вземе правилните решения\", каза той.\r\n\tПо думите на белгийския външен министър Дидие Рейндерс оттеглянето от споразумението ще подкопае доверието във всякакви бъдещи преговори за ядрените амбиции на Северна Корея.\n\n\r\n\tВърховният представител на ЕС за външната политика и сигурността Федерика Могерини заяви, че очаква Съветът на ЕС да изрази днес \"пълна подкрепа за иранската ядрена сделка, която работи и е ефективна и от чието изпълнение имаме особена нужда сега\".\r\n\tГерманският външен министър Зигмар Габриел предупреди, че заплахите на Тръмп за оттегляне от споразумението за иранската ядрена програма може да предизвикат военна конфронтация, посочва Ройтерс.\r\n\tСпоред Габриел това също така може да влоши кризата със Северна Корея.\r\n\tТой каза, че ще обсъди с колегите си от ЕС как да бъде спасена сделката.", "date": "2017.10.16", "title": "ЕС призова Конгресът на САЩ да защити иранската ядрена сделка"}
{"url": "http://www.mediapool.bg/buryata-ofeliya-vrahletya-irlandiya-povaleni-sa-darveta-i-elektroprovodi-news270557.html", "text": "Тропическата буря Офелия връхлетя южното крайбрежие на Ирландия, повали дървета и стълбове на електропреносната мрежа и предизвика 10-метрови вълни. Властите предупредиха, че това ще е най-тежкото подобно бедствие от половин век и може да причини човешки жертви, предаде Ройтерс.\r\n\t \r\n\tВ Югоизточна Ирландия жена загина от паднало върху колата й дърво. В района при същите обстоятелства са пострадали тежко двама души, съобщи ирландската телевизия.\r\n\t \r\n\tОколо 120 000 жилища и стопански обекта са без електричество, като се очаква този брой да нарасне. На летището в Дъблин бяха отменени 130 самолетни полета. Училища, болници и линии на обществения транспорт спряха работа, бяха разположени и военнослужещи, които да помогнат за усилване на дигите срещу възможни наводнения.\r\n\t \r\n\tПо данни на ирландския Национален институт за метеорология бурята, чиято степен снощи беше понижена от ураган на буря, е започнала да връхлита крайбрежните райони тази сутрин местно време с ветрове със сила от 176 км/ч. Това е станало в най-южната точка на Ирландия. Има голяма вероятност от наводнения.\r\n\t \r\n\tИзявление направи и премиерът Лио Варадкар, който посочи, че във всички части на страната се очакват ураганни ветрове и препоръча хората да си стоят у дома.\r\n\t \n\n\r\n\tСлужбата за метеорология на Великобритания издаде предупреждение за опасно време за Северна Ирландия, което ще бъде в сила между 14 и 21 ч местно време. Според службата бурята е опасна за живота и е много вероятно да причини нарушения в транспорта, електроподаването, като има и опасност от падащи предмети.\r\n\t \r\n\tБританските медии сравниха Офелия с \"Голямата буря\" от 1987 г., връхлетяла точно преди 30 години Обединеното кралство с ураганни ветрове.\r\n\t \r\n\tОчаква се през днешния ден епицентърът на бурята да премине над цялата територия на Ирландия, след което през нощта да се насочи към Западна Шотландия.\r\n\t \r\n\tИрландските власти заявиха, че бурята е много вероятно да се окаже най-силната от урагана Деби, в резултат на който през 1961 г. в Ирландия загинаха 11 души.", "date": "2017.10.16", "title": "Бурята Офелия връхлетя Ирландия, повалени са дървета и електропроводи"}
{"url": "http://www.mediapool.bg/evrozonata-edna-30-godishna-voina-mezhdu-parizh-i-berlin-news270555.html", "text": "Реформата на еврозоната, такава, за каквато мечтае Еманюел Макрон, не е убедителна за германците. Различията още от времето на подписването на Договора от Маастрихт, все още не са изгладени.\r\n\tДали късметът този път ще обърне гръб на Еманюел Макрон? Европейската енергия на новия френски президент едновременно успокои и очарова неговите европейски партньори. В същото време обаче се прави констатация, че реформата, която може би той взема най-много присърце - на еврозоната, предизвиква най-силни резерви, особено в Германия. В Берлин тези предложения не се приемат добре.\r\n\tПарламентарните избори в Германия на 24 септември поставиха началото на дълги преговори за формиране на бъдещата управляваща коалиция. Възможно е те да доведат до една непослушна в европейски план комбинация.\r\n\tКанцлерът Ангела Меркел вече отстъпи под натиска на консервативния си баварски партньор за своята неприкосновена политика за приемане на бежанци. Каква съдба ще отреди тя за най-дръзките предложения на Франция, която преоткри амбицията си за Европа?\r\n\tПо същество голямата неяснота за задълбочаването на интеграцията в еврозоната, която поддържат германската канцлерка и нейният министър на финансите Волфганг Шойбле, показва, че въпреки афишираната добра воля, те далеч не са ентусиазирани от френските идеи. Дори може да се каже, както при предишни опити за засилване на тази интеграция, че подходът и визията на двете страни са фундаментално различни.\n\n\r\n\tНай-фрапиращият пример е за потенциалната роля на хипотетичния Европейски валутен фонд (ЕВФ). Поради липса на възможност за създаване на нови инструменти, което би изисквало промяна на основополагащи договори, а това пък е тема табу днес, като се има предвид общественото мнение, германското министерство на финансите предлага да се засилят правомощията на вече съществуващия Европейски стабилизационен механизъм (ЕСМ).\r\n\tТози фонд за спешна помощ бе създаден през 2012 г., за да спаси Гърция, Испания и Кипър по време на кризата в еврозоната. Неговото основно предимство е, че той разполага с колосалната сума от 80 милиарда евро собствени средства, предоставени от страните членки, и може да набере до 700 милиарда евро. Шойбле предложи ЕСМ да бъде преобразуван в ЕВФ, който би могъл да спаси дадена страна в случай на тежка финансова криза чрез програма за оздравяване на държавните й финанси. По този въпрос Франция е съгласна.\r\n\t\r\n\tСамо че грманската идея за превръщане на ЕСМ не само в пожарникар на еврозоната, но и в неин жандарм, който да следи за отклоненията на икономиките и за съвестното спазване на Пакта за стабилност, е неприемлива за Париж.\r\n\tПо този начин фондът би си присвоил, ни повече, ни по-малко, ролята на Европейската комисия. Голямо предимство от гледна точка на Берлин: едно \"неутрално\", т. е. стриктно прилагане на правилата на пакта, далеч от политизираната и разпусната, според него, версия на сегашната Комисия в Брюксел.\r\n\tРазцеплението между Германия, която е загрижена на първо място за съвестното спазване на правилата на договора, дори и това да доведе до прекалено строги мерки за икономии в еврозоната, и Франция, по-обезпокоена за динамичното функциониране на еврозоната, остава дълбоко след дебатите за Договора от Маастрихт.\r\n\tЕдна своеобразна 30-годишна война. Конкурентните идеи за евентуален бюджет на еврозоната изваждат на показ един друг аспект на разногласията между Франция и Германия. Той се отнася до неразбирането на френската визия за един по-солидарен съюз, която германците незабавно изтълкуват като разпореждане да развържат своята кесия, за да помогнат на по-малко конкурентоспособните държави. Когато Франция пожелае общ бюджет, отчасти за да коригира потискащия ефект от криза в дадена страна от еврозоната (посредством, например, застрахователен фонд) и за да инвестира в изоставаща икономика, Германия вижда в това риск от бягство на правителствата от отговорност.\r\n\tБерлин подозира, че ако Европа осигурява помощи и инвестиции без истински насрещни задължения, съответните страни ще решат, че няма смисъл да проведат необходимите реформи, и дълговете отново ще скочат. . . Това е червеният бикоборски плащ на един съюз на трансферите, който е развяван пред очите на германците, за да ги дразни.\r\n\t\"Остават опасенията, че един такъв бюджет ще представлява нов повод за взимане на допълнителни дългове\", каза Волфганг Шойбле в кулоарите на посещение при Еманюел Макрон на 9 октомври.\r\n\tТвърде вероятният следващ германски министър на финансите, либералът Кристиан Линднер, бе още по-ясен: \"Парите ще се озоват във Франция за държавните разходи или в Италия за поправяне на грешките на (Силвио) Берлускони, това би било немислимо за нас.\"\r\n\tШансовете на Еманюел Макрон да бъде чут обаче са реални. От началото на кризата Германия на няколко пъти промени своите позиции за Европа. За да запази еврозоната, тя бе принудена да прояви финансова солидарност и да приеме парична политика, освободена от строгите правила от Маастрахт.\r\n\tДнес Германия признава с половин уста, че една бюджетна линия в европейския бюджет би могла за направи услуга на най-нестабилните страни и да бъде полезна за цялата еврозона.\r\n\tВ крайна сметка всичко ще зависи от това какви ще бъдат приоритетите на Меркел през последния й мандат: дали тя ще запази своя имидж на голяма европейка, дала решителен тласък на еврото, или ще бъде запомнена със свиване на нейната подкрепата сред гласоподавателите за сметка на нарастването на популисткия и евроскептичен вот, привлечен от партия \"Алтернатива за Германия\", играейки с европейската карта на минимум?", "date": "2017.10.16", "title": "Еврозоната: една 30-годишна война между Париж и Берлин"}
{"url": "http://www.mediapool.bg/aifelovata-kula-shte-bade-izgasena-v-pamet-na-zhertvite-na-atentata-v-mogadishu-news270559.html", "text": "Тази вечер светлините на Айфеловата кула ще бъдат изгасени в памет на над 300-те жертви на атентата с камион бомба в сомалийската столица Могадишу, предаде Франс прес в понеделник, цитирайки изявление на кметицата на Париж Ан Идалго.\r\n\t \r\n\t\"В полунощ тази вечер ще угасим Айфеловата кула в памет на жертвите на атентата в Могадишу\", заяви тя в Туитър, добавяйки хаштаговете \"Ние сме единни\" (NousSommesUnis) и \"Париж\".\r\n\t \r\n\tНай-малко 15 ученици от началното училище са сред загиналите при атентата с най-голям брой жертви в Сомалия, предаде Асошиейтед прес, като цитира на директор на служба за спешна помощ. Децата са били в училищен автобус, близо до който е избухнал огромният взрив, съобщи Абдулкадир Адам.\r\n\t \r\n\tНападението беше извършено в събота на оживена улица близо до сградите на министерства, припомня АП. Ранени са около 300 души, много от тях са тежко пострадали.\r\n\t \r\n\tВсе още никой не е поел отговорността за нападението. Властите и експерти, с които е разговаряла АФП, не се съмняват, че атентатът е дело на сомалийските ислямисти от \"Аш Шабаб\", свързани с Ал Каида. Те извършват често самоубийствени атаки в сомалийската столица и околностите й.", "date": "2017.10.16", "title": "Айфеловата кула ще бъде изгасена в памет на жертвите на атентата в Могадишу"}
{"url": "http://www.mediapool.bg/sasht-restartirat-sistemata-za-zelena-karta-news270563.html", "text": "Поради технически проблеми лотарията за зелена карта DV-2019 ще започне отначало и всички регистрации, направени преди 18 октомври 2017 г., трябва да бъдат подадени отново, за да бъдат взети под внимание, съобщиха от посолството на САЩ у нас.\r\n\t \r\n\tНовият регистрационен период за програмата DV-2019 ще започне за подаване на електронни заявки за участие в 19:00 ч. българско време в сряда на 18 октомври 2017 г. и ще приключи в 19:00 ч. българско време в сряда на 22 ноември 2017 г.\r\n\t \r\n\tАко сте се регистрирали преди сряда на 18 октомври 2017 г., вашата заявка за участие няма да бъде взета под внимание и ще трябва да подадете нова заявка през новия регистрационен период. Можете да подадете една нова заявка, без да бъдете дисквалифициран/а за подаване на няколко заявки. Хората, които подадат повече от една заявка за участие през новия регистрационен период, ще бъдат дисквалифицирани.\n\n\r\n\t \r\n\tКандидатите ще имат достъп до електронния формуляр за участие (E-DV) на официалния сайт на програмата, dvlottery.state.gov, по време на регистрационния период.\r\n\t \r\n\tИнструкциите за участие в програмата са налични и на уебстраницата на Държавния департамент usvisas.state.gov/dv/instructions.\r\n\t \r\n\tВсички други изисквания за участие остават непроменени.\r\n\t \r\n\tОт 15 май 2018 г. участниците в програмата DV-2019 ще могат да използват уникалния номер за потвърждение на регистрацията им, за да проверят онлайн чрез Entrant Status Check на сайта dvlottery.state.gov дали тяхната молба е изтеглена. Функцията Entrant Status Check ще предоставя информация на изтеглените участници как да кандидатстват за имигрантска виза DV за себе си и за членовете на техните семейства, които отговарят на изискванията.\r\n\t \r\n\tДържавният департамент ще потвърждава датите на интервютата за визи чрез Entrant Status Check.", "date": "2017.10.16", "title": "САЩ рестартират системата за зелена карта"}
{"url": "http://www.mediapool.bg/ivan-krastev-predstavya-sled-evropa-na-1-noemvri-v-sofiya-news270564.html", "text": "Европа страда от криза на идентичността, но означава ли това край на ЕС? Отговор на този въпрос търси книгата на политолога Иван Кръстев \"След Европа\", която този месец бе издадена на български от издателство \"Обсидиан\". На 1 ноември от 18.30 ч. Иван Кръстев ще представи основни тези от книгата си в Червената къща (ул. \"Любен Каравелов\" № 15), в рамките на традиционните , организирани от Центъра за либерални стратегии (ЦЛС) в памет на Юлия Гурковска.\r\n\tКнигата на политолога от ЦЛС и Института по хуманитарни и социални науки във Виена \"След Европа\" (\"After Europe\", UPenn Press, 2017) вече е публикувана в САЩ, в Германия и във Франция, предстои да излезе в Русия и в Полша. Други книги на Иван Кръстев от последните години са: \"Democracy Disrupted. The Global Politics on Protest\" (UPenn Press, May 2014), \"In Mistrust We Trust: Can Democracy Survive When We Don't Trust Our Leaders\" (TED Books, 2013).\r\n\t – пише Иван Кръстев. \r\n\t - твърди Иван Кръстев -", "date": "2017.10.16", "title": "Иван Кръстев представя \"След Европа\" на 1 ноември в София"}
{"url": "http://www.mediapool.bg/lichni-lekari-opravdavat-taksite-za-izvinitelni-belezhki-s-falshivite-bolni-news270553.html", "text": "Лични лекари са въвели такса за издаването на извинителни бележки за децата в отговор на увеличеното търсене на фалшиви документи за извиняването на отсъствията. Причината е, че при над определен брой неизвинени отсъствия от училище, надбавките на семейството се спират.\r\n\t“Медицинската бележка за извиняване на отсъствия на детето от училище или детска градина се превърна в нещо, което решава проблеми, които не са свързани със здравето на децата, тоест отсъствия по всевъзможни причини. Детето отсъства поради проблем с родителя, детето не ходи на училище, защото прави нещо друго, детето трябва да получава, тоест неговите родители, детски, а без въпросните бележки, извиняващи отсъствията, това не може да се случи и така. Тоест това се превърна и в лекарство за решаване на много и социални проблеми”, коментира джипито д-р Силвия Стефанова в понеделник пред бТВ.\r\n\tЗатова Стефанова е обявила такса за такъв документ - 3 лева. “Ние решихме, че няма да участваме в процеса на решаване на социални проблеми с медицински документи, очевидно не съвсем с вярно съдържание”, заявява тя.\r\n\tПрактиката да се събират такси за издаването на извинителни бележки се приема и оправдава от съсловната лекарска организация - Българския лекарски съюз, под предлог, че издаването им не влиза в пакета дейности, плащан от Националната здравноосигурителна каса (НЗОК).\r\n\t“Няма как да бъдат санкционирани колегите, защото за всяка услуга, която един общопрактикуващ лекар предлага и не му се заплаща от здравната каса, би могъл да поиска съответната сума от този, който иска тази услуга, така че няма начин да бъде санкциониран”, заяви д- р Румен Алексов, председател на Районната колегия на общопрактикуващите лекари в Кюстендил.\n\n\r\n\tСпоред юристи обаче издаването на извинителната бележка е естествен завършек на медицинския преглед, с който се констатира заболяването и тъй като прегледът е включен в пакета на НЗОК, то и издаването на самата бележка, също е включено и не следва да се заплаща. Така както не трябва да се плаща и за издаването на болничен лист при възрастните.\r\n\tОсвен това ако се издава извинителна бележка за дете, което не е болно, то това е издаване на документ с невярно съдържание и е наказуемо.\r\n\tОт касата пък препращат въпроса със събирането на такси за издаването на документи към Министерството на здравеопазването, където все още обаче нямат официална позиция.", "date": "2017.10.16", "title": "Лични лекари оправдават таксите за извинителни бележки с фалшивите болни"}
{"url": "http://www.mediapool.bg/obshtoto-sabranie-na-sofiyskiya-universitet-mozhe-da-se-sabere-izvanredno-news270565.html", "text": "Общото събрание на Софийския университет \"Св. Климент Охридски\" може да се събере извънредно, за да обсъди кадровата политика, финансовото състояние, управлението на собствеността и влошения имидж на висшето училище. В момента върви подписка за свикването на управленския орган, каза пред БНР проф. Тинко Тинчев, който е председател на Общото събрание.\r\n\tТинчев обясни, че не знае кой е инициатор на подписката. За да бъде тя успешна, трябва да се подпишат над 100 души - над ¼ от 400-те членове на общото събрание. 76 на сто от членовете на Общото събрание са професори и доценти, 14% главни асистенти, 2% докторанти, 13 на сто - студенти и 1% - административен и помощен персонал.\r\n\tСпоред правилника на Софийския университет Общото събрание трябва да се събира поне веднъж годишно. Редовното заседание е насрочено за края на ноември.\r\n\tНапрежението в Софийския университет нарасна, след като за пореден път стана ясно, че висшето училище има . На няколко пъти ректорът Анастас Герджиков обясни, че проблемът е в дългогодишната липса на електронна система за проследяване на финансите, както и в това, че .\r\n\tПреди няколко седмици член на Академичния съвет на университета заяви, че хората на една и съща длъжност в Алма матер получават различно възнаграждение.\n\n\r\n\tВ същото време за поредна година в най-големия университет в България и се налага бройките да се запълват с допълнителни възможности за прием. Според ректора все пак има подобрение на ситуацията, тъй като кандидат-студентите през тази година били повече от предходната.", "date": "2017.10.16", "title": "Общото събрание на Софийския университет може да се събере извънредно"}
{"url": "http://www.mediapool.bg/basf-kupuva-sashtestven-dyal-ot-biznesa-na-baier-sas-semena-i-herbitsid-news270558.html", "text": "BASF подписа споразумение за придобиването на значителен дял от бизнеса на \"Байер\" (Bayer) със семена и неселективен хербицид, съобщиха от компанията в понеделник.\r\n\tСделката с активи е част от планираното придобиване на \"Монсанто\" (Monsanto). Нейната цена е 5.9 млрд. евро, но тя подлежи на определени промени при финализиране на сделката.\r\n\tАктивите, които трябва да бъдат придобити, включват световния бизнес на \"Байер\" с неселективен хербицид глюфозинат-амониум, който се търгува под марките Liberty®, Basta® и Finale®, както и бизнеса със семена за ключови окопни култури на избрани пазари: хибридна рапица в Северна Америка под марката InVigor®, използвайки технологията LibertyLink®, маслодайна рапица главно на европейския пазар, памук в Северна и Южна Америка и Европа, както и соя в Северна и Южна Америка.\r\n\tПрехвърлянето включва и проучвателната дейност на \"Байер\" за продуктивните белези и възможностите за отглеждане на тези култури, както и технологията и търговската марка LibertyLink®.\r\n\tЗа цялата 2016 година продажбите на купувания бизнес са близо 1.3 млрд. евро, а оперативната печалба – близо 385 млн. евро. Сделката подлежи на одобрение от съответните органи и се очаква да приключи през първото тримесечие на 2018 г.\n\n\r\n\t\"Това ще бъде стратегическо допълнение към добре утвърдения и успешен бизнес на BASF за растителна защита, както и към нашите собствени дейности в областта на биотехнологиите\", заяви Курт Бок, председател на Съвета на изпълнителните директори на BASF SE.\r\n\tПридобиването допълнително ще разшири предлаганите от компанията решения за селското стопанство. Фермерите ще получат по-голям избор от решения, които да отговорят на техните нужди за висококачествени семена, химическа и биологична растителна защита, допълни Саори Дюборг, член на Съвета на изпълнителните директори на BASF SE и отговаряща за сегмента \"Решения за селското стопанство.\r\n\tНад 1800 служители от отделите за търговия, изследвания и развитие, отглеждане и производство на семена ще се прехвърлят от \"Байер\" в BASF. Те са главно разположени в САЩ, Германия, Бразилия, Канада и Белгия. Освен това BASF ще придобие площадки за производство на глюфозинат-амониум в Германия, САЩ и Канада, съоръжения за отглеждане на семена в Северна и Южна Америка и Европа, както и съоръжения за изследване на продуктивните белези в САЩ и Европа.", "date": "2017.10.16", "title": "BASF купува съществен дял от бизнеса на \"Байер\" със семена и хербицид"}
{"url": "http://www.mediapool.bg/partiyata-na-zaev-triumfira-i-na-mestniya-izbori-v-makedoniya-news270526.html", "text": "Партията на премиера Зоран Заев премина успешно в неделя първия си сериозен тест, печелейки местните избори в страната. Кандидатите на Социалдемократическия съюз на Македония (СДСМ) водят в 49 общини на страната.\r\n\tСДСМ печели в големите градове - Охрид, Битоля, Прилеп, Куманово, Кратово, Крушево, Кочани, Струмица, Валандово, Дойран, Гевгели, Ресен и др. Данните след преброяване на малко над 60% от бюлетините. Партията има на втори тур кандидати навсякъде, където изборите ще се решат с балотаж.\r\n\tЗоран Заев очаква \"победа за СДСМ навсякъде където има техен кандидат на втория тур\".\r\n\t\"Гражданите ни гласуваха огромно доверие и отговорност. Повече не може да има оправдания. Трябва да спретнем ръкави и да работим. Тази вечер празнуваме, но от утре ще се отнасяме с уважение към всеки един гражданин, независимо от това, за кого е гласувал. Ние сме отговорна партия, както на централно, така и на местно ниво\", каза Зоран Заев по време на празненствата пред сградата на правителството в центъра на Скопие.\r\n\tВ столицата кандидатът за кмет на СДСМ Петре Шилегов води след първия тур.\n\n\r\n\tЗа първи път албанска формация Демократическият съюз за интеграция /ДСИ/ на Али Ахмети изпреварва ВМРО-ДПМНЕ на Никола Груевски и печели в 12 общини. ВМРО-ДПМНЕ води само в 10 общини, предаде БГНЕС. В останалите общини на първо място са кандидатите от 9 партии, коалиции или представителите на Гражданските комитети.\r\n\t\"Изборният ден мина в спокойна и демократична атмосфера\", коментира председателят на Държавната избирателна комисия Александър Чичаковски. Избирателната активност е малко над 58 на сто.\r\n\tАнализатори определяха вота като тест за новото правителство, което дойде на власт преди пет месеца. Политическата криза в Македония продължи близо две години преди това.", "date": "2017.10.16", "title": "Партията на Заев триумфира и на местния избори в Македония"}
{"url": "http://www.mediapool.bg/zapodozreniyat-za-izmami-spas-vasilev-iskal-da-pomaga-na-horata-no-sadat-go-ostavi-v-aresta-news270561.html", "text": "Спас Василев, който бе заподозрян за серия от измами със самолетни билети и кредитни карти, извършени през последните няколко години, остава за постоянно в ареста, реши в понеделник Софийският районен съд (СРС). Според мотивите му в случая има достатъчно данни, за да се направи обосновано предположение, че обвиняемият се е занимавал с измами, свързани с продажбата на самолетни билети.\r\n\tСРС отбеляза, че по конкретното дело са приложени и доказателства по други подобни казуси, които сочат за трансгранична престъпна дейност, извършвана от него \"с размах и особена дързост\".\r\n\tВеднага след като чу определението на съда, Василев бе отведен в следствения арест. Той бе задържан в петък и обвинен за измама от 2013 г. Междувременно прокуратурата обедини всички жалби срещу него в едно дело, уточнявайки че потърпевшите са над 40 души. Тъй като досъдебното производство е още в начален етап обаче, от МВР и прокуратурата отказват повече подробности.\r\n\tВасилев е свързван с фалшивия Фейсбук профил \"Александър Николов\", който натрупа сериозна виртуална популярност по време и след протестите срещу кабинета \"Орешарски\". През последните няколко месеца се оказа, че има десетки потърпевши от предлаганите от него самолетни билети на по-ниски цени, които не е осигурявал, въпреки че е получавал пари.\r\n\tМиналия петък говорителят на главния прокурор Румяна Арнаудова и шефът ГДБОП Ивайло Спиридонов обявиха, че Василев е задържан, уточнявайки обаче, че все още не разполагат с категорични доказателства, че човекът зад профила \"Александър Николов\" е именно той.\r\n\tСамият Василеяв в понеделник заяви пред чакащите го в съдебната зала журналисти, че познава виртуално част от тях, с което индиректно призна, че е администрирал фалшивия профил в социалната мрежа. Василев обаче отказа да коментира други подробности, повтаряйки няколко пъти, че само адвокатът му Георги Ценев ще говори по случая.\r\n\tВпоследствие юристът заяви пред съда, че клиентът му не е извършил престъпление, тъй като в действията му нямало умисъл, а само желание да помогне на пострадалия Иван Ралчев. По думите на Ценев обвиняемият започнал да предлага самолетни билети на по-ниски цени, използвайки собствени пари, за да ги купува. Постепенно обаче сам се вкарал във \"въртелив порочен кръг\", взимайки пари от всеки следващ, за да покрива стойността на билетите, продадени на предишните му клиенти.\r\n\tАдвокат Ценев обясни още в пледоарията си, че до момента Василев не е бил наясно, че действията му са обект на разследване за измама и, че срещу него са пуснати десетки жалби в полицията. \"Той не е знаел, че е издирван, нищо не е знаел\", добави юристът пред съда.\r\n\tСпоред защитника обвиняемият сам се предал на ГДБОП в петък, след като разбрал от медиите, че го подозират в серия измами, извършени през Фейсбук профила \"Александър Николов\". \"Самият той се явява (в ГДБОП) и казва: \"Аз ще сътруднича, за да разкриете това, в което ме обвинявате\", посочи още Ценев.\r\n\tПопитан от журналистите извън съдебната зала дали Спас Василев е ползвал друго име в социалната мрежа, адвокатът му потвърди, уточнявайки, че \"не му е харесвало името Спас\". Ценев разказа още, че клиентът му е преустановил предлагането на самолетни билети още през 2013 г., тъй като видял, че не може да се справи. Преди 5-6 месеца обаче отново се захваща с тази дейност, \"защото е мислел, че този път ще може да се справи и да бъде по-коректен\". Защитникът обясни още, че родителите на Василев живеят в село Кочериново и е възможно той да не е бил открит на постоянния си адрес в Дупница, защото е бил при тях.\r\n\tПомолен да коментира подбудите на обвиняемия просто да помага на различни хора във Фейсбук с евтини билети, Георги Ценев заяви, че така мъжът търсел \"уважение и внимание\". \"Много хора са започнали работа благодарение на негови протекции\", каза адвокатът му, добавяйки, че Спас е правил на много журналисти контакт с влиятелни хора, които да интервюират.\r\n\tПо думите на юриста дейността на Василев изобщо нямаше да е обект на наказателно преследване, ако беше извършена от фирма, а не от физическо лице, тъй като тогава липсата на платени билети щеше да провокира единствено граждански спор в съда. Попитан дали това обаче не прилича на пирамида, Ценев уклончиво се съгласи.\r\n\tОпределението на Софийския районен съд не е окончателно и подлежи на жалба или протест пред Софийския апелативен съд. Ако втората инстанция бъде сезирана от някоя от страните, заседанието му ще се проведе на 24 октомври.", "date": "2017.10.16", "title": "Заподозреният за измами Спас Василев искал да помага на хората, но съдът го остави в ареста"}
{"url": "http://www.mediapool.bg/barierata-pred-razkrivaneto-na-nenuzhni-bolnitsi-padna-v-sada-news270566.html", "text": "Върховният административен съд (ВАС) окончателно  решението на Министерския съвет, с което е  – документът, който определя с какъв ресурс от болници, лекари, сестри и апаратура разполагаме по места и дали той е достатъчен, под или над потребностите. Така на практика падна единствената законова бариера пред разкриването на ненужни нови болници и разширяване на съществуващите.\r\n\tЗдравната карта беше ключова част от планираната от бившия здравен министър Петър Москов реформа, тъй като се предвиждаше на базата на потребностите в нея да не бъде разрешавано разкриване и да не бъдат финансирани с обществени средства болници на местата с излишък на такива. Сега, докато Министерството на здравеопазването не издаде нова Здравна карта, няма основание, на което да отказва разкриване на нови болници, дори в градовете с най-голямо пренасищане като София, Пловдив и Пазарджик.\r\n\tПрез 2016 г. например комисията по здравната карта към министерството е издала 13 отрицателни становища за потребността от разкриване на още болнични легла в отделения на съществуващи лечебни заведения.\r\n\tСпоред последния вариант на Здравната карта само в осем от 28-те области на страната няма излишък на легла за активно лечение – Варна, Бургас, Стара Загора, Русе, Добрич, Видин, Шумен и Ямбол. В София обаче излишни се оказват 1089 легла за активно лечение. Сред най-засегнатите специалности са гастроентерологията, където леглата трябва да са със 141 по-малко, ортопедия и травматология - с 213 по-малко, хирургия - със 152 по-малко и урология - със 122 по-малко.\r\n\tТ.нар. селективно договаряне, при което НЗОК сключва договор само с необходимия брой болници, покриващи определени критерии, така и никога не заработи реално, така че в това отношение промяна през следващата година няма да има. НЗОК ще продължи да работи с всички лечебни заведения, покриващи определени стандарти, с тази разлика, че могат да се нароят нови болници и отделения след падането на здравната карта в съда.\n\n\r\n\tСега се очаква Министерството на здравеопазването да публикува нов проект на Национална здравна карта и да обяви ще продължи ли да следва начертаната политика да не се финансират всички болници на местата с излишък от структури.\r\n\tЗдравната карта е  на екипа на Петър Москов, който пада в съда заради едни и същи пороци – неспазена процедура. Петчленният състав на ВАС потвърждава решението на тричленния, че картата по същество е нормативен документ и е трябвало да бъде обнародван в \"Държавен вестник\", а това не е направено, поради което е нищожна.\r\n\t\"Законосъобразно и обосновано тричленният състав на Върховния административен съд, VІ отделение е приел, че необнародването като подзаконов нормативен акт в \"Държавен вестник\" закон е съществен порок, водещ до нищожност\", се казва в мотивите на съда.\r\n\tЗдравната карта беше атакувана в съда от Центъра за защита правата в здравеопазването, който оспори и редица други здравни документи като наредби, медицински стандарти и т.н, които в последствие също бяха отменени от съда.", "date": "2017.10.16", "title": "Бариерата пред разкриването на ненужни болници падна в съда"}
{"url": "http://www.mediapool.bg/80-godishen-mazh-zagina-sled-vzriv-na-gazova-butilka-v-ruse-news270527.html", "text": "Възрастен мъж загина при пожар в жилищен блок в Русе. Причината за трагичния инцидент и експлозия на газова бутилка, а смъртта е настъпила заради задушаване. Сигналът е подаден малко преди 22.00 часа в неделя.\r\n\tВ апартамента е бил само собственикът, който от години живее сам. В момента на инцидента той бил в банята. След избухването на бутилката се е разгорял пожар, който бил \"подхранен\" от ламперията и дървения материал в жилището.\r\n\tЗаради пожара и гъстия дим се е наложило хората от блока да бъдат евакуирани.", "date": "2017.10.16", "title": "80-годишен мъж загина след взрив на газова бутилка в Русе"}
{"url": "http://www.mediapool.bg/grigor-dimitrov-otnovo-e-osmi-v-sveta-news270529.html", "text": "Григор Димитров се завърна на осмата позиция в световната ранглиста по тенис заради достигнатия от него четвъртфинал на турнира от сериите \"Мастърс\" в Шанхай.\r\n\tСпечелените точки в Китай позволиха на Димитров да измести в класацията контузения швейцарец Стан Вавринка. 26-годишният българин е с актив от 3590 точки.\r\n\tНа върха продължава да бъде Надал, който загуби финала в Шанхай срещу Роджър Федерер. Испанецът оглавява ранглистата с 10 465 точки, докато Федерер е втори с 8505. Трети е контузеният Анди Мъри с 5290 точки.\r\n\tМарин Чилич се изкачи до рекордната за него четвърта позиция с 4505 точки, изпреварвайки Александър Зверев, който има 4400. Доминик Тийм е шести с 3935, измествайки Новак Джокович. Следват Димитров с 3450 точки, Вавринка и Давид Гофен с 2885.", "date": "2017.10.16", "title": "Григор Димитров отново е осми в света"}
{"url": "http://www.mediapool.bg/samo-23-zhertvi-na-prestapleniya-sa-kompensirani-za-poslednata-godina-news270528.html", "text": "За цялата 2016 г. държавата е компенсирала едва 23 души, които са станали жертва на престъпления, или са наследници на убити, съобщи вестник “Сега“. Изплатени са им общо 47 514 лв., което прави средно по 2065 лв. на човек. За периода януари - май 2017 г. на 16 пострадали са платени 36 702 лв., или средно по 2293 лв. Става дума за пострадали от тежка телесна повреда или близки на жертви на убийства.\r\n\tПроцедура по Закона за подпомагане и финансова компенсация на пострадали от престъпления са потърсили общо 88 души, но повечето от половината молби са отхвърлени.\r\n\tПо закона за подпомагане се възстановяват имуществени вреди, пряка последица от престъплението, и то когато за тях бъде представен документ за разход. Ограничен е и кръгът на хората, които могат да търсят помощ - пострадалите от умишлени престъпления, от които е настъпила смърт или тежка телесна повреда, жертвите на тероризъм, на блудство и изнасилване, от които са настъпили сериозни увреждания на здравето.\r\n\tДържавата обезщетява и пострадалите от трафик на хора и от организираната престъпност. Престъплението, за което може да съ търси компенсация, трябва да е извършено след 30 юни 2005 г. Отказите по голяма част от молбите се постановяват точно защото се търси обезщетение за посегателства преди тази дата. Други молители искат компенсация за престъпления, които не попадат в обхвата на закона. В други случаи не са представени документи за разходите.\r\n\tПреди година законът беше променен, като беше завишен лимитът на възможната компенсация. Таванът вече е 10 хил. лв., докато преди това беше 5000 лв.\r\n\tПрез 2016 г. от Министерството на правосъдието са платили 27 692 лв. на две организации за това, че са предоставили безплатна психологическа консултация на 22-ма пострадали от престъпления. Това са фондация \"Център Надя\" и фондация \"За подпомагане жертви на престъпления и борба с корупцията\".", "date": "2017.10.16", "title": "Само 23 жертви на престъпления са компенсирани за последната година"}
{"url": "http://www.mediapool.bg/estoniya-podkrepi-bulgaria-za-vlizane-v-shengen-news270530.html", "text": "Естония, която е момента е председател на Съвета на ЕС, обяви подкрепата си за присъединяването на България към Шенгенското пространство и оценява усилията на страната за опазване на външните граници на ЕС. Това заяви министърът на външните работи на Естония Свен Миксер пред БНР.\r\n\t\"Решението за това се базира на конкретни, обективни критерии и ние винаги сме застъпвали виждането, че, щом веднъж, тези критерии са изпълнени, то не би трябвало да бъдат поставени допълнителни препятствия. Това е много важен принцип\", коментира Миксер.\r\n\tСлед 1 януари България поема ротационното председателство на ЕС от Естония за период от 6 месеца.", "date": "2017.10.16", "title": "Естония подкрепи България за влизане в Шенген"}
{"url": "http://www.mediapool.bg/novo-rabotno-vreme-na-tsentrovete-za-klienti-na-chez-v-sedem-grada-news270560.html", "text": "От 1 ноември 2017 г. центровете за обслужване на клиенти на ЧЕЗ във Видин, Монтана, Враца, Ловеч, Перник, Кюстендил и Благоевград ще имат ново работно време, съобщиха от компанията в понеделник.\r\n\tСлед обстоен анализ на посещаемостта и териториалната специфика е решено клиентските центрове в тези градове да работят в понеделник от 8:30 ч. до 18 часа, в сряда - от 8 ч. до 17 ч., а през останалите делнични дни – от 8:30 ч. до 17 ч.\r\n\tЗа всички останали клиентски центрове на компанията в Западна България няма да има промяна.\r\n\tКлиентите на \"ЧЕЗ Електро България“ АД от 1 ноември 2017 г. вече ще имат обособени гишето за работа с тях във всички центрове. На телефонния номер на компанията – 0700 10 010, ще бъде активирана специална линия само за въпроси, свързани с дейността и предоставяните от услуги. Въвеждат се и нови електронни адреси за комуникация: с \"ЧЕЗ Електро България“ АД - info@cezelectro.bg и с \"ЧЕЗ Разпределение България“ АД - klienti@cez-rp.bg.", "date": "2017.10.16", "title": "Ново работно време на  центровете за клиенти на ЧЕЗ в седем града"}
{"url": "http://www.mediapool.bg/nyu-york-taims-kiberpotentsialat-na-severna-koreya-e-globalna-zaplaha-news270532.html", "text": "Наред с разработването на ядрено оръжие, способно да нанесе удар по континенталната част на САЩ, Северна Корея тайно е създала киберпрограма, използвана за кражби на стотици милиони долари, която може да предизвика хаос по света, пише в. \"Ню Йорк таймс\".\r\n\tСеверна Корея разполага с армия от над 6000 хакери и все повече подобрява дейността си в тази област, посочва изданието, което цитира американски и британски служители.\r\n\tЗа разлика от оръжейните изпитания, за които Северна Корея понася международни санкции, кибератаките, извършвани от севернокорейците, не водят до ответен натиск или наказания, въпреки че Пхенян използва хакерските си способности, за да атакува своите противници на Запад.\r\n\tСъщо както западните анализатори някога се присмиваха на потенциала на севернокорейската ядрена програма, така експертите не отдаваха значение на възможностите на Пхенян в кибернетичната сфера, но сега признават, че хакерството е почти съвършено оръжие за КНДР, която е изолирана и няма какво толкова да губи.\r\n\tПримитивната инфраструктура на Северна Корея е много по-малко уязвима за ответни мерки, а нейните хакери действат извън страната. Санкциите не предлагат полезен отговор, а съветниците на севернокорейския лидер Ким Чен-ун се обзалагат, че никой няма да отвърне с военни средства на кибератака поради страх от катастрофално изостряне на ситуацията между Северна и Южна Корея.\n\n\r\n\tМиналата година севернокорейски хакери са се опитали да откраднат 1 милиард долара от федералния резерв на Ню Йорк, но буквена грешка им попречила. Те ограбвали по дигитален път сметка на централната банка на Бангладеш, когато банкерите се усъмнили в искане за теглене на пари, в което имало сгрешена дума. Въпреки това хакерите откраднали 81 милиона долара.\r\n\tПрез май 2016 г. британски хакер осуетил благодарение на чист късмет най-голямата севернокорейска кибератака до момента, която не успяла да доведе до голяма кражба на пари, но предизвикала срив на стотици хиляди компютри в десетки страни и за кратко парализирала Националната здравна служба на Великобритания.\r\n\tСпоред служители от разузнаването Северна Корея получава стотици милиони долари годишно от разпространяване на компютърни вируси с цел откуп, дигитални банкови обири и атаки срещу онлайн видеоигри.\r\n\tНапоследък севернокорейски хакери атакуваха и южнокорейски биткойн борси. Бивш шеф на британското разузнаване заяви, че печалбата на КНДР от киберкражби може да възлиза на 1 милиард долара на година, което се равнява на една трета от севернокорейския износ, отбелязва \"Ню Йорк таймс\".", "date": "2017.10.16", "title": "\"Ню Йорк таймс\": Киберпотенциалът на Северна Корея е глобална заплаха"}
{"url": "http://www.mediapool.bg/avstriya-zavi-nadyasno-sled-vcherashnite-izbori-news270533.html", "text": "Австрийските избиратели предпочетоха завой надясно на вчерашните парламентарни избори, като дадоха победата на консервативната партия на младия политик с антиимигрантски позиции Себастиан Курц. Окончателните резултати показват, че неговата Австрийска народна партия (АНП) е спечелила 31,6 на сто от гласовете, което е със 7 на сто повече от предишните избори през 2013 г.\r\n\t\"Мога да ви обещая, че ще се боря с всички сили да променя страната\", заяви късно снощи 31-годишният австрийски външен министър пред огромно множество партийни симпатизанти.\r\n\tАко Курц успее да състави коалиционен кабинет, той ще е най-младият правителствен лидер в Европа.\r\n\tТой беше фаворит в социологическите допитвания от месец май насам благодарение на обещанията си да намали броя на бежанците и на работниците от по-бедните европейски страни.\r\n\tКрайнодясната опозиционна Партия на свободата (АПС), която се обявяваше за строга имиграционна политика още преди Курц да заеме хардлайнерски подход, е на второ място с 27,4 на сто от гласовете, плътно следвана с 26,7 процента от левоцентристката Социалдемократическа партия (АСДП), която досега управляваше в коалиция с Народната партия.\n\n\r\n\t\"Резултатите показаха, че ние заехме централно място в обществото. Ние сме онези, които доминират в политическите дебати\", обяви лидерът на Партията на свободата Хайнц-Кристиан Щрасе.\r\n\tНеговата популистка партия се опитваше да смекчи радикалната си риторика и да заеме по-малко негативна позиция към ЕС с намерението да влезе в правителството след изборите.\r\n\tСебастиан Курц нееднократно посочи, че коалиция с Партията на свободата е възможност, но след вчерашните избори каза, че ще разговаря с всички партии, за да види коя подкрепя политиката му, по-специално за намаляване на данъците и на бюрокрацията.\r\n\tСлед оповестяването на първите прогнозни резултати обаче, в предизборния щаб на Народната партия стотици партийни членове изразиха на глас радостта си, когато чуха за резултатите на Партията на свободата.\r\n\tСпоред наблюдатели все по-малко вероятно изглежда продължаване на партньорството между Народната партия и Социалдемократическата партия на канцлера Кристиан Керн.\r\n\tСпоред допитвания след изборите избирателите, които предпочетоха десните партии, смятат имиграцията за основен проблем. Близо 130 хиляди души са кандидатствали за убежище в Австрия през 2015 и 2016 г.\r\n\tКанцлерът Керн се опитваше да наложи като приоритет съживяването на икономиката по време на кампанията си, докато съперниците му от дясно наблягаха на миграционната тема. Той пострада и от разкритията, че е наел израелския съветник Тим Зилберщайн, който тайно организирал дейността на фалшиви уебсайтове, имащи за цел да очернят Курц и председателстваната от него Австрийска народна партия.\r\n\t\"Сега остава на нас да защитим една модерна, демократична Австрия на разнообразието\", каза Керн пред симпатизантите си. \"Ние смятаме себе си за алтернатива на популизма\", добави той и посочи, че социалдемократите няма да се стремят към министерски постове на всяка цена.\r\n\tДругите две формации, които влизат в новия австрийски парламент, са Партия НЕОС, която получава 5,1 процента от гласовете - с 0,2 по-добър резултат от миналите избори, и Листата Петер Пилц, нова формация, отцепила се от Партията на зелените само преди няколко месеца, с 4,3 процента от гласовете.\r\n\tПартията на зелените, чийто лидер Александър Ван дер Белен спечели президентските избори през декември срещу кандидата на Партията на свободата, претърпя тежки загуби и получи едва 3,9 на сто от гласовете, което означава, че остава извън парламента.\r\n\tПредстои да бъдат преброени гласовете по пощата, но не се очаква те да повлияят съществено на крайните разултати, които ще бъдат оповестени в четвъртък.\r\n\tАгенция ДПА отбелязва, че вчера близо 58 процента от австрийците са гласували за консерваторите или крайната десница, и дава отговор на някои от изникващите сега ключови въпроси.\r\n\t\r\n\tЗа избирателите, дали гласа си за десните партии, политиката по отношение на бежанците и интеграцията на мигрантите беше сред основните въпроси. В предизборните си кампании тези формации се бяха съсредоточили почти изцяло само върху тези теми.\r\n\t\"Убежище и интеграция\" - това е бил най-важният въпрос за 55 процента от гласувалите вчера за победителите, консерваторите от Австрийската народна партия (АНП). Сред избралите Австрийската партия на свободата (АПС) тази тема е била основна за 88 процента, сочи проучване на института за изследване на общественото мнение СОРА.\r\n\tПред избирателите канцлерът от АСДП Кристиан Керн беше заявил, че ще работи усърдно за продължаване на сегашния стопански подем на Австрия, както и че политиката му за създаване на работни места е започнала да дава резултат. Посланието му обаче до голяма степен не намери отзвук, тъй като според 45 процента от избирателите през последните години страната е тръгнала надолу.\r\n\t\r\n\tВ следвоенната история \"това е един от най-големите трусове в републиката\", заяви политологът Петер Филцмайер. Той изтъкна, че за пръв се случва и АНП, и АСДП едновременно да получат подкрепата на избирателите. На изборите в миналото винаги засилването на едната партия е означавало отслабване на другата.\r\n\tСъставянето на коалиция между АНП и АПС изглежда много вероятно, но не и сигурно, отбелязва ДПА. В изборната нощ заместник-председателят на АПС Норберт Хофер даде ясно да се разбере, че партията му няма на всяка цена да влиза в коалиции. \"Мисля, че сътрудничеството би могло да проработи единствено ако и двете страни се отнасят една към друга като равен с равен\", заяви той. В състава на бъдещ кабинет неговата партия ще иска ключовите министерства на вътрешните и външните работи.\r\n\tАко този вариант се осъществи, това няма да е първият кабинет с участието на крайната десница. АПС беше в коалиция с АСДП от 1983 до 1987 г., а между 2000 и 2005 г. с АНП.\r\n\t\r\n\tПредседателят на АНП Себастиан Курц може да състави коалиция с АСДП. Вчера обаче лидерът на социалдемократите Керн ясно заяви, че в действителност не вярва в осъществяването на подобен сценарий. Изтъквайки сходните позиции на АНП и АПС по миграцията и други въпроси, канцлерът посочи: \"Не е нужно кой знае какво въображение, за да се предвиди как ще изглежда следващото управление\".\r\n\tРезултатите може да създадат още проблеми за германския канцлер Ангела Меркел. Нейната партия Християндемократически съюз е под постоянен натиск от сестринската си партия от Бавария Християнсоциалния съюз да втвърди позицията си по отношение на имиграцията. ХСС съумя да изкопчи от Меркел въвеждане на праг за имиграцията, замислен по австрийски образец. Призивите на ХСС за забрана на бурките са също вдъхновени от австрийското законодателство. И прагът, и забраната са взаимствани от инициативи на АНП.\r\n\tХСС е окуражен от изборната победа на Курц. \"Като канцлер той ще бъде близък, силен партньор за Бавария - което включва и голямата задача за ограничаване на миграцията към Европа\", каза пред ДПА генералният секретар на ХСС Андреас Шойер.\r\n\t\r\n\tЛидерът на АПС Хайнц-Кристиан Щрахе иска Австрия да работи в по-тясно сътрудничество със страните от Вишеград - Чехия, Унгария, Полша и Словакия. Четворката блокира изпълнението на предприетите от ЕС мерки по линия на бежанците. И Щрахе, и Керн например са изтъквали своите отношения с унгарския премиер Виктор Орбан, който е известен със своето особено твърдо становище по въпроса за миграцията.\r\n\tНасърчена от резултатите в Австрия, Вишеградската четворка може да създаде трудности на Германия и Франция в техните усилия за изграждане на по-активен ЕС. Четворката е известна със своите евроскептични становища. Председателят на австрийските консерватори Курц призова за изграждане на такъв ЕС, който да се съсредоточи върху теми като охраната на границите, същевременно оставяйки колкото се може повече въпроси на държавите членки. АПС също иска децентрализация на ЕС, припомня ДПА.\r\n\t\r\n\tСилното представяне на десните популистки партии в немскоезичния свят, изглежда, дава нов импулс на надигането на популизма в Европа след пораженията на националистите в Холандия и Франция. Това пише в. “Ню Йорк Таймс“ в коментар на изборите в Австрия.\r\n\tРезултатът от изборите в Австрия е поредният признак за ориентация надясно в Европа, след като крайнодясната партия \"Алтернатива за Германия\" спечели над 90 места в германския парламент миналия месец, като стана третата по големина сила в законодателното събрание, коментира вестникът.\r\n\tПод ръководството на Курц традиционната консервативна АНП се превърна в умело служещо си със социалните медии политическо движение, което привлече стотици хиляди нови привърженици с кампания, съсредоточена върху ограничаване на имиграцията и укрепване на социалната система. Резултатът от изборите явно е на път да доведе до промяна на политическия курс в Австрия, което със сигурност ще зарадва десните лидери в Полша и Унгария, но може да обтегне отношенията с Франция и Германия, отбелязва \"Ню Йорк таймс\".\r\n\t“Това лято Европа се надяваше, че е убила своите популистки демони. Изборите в Австрия обаче показват, че за партиите от основното течение в Европа заплахата отдясно съвсем не е изчезнала“, коментира британският в. \"Файненшъл таймс\".\r\n\tИзборите в Австрия, които често служат като барометър за настроенията в Европа, напомнят, че популистките сили все още са в състояние да се възползват от широкоразпространения гняв във връзка с миграцията, за да постигат изборни успехи и да оказват влияние върху националните политики, изтъква изданието.\r\n\t“Това е народно гласуване за бежанската политика“, пише в коментар за изборите австрийският в. \"Курир\". Според изданието резултатът е идеален за лидера на АПС Хайнц-Кристиан Щрахе, който може спокойно да води преговори както с Курц, така и с настоящия канцлер Кристиан Керн.", "date": "2017.10.16", "title": "Австрия зави надясно след вчерашните избори"}
{"url": "http://www.mediapool.bg/irakskata-armiya-e-poela-kontrola-varhu-reditsa-obekti-v-provintsiya-kirkuk-news270534.html", "text": "Иракските правителствени сили продължиха в нощта срещу понеделник настъплението си в провинция Киркук и заявиха, че са отвоювали пътища и инфраструктурни обекти от кюрдските отряди пешмерга, съобщи Франс прес.\r\n\tСпоред комюнике на командващите по време на \"операцията за възстановяване на стабилността\" в провинцията, която си оспорват централното правителство и автономен Кюрдистан, силите на Багдад са поели контрола над местни мостове и магистрали, както и над индустриалната зона югозападно от град Киркук.\r\n\tСред отвоюваните обекти военните сочат още разработвано газово находище, полицейски участък, електроцентрала и рафинерия край нея.\r\n\tИракските сили продължават да напредват в провинцията, уверява командването на операцията, целяща Багдад да си върне петролните находища, държани в момента от кюрдите.\r\n\tПо данни на армейската пресслужба, цитирана от телевизия \"Скай нюз - Арабия\", военните са блокирали няколко от магистралите, водещи към град Киркук.\n\n\r\n\tТази нощ бе съобщено, че премиерът на Ирак Хайдер ал Абади е издал заповед на въоръжените сили да възстановят сигурността в Киркук в сътрудничество с местните жители и пешмергите.\r\n\tПо-рано той бе заявил, че контролът върху спорните територии между основната част от страната и Иракски Кюрдистан ще се осъществява съвместно от федерални и местни сили под ръководството на Багдад, напомня агенцията.\r\n\tМеждувременно Пентагонът призова Ирак и кюрдските сили \"да избягват действия, ескалиращи напрежението\" и да започнат диалог за решаване на разногласията си, съобщи Ройтерс.\r\n\t\"Противопоставяме се на насилие от всяка от страните и ги приканваме да не прибягват до дестабилизиращи действия, които да ги отклонят от битката срещу ИДИЛ и да подкопаят още повече стабилността в Ирак\", заяви говорителката на Пентагона Лаура Сийл.\r\n\tТя направи коментара по повод съобщенията на иракската държавна телевизия, че иракските войски са установили контрол над части на богатия на петрол Киркук без съпротива от кюрдските милиции пешмерга.\r\n\t\"Ние продължаваме да подкрепяме единен Ирак\", каза говорителката. \"Диалогът остава най-добрият вариант за потушаване на напрежението и за решаване на разногласията в съответствие с иракската конституция.\"\r\n\tГоворителката на Пентагона призова също всички играчи в региона да се съсредоточат към общата заплаха - \"Ислямска държава\".\r\n\tИракските и кюрдските сили се обучават и въоръжават от САЩ, припомня Ройтерс.", "date": "2017.10.16", "title": "Иракската армия е поела контрола върху редица обекти в провинция Киркук"}
{"url": "http://www.mediapool.bg/shivachki-ot-nai-golyamoto-predpriyatie-v-yugozapadna-bulgaria-zaplashiha-sas-stachka-news270535.html", "text": "Работещите в най-голямото шивашко предприятие в Югозападна България – това в Гоце Делчев, заплашиха със стачка заради ниски заплати, драстично нарушаване на работното време и лоши условия на труд, съобщи БНР.\r\n\tРаботещите в немската фирма са на границата на изтощението. Те твърдят, че работният им ден е минимум 9 часа, като се работи и всяка събота. Това е сериозно нарушение, тъй като подписаното преди десет години стачно споразумение допуска да се работи не повече от две съботи в месеца, казват синдикалистите.\r\n\tЕксплоатацията и униженията са причина много хора да напуснат фирмата, твърди регионалният председател на \"Подкрепа\" в Гоце Делчев Андрей Андреев.\r\n\t\"Над 900 човека са напуснали фирмата през последната година, които търсят препитание в други държави, където дават по-добри заплати\", каза той.\r\n\tОсновната заплата на работниците в шивашкото предприятие е 480 лева. След настояването за увеличаване на възнагражденията работодателят е предложил 530 лева, но за сметка на отпадането на останалите им искания.\n\n\r\n\tПетмесечните преговори с работодателя Бертрам Ролман от Германия не са довели до никакъв резултат, признават от синдикалната организация към КТ \"Подкрепа\", в която членуват над 1200 работници от предприятието.\r\n\tПри провал и на следващите преговори те са готови да преминат към стачни действия.", "date": "2017.10.16", "title": "Шивачки от най-голямото предприятие в Югозападна България заплашиха със стачка"}
{"url": "http://www.mediapool.bg/dve-narkochengeta-sa-zadarzhani-za-koruptsiya-i-prodazhba-na-droga-v-sofiya-news270536.html", "text": "Двама оперативни работници от столичното 7-мо РПУ са задържани за корупция и разпространение на наркотици, съобщиха от спецпрокуратурата в понеделник.\r\n\tИмената на служителите на МВР не се споменават, като се уточнява единствено, че те са с дългогодишен опит в системата и са работили по линия именно на противодействието на търговията с дрога.\r\n\tДвамата са задържани при акция на \"Вътрешна сигурност\" в МВР и спецпрокуратурата на 15 октомври. Заключени са с подкуп от 2000 лева, които рпедварително са белязни от разследващите.\r\n\tПарите са били част от т.нар. такси \"спокойствие\", които оперативните работници събирали всеки месец от наркодилърите в техния район на територията на 7-мо РПУ. Ако \"клиентите\" откажели да им плащат, следвали заплахи с арести и образуване на преписки и досъдебни производства срещу тях.\r\n\tОсвен това служителите на МВР се занимавали и с директна продажба на дрога, като според данните на спецпрокуратурата, снабдявали някои от \"подопечните\" им дилъри с амфетамини, марихуана и други наркотици.разноцветни таблетки, разпределени в найлонови пликчета\", които при полевия тест реагирали на амфетамини. Количеството им не се уточнява.\r\n\tРазследващите добавят само, че двете наркоченгета действали \"при пълна конспиративност\" и общували с наркодилърите само чрез интернет приложения на мобилните им телефони или чрез \"права\" връзка.\r\n\tОперативните работници са задрържани в следствения арест с прокурорско постановление за 72 часа, като спецпрокуратурата ще поиска от спецсъда постоянното им задържане на 17 октомври.", "date": "2017.10.16", "title": "Две наркоченгета са задържани за корупция и продажба на дрога в София"}
{"url": "http://www.mediapool.bg/neli-ognyanova-vlastta-predupredi-mediite-tragvash-v-opredelena-posoka-nyamash-stolche-v-studioto-news270537.html", "text": "Вицепремиерът твърди, че е Пълните записи са налице, многократно бяха излъчвани изцяло, а и голяма аудитория гледа диалога в реално време. Според мен реакциите са на базата на диалога в неговата цялост.\r\n\tВицепремиерът вижда : \" Доколкото познавам практиката на Съда за правата на човека, за намеса в свободата на изразяване не е необходимо да се заплашва с физическа сила или с престъпление, напълно достатъчно е да се очертаят неблагоприятни последици за журналиста или близките му. В случая има подобна намеса:  , Вицепремиер казва в ефир, че е практически възможно да разработи гейт без оглед на фактите. Като зрител смятам, че това звучи като заплаха и е намеса в свободата на изразяване.\r\n\t\n\n\r\n\tБез да са съгласували изявите си, те се държаха сходно. Но има три момента, които трябва да бъдат отбелязани по отношение на г-н Симеонов като фигура на върха на изпълнителната власт: заяви, че е в състояние да разработи гейт на водещия; квалифицира тема от обществен интерес като глупава и изчерпана: по-късно в друго предаване изложи разбирането си за БНТ и БНР като контролирани медии, \r\n\t\r\n\tИ Тодоров, и Валери Симеонов - без да ги питат - напомниха за отсъствието на Анна Цолова. Трудно може да се намери обяснение – освен като предупреждение, че това е санкция, която може да бъде повторена: тръгваш в определена посока – и нямаш столче в студиото.\r\n\t\r\n\tПравителственият сайт е за институционални съобщения.\r\n\t\r\n\tПо закон Съветът за електронни медии се ръководи от интересите на обществото, като защитава свободата и плурализма на словото и информацията и независимостта на доставчиците на медийни услуги (чл.20 ЗРТ). Защита би била уместна винаги.\r\n\t\r\n\tПовече усилия за качествено образование – повече свобода в обществото, това е връзката. Несвободни сме, защото образованието не е ценност за обществото като цяло. А за когото е ценност, търси индивидуално решение, често навън.\r\n\t\r\n\tСъс създаване на предпоставки за качество на образованието. С издигане на авторитета на професията, за да привлече способните млади хора. България е втора в ЕС по застаряване на учителския състав.\r\n\t\r\n\tГрамотният потребител няма да кредитира поръчкова журналистика, манипулации и хибридни заплахи.\r\n\t\r\n\tПърво гражданите трябва да си върнат държавата. В превзетата държава човек не може да очаква нито законодателни мерки за свободни медии, нито безпристрастно прилагане на закона.\r\n\tТова не означава, че не трябва да се работи за адекватна правна рамка. За плурализъм и срещу овладяването на медиите от едно лице. За мисията на обществените медии. За ограничаване на незаконното съдържание и пропагандата. За достъпа до медии и медийната грамотност.\r\n\t\r\n\tВече не говорим за собственост, а за по-сложни отношения. Например, финансирането на една сделка може да е с банков кредит – и да се окаже важно с чии имоти е обезпечен кредитът. Или пък да се натъкнем на необезпечени кредити.\r\n\tДържавата знае повече за собствениците на медиите, отколкото показва. Когато прекрати обществените поръчки за магистрала Хемус, Борисов заяви причината:  Ако попроверяването стане практика (от съответен предвиден в закон орган), ще има повече прозрачност. Само че тогава ще се навлиза дълбоко в личната сфера на собствениците, което сега се допуска само в изключителни случаи, като например за борба с тероризма. И ще е необходимо прецизно да се определи баланс между прозрачността и правото на лична неприкосновеност.\r\n\t\r\n\tИ сега печатните и онлайн медиите не са без правила – Наказателният кодекс и Изборният кодекс се отнасят и за тях, авторското право също, а някои нови медийни услуги постепенно влизат в обхвата на Закона за радиото и телевизията. Можем да очакваме и по-нататък разширяване на обхвата на медийния закон. Още повече, че Европейският съюз в момента гледа ревизия на медийната директива, която включва в обхвата на директивата и платформите. Не мисля, че това задължително ще доведе до отделен нов регулатор.", "date": "2017.10.16", "title": "Нели Огнянова: Властта предупреди медиите: \"Тръгваш в определена посока – нямаш столче в студиото\""}
{"url": "http://www.mediapool.bg/kfn-pusna-kol-tsentar-za-grazhdanite-i-biznesa-news270539.html", "text": "Комисията за финансов надзор (КФН) пусна кол център, който ще предлага информация на гражданите и бизнеса за предлаганите финансови услуги в небанковия сектор, съобщиха от КФН.\r\n\tНа телефон 0800 40 444 в работни дни от 9 до 17:30 часа сътрудници на комисията ще отговарят на въпроси относно правата на гражданите в отношенията им със застрахователните компании и пенсионно-осигурителните дружества, търговията на капиталовия пазар и боновите книжки от масовата приватизация и други.\r\n\tТе ще приемат запитвания и от компании в секторите, за които отговаря комисията.\r\n\tСътрудниците на информационния център ще посрещат и гражданите, които идват с въпроси на място в КФН.\r\n\tЕкипът на кол центъра на КФН е избран измежду най-изявените студенти от финансовите, икономически и юридически специалности на няколко университети след интензивно специализирано обучение и положен изпит, е посочено в съобщението.", "date": "2017.10.16", "title": "КФН пусна кол център за гражданите и бизнеса"}
{"url": "http://www.mediapool.bg/madrid-opredeli-otgovora-na-puchdemon-kato-nezadovolitelen-news270531.html", "text": "Испанските власти определиха като незадоволителен и невалиден дадения на този етап от сепаратисткия лидер на Каталуния отговор на техния ултиматум. По-рано в понеделник Карлес Пучдемон изпрати писмо до испанския премиер Мариано Рахой с което така и не отговори с \"да\" или \"не\" обявил ли е независимост на Каталуния.\r\n\tТой направи това преди 10 часа местно време (8 ч. по Гринуич), когато изтичаше ултиматумът, даден му, за да изясни дали иска независимост от Испания за Каталуния.\r\n\tПучдемон направи символична декларация за независимост миналия вторник, а секунди след това призова за преговори с Мадрид за бъдещето на региона. Мариано Рахой му даде срок до днес сутринта да изясни позицията си и до четвъртък да промени мнението си, ако настоява за независимост. Той заплаши, че Мадрид ще суспендира автономията на Каталония, ако каталунският лидер избере независимостта.\r\n\tИспанското правителство очаква от Пучдемон да отговори само с \"да\" или \"не\" и предупреди, че всеки двусмислен отговор ще бъде сметнат за потвърждение, че независимостта е била обявена.\r\n\tТова ще задейства член 155 от конституцията, по силата на който Мадрид може да въведе пряко управление. Централното правителство ще уволни местното, ще поеме контрола над финансите и полицията и ще обяви предсрочни избори.\n\n\r\n\t\r\n\tПисмото на каталунския лидер на практика представлява отказ от ясен отговор. В писмото си до Рахой, публикувано от местни каталунски медии, Пучдемон не отговаря директно на въпроса и вместо това заявява, че двамата трябва да се срещнат колкото се може по-скоро, за да започнат диалог през следващите два месеца.\r\n\t\"Нашето предложение за диалог е чистосърдечно, независимо от всичко, което се случи\", казва Пучдемон, цитиран от Ройтерс.\r\n\tКоалицията на Пучдемон е разединена – някои настояват да продължи да настоява за независимост, други се тревожат за последствията. Нито едно европейско правителство няма да признае независимостта на Каталуня, а над 500 компании преместиха юридическото си седалище на други места в Испания през последните две седмици. Ето защо каквото и да последва оттук нататък, Каталуня ще остане дълбоко разединена.\r\n\t\r\n\r\n\t\r\n\tИспанският вицепремиер Сорая Саенс де Сантамария заяви, че в писмото си до властите в Мадрид Карлес Пучдемон не е дал задоволителен отговор на въпроса провъзгласил ли е всъщност независимост и че той има време до четвъртък да спази законите на Испания, предаде Асошиейтед прес.\r\n\tПо думите на Саенс де Сантамария испанските власти са поискали ясен отговор с \"да\" или \"не\" от Пучдемон, нещо, което обаче според нея той не е направил. \"Не е много трудно да кажеш да или не. Именно това предполагаше зададеният въпрос и отговорът не би трябвало да е сложен\", посочи още испанският вицепремиер пред репортери.\r\n\tПо думите й Пучдемон има време до четвъртък сутринта да се подчини, в противен случай го заплашва възможността Испания да задейства член 155 от конституцията.\r\n\tТя окачестви призива на Пучдемон за диалог като \"неубедителен\" и заяви, че мястото за разговори е испанският парламент.\r\n\tОтделно испанският министър на правосъдието Рафаел Катала, цитиран от агенция ЕФЕ, заяви, че отговорът на каталунския лидер не е валиден.", "date": "2017.10.16", "title": "Мадрид определи отговора на Пучдемон като незадоволителен"}
{"url": "http://www.mediapool.bg/uchilishtata-shte-poluchat-dopalnitelno-pari-za-psiholozi-dogodina-news270538.html", "text": "Допълнителни 7 млн. - 8 млн. лева ще бъдат отпуснати на училищата през следващата година за назначаването на психолози и педагогически съветници. Целта е да бъдат наети още 500 специалисти, обяви министърът на образованието Красимир Вълчев в понеделник по време на конференция за партньорството между родителите и училището.\r\n\tВ момента в училищата и детските градини работят около 1100 психолози и педагогически съветници. Те са назначени в по-малко от една четвърт от всички над 4300 училища и детски градини. Такива специалисти има основно в големите училища с над 400 - 500 деца, тъй като имат по-голям бюджет и могат да си позволят да отделят средства за заплати. Според Вълчев с отпускането на допълнителни целеви средства по делегираните бюджети на образователните институции от следващата година психолози може да има във всяко училище или детска градина с над 400 деца.\r\n\t\"Надяваме се, че като им раздадем допълнителни средства, повече училища ще имат възможност да назначат такива специалисти\", коментира Вълчев. Според него в малките населени места няколко образователни институции могат да споделят един психолог или съветник.\r\n\tНазначаването на още специалисти е една от стъпките за справяне с агресията в училище. Според Вълчев сред причините за увеличаването на случаите на агресия е липсата на положителен разговор и доверие, както между родители и учители, така и в обществото като цяло.\r\n\t\"Доверието е в основата на съвременното образование. Утопия е, че като сложим камери, ще решим проблема с липсата на доверие\", каза образователният министър. Според него родителите трябва да имат доверие на учителите, че понякога знаят по-добре кое е добре за децата им. От друга страна, преподавателите трябва да дават повече информация на родителите, да ги изслушват, а училището да докаже, че реагира на случаи на непрофесионално поведение и агресия.\n\n\r\n\t51% от българските деца живеят в непълни семейства, а 12 на сто от децата у нас се отглеждат по скайп от родителите им, които са на гурбет в чужбина, коментира председателят на Синдиката на българските учители към КНСБ Янка Такева. Според нея най-голям е проблемът в област Видин, където учителите ставали едва ли не приемни родители на учениците. „Колегите от Видин казват, че ако ние не сме, за да проследим ученика дали се е нахранил, дали е на топло, дали се е прибрал, дали си е купил учебници и дали редовно се подготвя за следващия учебен ден, няма кой да погледне това дете”, коментира Такева. Тя добави, че учителите няма как да заместят отсъстващите родители.", "date": "2017.10.16", "title": "Училищата ще получат допълнително пари за психолози догодина"}
{"url": "http://www.mediapool.bg/makron-zashtiti-ikonomicheskata-si-viziya-v-televizionno-intervyu-news270540.html", "text": "Френският президент Еманюел Макрон снощи даде първото голямо национално телевизионно интервю, откакто беше избран, предаде Асошиейтед прес. В него той защити визията си за икономическа промяна във Франция и се оправда за използването на думата \"мързеливи\", за да опише хората, които се съпротивляват на предлаганата от него трудова реформа. Той настоя, че Франция трябва да стане по-ефективна.\r\n\t \r\n\tПрезидентът каза, че намерението му е да направи живота на френските работници по-добър и отрече обвиненията на своите критици, че политиката му е в полза на богатите. Макрон каза, че трябва да минат две години, преди да се прояви ефектът от реформите на пазара на труда. Той посочи като положителен факт това, че в момента безработицата във Франция спада.\r\n\t \r\n\tВ предизборната си кампания Макрон обеща да намали безработицата от сегашните 9,5 на 7 процента, припомня Ройтерс.\r\n\t \r\n\tИнтервюиран от трима журналисти френският президент каза също, че борбата с тероризма остава една от най-важните задачи на правителството. Той съобщи, че догодина ще бъдат приети нови закони за регулирането на миграционните потоци, и добави, че в момента мерките в тази сфера не са достатъчно ефективни, включително отношенията със страните, от които пристигат мигрантите. Френският президент подчерта, че ще въведе ред в областта на миграцията и че ще бъде безкомпромисен.\r\n\t \n\n\r\n\tМакрон заяви, че не одобрява натиска, който президентът на САЩ Доналд Тръмп оказва над Иран, и намерението му да не признае ядрената сделка. Френският държавен глава изрази опасение, че подобен подход може да доведе до повторение на ситуацията със Северна Корея. Той потвърди, че смята да направи посещение в Иран.\r\n\t \r\n\tМакрон съобщи, че желае да бъде отнет на обвинения в сексуален тормоз американски кинопродуцент Харви Уейнстийн ордена на Почетния легион, който му е бил връчен през 2012 г. от тогавашния президент Никола Саркози.", "date": "2017.10.16", "title": "Макрон защити икономическата си визия в телевизионно интервю"}
{"url": "http://www.mediapool.bg/izraelski-iztrebiteli-atakuvaha-siriyska-zenitna-batareya-otkrila-ogan-sreshtu-tyah-news270541.html", "text": "Израелски изтребители нанесоха удар по сирийската зенитна батарея, открила огън срещу тях докато извършвали разузнавателни полети над съседен Ливан, съобщи Ройтерс, като се позовава на израелски военни.\r\n\t \r\n\tИзраелските самолети се завърнали невредими в базата си.\r\n\t \r\n\tСирийската батарея била разположена на 50 км източно от Дамаск.", "date": "2017.10.16", "title": "Израелски изтребители атакуваха сирийска зенитна батарея, открила огън срещу тях"}
{"url": "http://www.mediapool.bg/merkel-se-nadyava-na-silno-satrudnichestvo-s-kurts-ungariya-e-dovolna-ot-pobedata-mu-news270542.html", "text": "Силното представяне на Австрийската партия на свободата (АПС) на изборите са голямо предизвикателство за останалите партии, предаде Ройтерс, цитирайки изявление на германската канцлерка Ангела Меркел на пресконференция в Берлин.\r\n\t \r\n\tМеркел добави, че се надява на близко сътрудничество по европейските въпроси с лидера на консервативната Австрийска народна партия Себастиан Курц, победител в австрийските избори.\r\n\t \r\n\t\"Нямам проблем със Себастиан Курц като човек. Ние не следваме една и съща политическа линия, това никога не е било и няма и да се случи\", заяви външният министър на Люксембург Жан Аселборн при пристигането си в Люксембург за преговори с колегите си от ЕС. Той даде проевропейските австрийски политици като пример за подражание за Курц и предупреди Виена да не застава на страната на твърдите противници на миграцията. Подобно предупреждение той отправи и към Унгария, управлявана от евроскептично правителство.\r\n\t \n\n\r\n\tУнгарският външен министър Петер Сиярто поздрави лидера на Австрийската народна партия Себастиан Курц за победата на парламентарните избори, предаде Ройтерс.\r\n\t \r\n\tСиярто приветства позицията на Курц за миграцията, определяйки я като близка до тази на унгарското правителство, и го нарече личен приятел.\r\n\t \r\n\t\"Радваме се, че сродна на нас партия спечели изборите . . . че нейният кандидат победи. В много отношения той поддържаше сходни позиции за миграцията с тези на унгарското правителство\", каза Сиярто при пристигането си за среща на външните министри от Европейския съюз.\r\n\t \r\n\tТой заяви, че очаква настроените против имиграцията източноевропейски страни Унгария, Полша, Словакия и Чехия сега да работят в по-тясно сътрудничество с Австрия.\r\n\t \r\n\tАвстрия стана член на ЕС през 1995 г., след като две трети от гражданите й гласуваха за присъединяване към блока, припомня Ройтерс. Неотдавнашни проучвания на общественото мнение показаха, че три четвърти от австрийците искат страната им да остане член на ЕС.\r\n\t \r\n\tАвстрийският еврокомисар по разширяването Йоханес Хан се опита да уталожи опасенията, че неговата страна може да се присъедини към членовете на ЕС, които не следват общите позиции. \"Не трябва да се забравя, че само преди година Австрия избра първия си президент от Зелените, а сега изглежда, че Зелените може да бъдат изритани от парламента.\r\n\t \r\n\tГласоподавателите са наистина непостоянни\", подчерта Хан в Люксембург.\r\n\t \r\n\t\"Всяко възможно правителство ще има силна проевропейска програма, защото всички големи политически партии държат много на ЕС\", увери той.", "date": "2017.10.16", "title": "Меркел се надява на силно сътрудничество с Курц, Унгария е доволна от победата му"}
{"url": "http://www.mediapool.bg/sasht-i-yuzhna-koreya-zapochnaha-savmestni-voennomorski-ucheniya-news270543.html", "text": "Южна Корея и САЩ започнаха едноседмични военноморски учения във водите на Корейския полуостров. Това става в контекста на силно напрегнатата обстановка около севернокорейската ракетна и ядрена програма, предаде Ройтерс.\r\n\t \r\n\tВ ученията участват около 40 военноморски кораба от двете страни, включително американският атомен самолетоносач \"Роналд Рейгън\". Военните маневри се провеждат край източния и западния бряг на полуострова, и ще продължат до 20 октомври, заяви говорител на южнокорейското министерство на отбраната.\r\n\t \r\n\tСеверна Корея определя съвместните военни учения на САЩ и Южна Корея като \"репетиция за война\".\r\n\t \r\n\tВчера американският държавен секретар Рекс Тилърсън заяви, че президентът Доналд Тръмп му е дал указания да продължи с дипломатическите усилия за успокояване на напрегнатата обстановка в отношенията със Северна Корея. \"Тези усилия ще продължат, докато не падне първата бомба\", каза Тилърсън.\r\n\t \n\n\r\n\tПрез последните седмици напрежението на Корейския полуостров ескалира осезаемо след поредица оръжейни изпитания на Пхенян, включително шестия му и най-мощен ядрен опит от 3 септември, както и две изстрелвания на ракети над Япония, а също и словесна война между САЩ и Северна Корея.\r\n\t \r\n\tПо-рано този месец руски депутат, завърнал се от посещение в Пхенян, заяви, че КНДР подготвя изпитание на ракета с голям обсег, която според севернокорейската страна би могла да достигне западното американско крайбрежие.\r\n\t \r\n\tСпоред южнокорейското разузнаване и анализатори Северна Корея може да предприеме следващия си ход така, че той да съвпадне със започващия в сряда конгрес на Китайската комунистическа партия.\r\n\t \r\n\tДнес на пресконференция в Сеул командващият военновъздушните сили на САЩ в Тихия океан генерал Терънс О'Шонъси заяви, че севернокорейската програма за разработване на ядрено оръжие и ракети е \"истинска заплаха\" и американската страна е готова да защити съюниците си.\r\n\t \r\n\t\"Макар страни като Северна Корея да заплашват регионалния мир и сигурност, нашата съюзническа военновъздушна мощ трябва да е готова да отговори бързо, смъртоносно и съкрушително за запазване на нашите интереси\", посочи той.", "date": "2017.10.16", "title": "САЩ и Южна Корея започнаха съвместни военноморски учения"}
{"url": "http://www.mediapool.bg/broyat-na-zhertvite-na-atentata-v-mogadishu-nadhvarli-300-news270544.html", "text": "Над 300 човека са загинали при атентата с камион бомба в Могадишу, предаде Ройтерс.\r\n\t \r\n\t\"Потвърдена е смъртта на 300 човека при взрива. Броят на жертвите ще нарасне, защото някои хора продължават да са в неизвестност\", заяви директорът на службата за бърза помощ в Могадишу Абдикадир Абдирахман.\r\n\t \r\n\tБроят на жертвите постепенно се увеличава от събота, когато беше извършено нападението.\r\n\t \r\n\tЗасега никой не е поел отговорност за атентата, най-смъртоносният в Сомалия от десетилетие.\r\n\t \n\n\r\n\tМестните болници се напълниха с хора, дошли да търсят роднини и приятели, пострадали при нападението. Някои от ранените са евакуирани по въздух за лечение в Турция.", "date": "2017.10.16", "title": "Броят на жертвите на атентата в Могадишу надхвърли 300"}
{"url": "http://www.mediapool.bg/zhertvite-na-pozharite-v-portugaliya-sa-veche-27-v-ispaniya---3-news270545.html", "text": "Броят на жертвите на горските пожари, бушуващи в Португалия от вчера, нарасна на 27 души, съобщиха спасителните служби, цитирани от Франс прес.\r\n\t \r\n\t\"Можем да потвърдим смъртта на 27 души в областите Коимбра, Кащелу Бранку, Визеу и Гуарда, разположени в централната и северната част на страната, заяви говорителка на националната служба за гражданска защита Патрисия Гашпар на пресконференция в Лисабон.\r\n\t \r\n\t3700 пожарникари се борят срещу 26 големи пожара в централната и северната част на страната.\r\n\t \n\n\r\n\tВ Испания, където бушуват близо 150 пожара, трима души са загинали в областта Галисия.\r\n\t \r\n\tВълната от пожари на Иберийския полуостров е причинена от високите температури и сушата.\r\n\t \r\n\tБлизо 216 хиляди хектара растителност са изпепелени в Португалия между януари и септември тази година.", "date": "2017.10.16", "title": "Жертвите на пожарите в Португалия са вече 27, в Испания - 3"}
{"url": "http://www.mediapool.bg/ban-se-razgranichi-ot-svoi-institut-zaradi-kritiki-kam-pravitelstvoto-news270546.html", "text": "Българската академия на науките (БАН) се разграничи от позицията на едно от звената си - Института за етнология фолклористика, по повод спора чия е заслугата за признаването на българското малцинство в България. Албанската държава призна българското малцинство в края на миналата седмица. Премиерът Бойко Борисов определи акта като \"исторически пробив\".\r\n\tВ неделя от Института за етнология и фолклористика публикуваха свое становище, в което се изразява недоволство от това, че представителите на властта не споменават, че принос за този \"пробив\" имат и учени изследователи от БАН и най-вече доц. д-р Веселка Тончева от института. Тя посвещава цяло десетилетие (2007-2017 г.) на българските общности в Голо Бърдо, Гора, Мала Преспа и Корчанско.\r\n\t\"Цялото това събрано знание не само остава за поколенията, но и послужи като опора на българските представители в Европейския парламент, за да аргументират своето предложение за признаването на българското малцинство в Албания – акт, който трябваше да се случи много отдавна. Нашите сънародници живеят като албански граждани вече 104 години (от 1912-1913 г.). Едва днес обаче това беше политически узаконено, не и без ролята на учени като доц. Веселка Тончева, които чрез изследванията си поддържат връзка с българите в Албания\", пише в позицията на института на БАН. В нея се казваше още, че \"не прави чест на представителите на българското правителство да приписват заслугите за този исторически пробив за България единствено на своите изключителни дипломатически усилия\".\r\n\tДен след публикуването на позицията на института ръководството на БАН разпространиха свое становище, в което \"категорично се разграничава от противопоставянето между успеха на българското правителство и усилията на учените, съдържащо се в разпространената до медиите информация на Института за етнология и фолклористика\".\r\n\t\"Признаването на българското национално малцинство в Албания е изключителен успех на правителството на Бойко Борисов и на българската дипломация. Усилията на учените от Българската академия на науките винаги са били насочени към това да подпомагат работата на българската държава. Ние можем само да се гордеем, ако усилията на нашите колеги са допринесли за постигнатия успех. Този успех е исторически за България акт и е гордост за българската държава\", пише в позицията на БАН.\n\n\r\n\tМеждувременно изречението, в което се казва, че не прави чест на политиците да си приписват заслугите на учените, е изтрито от официалната позиция на Института за етнология.\r\n\t\"Напълно излишно напрежение се създава, всеки си върши своята работа. Аз вярвам, че всеки би следвало да разбира от това, с което се занимава. Тези 10 години аз съм посветила на изследвания, които смятам, че имат смисъл и които са един сериозен бекграунд във връзката ни с тази общност, но и политиците са свършили своята работа със своите преговори, с политическите стъпки, които са направили. Всъщност ние заедно сме стигнали до това. Разбира се, тяхна е в момента пряката заслуга да се случи това нещо и аз съм много щастлива, защото това е един исторически акт\", каза в понеделник доц. Веселка Тончева пред БНР.\r\n\tПо-късно от Института по етнология също изпратиха своя позиция, в която се казва, че първоначалното им съобщение имало за цел да покаже приноса на учените към признававено на българското малципство в Албания. \"Съобщението по повод признаването на Албания на българското малцинство бе изпратено до медиите не за да спори с някого, да вменява вина или да хвали учените, а за да подчертае сериозния принос – косвен и пряк на научната академична общност за това конкретно историческо събитие. Действията на управляващите правителства са безспорен успех за всички българи в България и Албания, и учените от ИЕФЕМ – БАН сме особено щастливи от това постижение, тъй като от години работим усърдно и постоянно в посока на признаване на българския етнос в Албания\", пише в съобщението.", "date": "2017.10.16", "title": "БАН се разграничи от свой институт заради критики към правителството"}
{"url": "http://www.mediapool.bg/boris-dzhonsan-prizova-za-uskoryavane-na-pregovorite-za-brekzit-news270547.html", "text": "Британският министър на външните работи Борис Джонсън призова ЕС да даде по-бърз ход на преговорите за излизане на Великобритания от съюза и да започне да обсъжда с Лондон отношенията им от 2019 г. нататък, когато Брекзит вече ще е факт, предаде Асошиейтед прес.\r\n\t \r\n\t\"Да дадем тласък на тези преговори и да не губим повече време\", каза Джонсън в понеделник в Люксембург.\r\n\t \r\n\t\"Време е големият кораб да бъде пуснат на вода и да поеме в откритото море, а ние да започнем сериозния разговор за бъдещето и новите ни отношения\", заяви още той.\r\n\t \r\n\tДжонсън направи изказването си преди предстояща работна вечеря днес между британския премиер Тереза Мей, председателя на Европейската комисия Жан-Клод Юнкер и водещи представители на екипа на Лондон, преговарящ по излизането от ЕС.\r\n\t \r\n\tТази седмица се очаква лидерите от съюза да излязат с решение, че на преговорите не е бил постигнат достатъчен напредък и в тях не може да бъдат включени и бъдещите отношения и търговията.", "date": "2017.10.16", "title": "Борис Джонсън призова за ускоряване на преговорите за Брекзит"}
{"url": "http://www.mediapool.bg/borisov-ako-schitame-che-shte-ima-voina-preorientirame-darzhavata-news270548.html", "text": "Президентът и правителството за пореден път се разминаха във визията си за модернизирането на въоръжените ни сили . Този път Бойко Борисов и Румен Радев говориха по време на форум за европейската отбрана, организиран в понеделник от председателя на ПЕС Сергей Станишев. Държавният глава настоя за приоритетна покупка на нова техника преди да се мисли за ремонтите на остарялото оборудване и въоръжение, докато премиерът Бойко Борисов и вицепремиерът и военен министър Красимир Каракачанов казаха, че двата процеса трябвало да вървят паралелно.\r\n\tДвамата лансират от известно време тази теза, която обаче така и не са аргументирали с планове и разчети. \"Визията\" им се ограничава до епизодични коментари в стил раздумка на маса, от които не става ясно каква конкретно е стратегията на кабинета.\r\n\t, предупреди Радев.\r\n\tБорисов повтори от своя страна, че освен модернизацията на армията, държавата в момента има и други приоритети, като образованието, например, и средствата трябва да се разпределят внимателно.\r\n\t, каза премиерът.\n\n\r\n\t\r\n\tОсновната теза на Румен Радев бе, че при ограничените ресурси инвестициите в старата техника, може да изяде ресурсите за истинска модернизация.\r\n\tдопълни Радев и подчерта, че \r\n\tТой от месеци настоява за бързата покупка на нови изтребители – проектът, който бе в най-напреднал стадий в сравнение с тези за сухопътните и военноморските сили, докато парламентът не откри нарушения в процедурата, довела до избора на \"Грипен\" и не върна нещата в почти изходна позиция. Оказа се, че това е добро дошло за Каракачанов, чийто приоритет се оказа ремонтът на старите съветски изтребители МиГ-29, а не бързата им смяна със съвременна и съвместима с НАТО техника.\r\n\t\r\n\tВ хаотичното си изказване на понеделнишкия форум Борисов сведе темата за военната модернизация до още по-голям абсурд, като заговори и за война, и за ракети.\r\n\tказа премиерът.\r\n\tКаракачанов заяви, че ремонтирането на старата техника и покупката на нова трябва да се движи паралелно.\r\n\t посочи Каракачанов и добави, че трябва да се мисли и за мотивацията на личния състав.\r\n\tПо думите му с купуването на осем нови изтребители и два нови кораба проблемите няма да се решат и затова е необходимо да се ремонтират и модернизират старите фрегати и самолети, в които има още живот.\r\n\tКаракачанов отново намекна за нередности в досегашните големи сделки в отбраната и пак не предостави конкретни данни, но се обяви за пълна прозрачност при новите проекти.\r\n\tотбеляза Каракачанов пред журналисти.\r\n\tТой каза, че върнатата от парламента процедура за купуване на нов боен самолет ще бъде обсъдена на Съвета по отбрана във вторник: \r\n\t\r\n\tПремиерът Бойко Борисов използва форума, за да представи и предния си геополитически анализ.\r\n\tТой коментира, че трябва да се изготви и ясен план за възможните заплахи. По думите му само преди шест месеца на Европейски съвет включително и френският президент Емануил Макрон е бил против общата европейска отбрана, но за няколко месеца всички са претърпели доста метаморфози, защото са видели огромна заплаха.\r\n\t\r\n\tдобави той.\r\n\t\r\n\tЛидерът на ПЕС и бивш премиер Сергей Станишев каза от своя страна, че реализирането на общи проекти между различните страни може да доведе до по изгодни цени, а лидерът на БСП Корнелия Нинова призова \r\n\tОсвен това според нея трябва да се направи преглед на отбраната и да се приеме нов закон за отбраната и нов закон за резерва.\r\n\tМинистър Каракачанов постави риторичния въпрос може ли са се постигне обща европейска отбрана и даде следния отговор:.\r\n\t, добави той.\r\n\t, заяви председателят на парламентарната комисия по отбрана и депутат от ГЕРБ ген. Константин Попов по време на дискусията. Според него се забелязва обаче политическата воля и това е нещо положително.", "date": "2017.10.16", "title": "Борисов: Ако считаме, че ще има война, преориентираме държавата"}
{"url": "http://www.mediapool.bg/voennoto-ministerstvo-gotvi-seriya-porachki-za-rusiya-news270549.html", "text": "На връх 105-та си годишнина българската бойна авиация няма изгледи да се доближи до стандартите на НАТО, проектът за купуването на нов тип изтребители е \"на трупчета\" и както изглежда по всичко ще продължи да се разчита още дълги години на старите съветски машини МиГ 29.\r\n\tКомандирът на Военновъздушните сили ген. Цанко Стойков съобщи в понеделник, че военният министър Красимир Каракачанов има план освен МиГ-овете да ремонтира и изтребителите Су 25, самолетите АН 30, зенитните комплекси и радиолокационните станции. Това ще генерира милионни поръчки за руския военнопромишлен комплекс и ще постави под съмнение дали ще има достатъчно ресурси за купуването на съвместима с НАТО техника и въоръжение.\r\n\tОсвен това ще гарантира и продължаване на българската зависимост от Русия.\r\n\t, обясни ген. Стойков пред бТВ.\r\n\tА покупката на нов тип изтребители засега е отложена за неясното бъдеще. Министерството на отбраната трябва да подготви отново проекта и да събере нови оферти, след като парламентарното разследване на конкурса засече серия нередности.\n\n\r\n\tВ отговор на въпрос Стойков каза, че разбира аргумента, че инвестициите в старата съветска техника задълбочават обвързаността с Русия, но добави: \"ние имаме авиационна техника, с която носим дежурство и изпълняваме задачи\".\r\n\t, добави ген. Стойков.\r\n\tВ същото време той се обяви срещу т.нар. голяма модернизация на съветските самолети.\r\n\t, добави Стойков.\r\n\tВоенният министър Красимир Каракачанов съобщи по-рано тази година, че е провел разговори с ръководството на руската корпорация РСК \"МиГ\", за да разбере колко ще струва ремонтът на всичките 15 изтребители МиГ-29, които са на въоръжение в българските Военно-въздушни сили (ВВС). Освен това на няколко пъти спомена, че е възможна и тяхната модернизация.\r\n\tРемонтът на всичките 15 изтребители МиГ 29, които имат жизнен цикъл до 2029-2030 г., ще изисква сериозни финансови средства, които поставят под съмнение волята на правителството да завърши проекта за придобиването на нови машини, съвместими със стандартите на НАТО. В последните години старите руски изтребители се ремонтират на парче с различни обществени поръчки.\r\n\tПоради тази причина ВВС често стига до практиката, станала известна като \"канибализъм\" - да сглобява самолети от частите на останалите, за да има поне няколко, които да са в състояние да летят.\r\n\tЗа охраната на въздушното си пространство България разчита само на МиГ-овете, които обаче са несъвместими със стандартите на НАТО. Въпреки призивите на съюзниците страната ни да скъса зависимостта на военната си авиацията от Русия и да придобие нови самолети, вече повече от 10 години проектът не може да се реализира поради различни причини.\r\n\tПрез 2014 г. тогавашният командир на ВВС Румен Радев предупреди, че разходите за поддръжката на МиГ-овете до края на жизнения им цикъл са почти колкото тези за закупуването на ескадрила новопроизведени многоцелеви изтребители.\r\n\t\r\n\tГен. Стойков силно се надява, че институциите ще намерят консенсус в интерес на Военновъздушните сили и проектът за нов тип изтребители ще се реализира. Според него процедурата хипотетично може да завърши за една година, но отбеляза, че\r\n\tГенералът посочи, че парламентарната проверка на проекта за нов тип изтребители и забавянето му са довели до негативен ефект по отношение на мотивацията на хората по авиационните формирования.\r\n\t, каза Стойков.\r\n\t, допълни той.\r\n\t\r\n\t.", "date": "2017.10.16", "title": "Военното министерство готви серия поръчки за Русия"}
{"url": "http://www.mediapool.bg/uizear-otkri-nova-vsekidnevna-liniya-sofiya---atina-news270550.html", "text": "Нискобюджетната авиокомпания \"Уизеър\" (Wizz Air) обяви нов маршрут от България.\r\n\tПревозвачът ще лети всеки ден от София до Атина от 25 март 2018 г. Местата по маршрута са вече в продажба и могат да бъдат резервирани на цени от 9.99 евро (19.99 лв.) в едната посока. В цената е включен безплатен ръчен багаж с максимални размери до 55x40x23 см, съобщиха от авиокомпанията.\r\n\tСлед неотдавнашното добавяне на маршрутите от София до Ница, Лисабон и Малага, Атина вече е четвъртата поред дестинация, с която \"Уизеър\" ще свърже българската столица от март 2018 г. чрез евтини полети.\r\n\tУнгарският нискотарифен превозвач стъпи на българския пазар през септември 2005 г. От тогава досега авиокомпанията се утвърди като пазарен лидер в страната и е превозила над 10 милиона пътници от и до трите български летища - София, Варна и Бургас. Авикомпанията предлага полети до 42 дестинации.\r\n\tС днешна дата \"Уизеър\" има осем самолета в България, от които седем в София и един на летище \"Варна\". Екипажът й е от 300 служители.\n\n\r\n\tНад 1.8 милиона пътници са пътували от и до България през първите девет месеца на 2017 г. с \"Уизеър\". Това е ръст с 41 на сто спрямо година по-рано.\r\n\tУнгарският авиопревозвач е най-голямата нискотарифна компания в Централна и Източна Европа. Тя обслужва флотилия от 86 самолета Еърбъс A320 и Еърбъс A321 и предлага над 550 маршрути от 28 бази, свързващи 144 дестинации в 43 страни. В авиокомпанията работят около 3300 авиационни експерти. Годишно превозва над 23.8 млн. пътници. Компанията е листната на Лондонската фондова борса.", "date": "2017.10.16", "title": "\"Уизеър\" откри нова всекидневна линия София - Атина"}
{"url": "http://www.mediapool.bg/yunker-ne-iska-politicheski-tarkaniya-mezhdu-iztochna-i-zapadna-evropa-news270567.html", "text": "Председателят на Европейската комисия Жан-Клод Юнкер се стреми между Източна и Западна Европа да няма търкания по отношение на предприеманите политически действия.\r\n\t \r\n\tТова заяви говорител на комисията по повод насрочената за тази седмица среща между Юнкер и премиерите на страните от Вишеградската четворка (Полша, Словакия, Чехия и Унгария), предаде БТА от Брюксел.\r\n\t \r\n\tТази неофициална работна вечеря ще даде чудесна възможност преди Европейския съвет четиримата премиери да обсъдят открито някои въпроси, особено по отношение на стремежа Изтокът и Западът да работят в тясно сътрудничество, посочи говорителят. Той отбеляза, че миналата седмица на среща в Братислава, посветена на правата на потребителите, Юнкер определи някои въпроси като \"дразнещи\".\r\n\t \r\n\tЕК и Вишеградската четворка спорят за прилагането на миграционните квоти.\n\n\r\n\t \r\n\tСъщевременно комисията се застъпи за правото на потребителите в ЕС да купуват стоки с еднакво качество, след като изследвания потвърдиха съмненията, че едни и същи марки и видове изделия се продават с различен състав в различните краища на ЕС.", "date": "2017.10.16", "title": "Юнкер не иска политически търкания между Източна и Западна Европа"}
{"url": "http://www.mediapool.bg/da-umresh-ot-iztoshtenie-e-profesionalen-risk-v-yaponskite-medii-news270568.html", "text": "Вестта, че млада журналистка от обществената телевизия Ен Ейч Кей (NHK) е починала от изтощение изобщо не учуди медийните среди в Япония, където манталитетът задачите да бъдат изпълнени, макар и с цената на всичко, води до работа до умопомрачение.\r\n\t \r\n\t\"Мислех, че накрая ще ми се случи нещо такова, тъй като работим като луди, като роби\", разказва журналистка от един от големите национални всекидневници.\r\n\t \r\n\t\"Наистина мислех, че ще умра\", доверява тя пред АФП, запазвайки анонимност, и си припомня дните, когато е трябвало да следва министър-председателя и парламентаристи в Токио. Редовно се прибирала в един сутринта, а четири часа по-късно отново трябвало да е на крак.\r\n\t \r\n\tЖурналистката, която сега е на около трийсет години, преди време била от онези ресорни журналисти, които всяка вечер стояли пред домовете на политиците, независимо дали има новина или не. Това е ритуал, наречен \"йомавари\"- \"цяла нощ\".\r\n\t \r\n\tНяма значение дали вали дъжд или сняг, тя трябвало да бди с часове навън.\r\n\t \n\n\r\n\t\"Дори с прилепнала по цялото тяло грейка ми беше студено. Не можеш да отидеш до тоалетната. Това е вредно за здравето\", казва журналистката и допълва, че е била свидетел как нейни колеги рухват физически и психически.\"Кароши\"\r\n\tЗа уикенд не може и да се мисли. Един политически журналист е длъжен в петък да хване влака шинкансен или самолета и да следва своя парламентарист в избирателния му район.\r\n\t \r\n\tБивша токийска журналистка от една телевизия говори за манталитета \"на борбения дух\", който изисква да не се отказваш, каквото и да става. Тази 32-годишна жена знае какво е да работиш 24 часа в денонощието и си припомня как веднъж била много болна, но продължила работа. \"Нямах време дори да си измеря температурата. По-късно установих, че съм била с 39 градуса\".\r\n\t \r\n\t\"Шефовете ви казват да не мързелувате, а никога не ви казват, че е време да си поотпочинете, тъй като работите твърде много. Така в крайна сметка се превръщаш в зомби. . . това трябва да престане\", негодува тя.\r\n\t \r\n\tДрамата с журналистката от обществената телевизия Ен Ейч Кей Мива Садо, починала на 31 години в резултат на внезапно спиране на сърцето, след като само за месец работила извънредно 159 часа, беше отразена на първа страница от печата по света, но в Япония тя далеч не е някакъв изолиран случай.\r\n\t \r\n\tСмъртта от трудова преумора - сърдечна криза, инсулт или самоубийство - дори си има име - \"кароши\".\r\n\t \r\n\tПубликуван миналата седмица правителствен доклад отчете 191 случая на \"кароши\" за една година до края на март 2017 г. и подчерта, че 7,7 процента от японските служители работят допълнително над 20 часа седмично.Внимателно отношение към големите компании\r\n\tМива Садо от Ен Ейч Кей отразявала изборите за общински съвет в Токио и националните избори за Сенат. Тя била открита безжизнена в леглото си през юни 2013 г. Починала три дни след сенатските избори.\r\n\t \r\n\tГодина след случилото се правителствено разследване заключило, че смъртта й е свързана с непосилно количество извънреден труд. Журналистката имала само два дни за почивка през месеца преди да си отиде.\r\n\t \r\n\tЕн Ейч Кей направи този случай публично достояние едва наскоро, четири години по-късно, под натиска на родителите на младата жена, които настояли да се вземат мерки, за да се предотвратят други подобни трагедии - притеснителна ситуация за телевизията, която се бори открито срещу практиката с нескончаемите работни дни.\r\n\t \r\n\t\"Медиите би трябвало да са в състояние да променят тази обичайна практика, но те просто не го правят\", коментира Шигеру Вакита, почетен професор в университета Рюкоку в Киото и специалист по трудово право.\r\n\t \r\n\tПрезидентът на Ен Ейч Кей Риоичи Уеда посети в дома им родителите на младата журналистка, за да поднесе извиненията си и да им обещае промяна.\r\n\t \r\n\tПрез май правителството огласи \"черен списък\" на работодателите, изобличавайки публично над 300 компании, и се договори с работодателите и профсъюзите за ограничаване на извънредния труд до максимум 100 часа на месец, които според някои пак са твърде много.\r\n\t \r\n\tПо закон в Япония се полагат по 40 часа труд седмично, допълнени от не повече от 45 часа извънреден труд на месец, но това изискване изобщо не се спазва при наличие на вътрешнокорпоративно споразумение.\r\n\t \r\n\tСпоред Вакита правителството не приема проблема достатъчно сериозно. \"Те се отнасят много внимателно с големите компании\", отбелязва със съжаление той.", "date": "2017.10.16", "title": "Да умреш от изтощение е професионален риск в японските медии"}
{"url": "http://www.mediapool.bg/oblekchavane-na-tir-trafika-dogovoriha-bulgaria-i-turtsiya-news270569.html", "text": "България и Турция се разбраха да подобрят работата на митническите служители по граничните пунктове, за да не се получават километрични опашки от камиони, а също така ще правят съвместни акции срещу контрабандата и наркотрафика. Двете държави са де договорили и за нов тласък на съвместни газови проекти, стана ясно по време на визитата в София на турска делегация, водена от министъра на митниците и търговията Бюлент Тюфенкчи. Представителите на делегацията и Тюфенкчи са се срещнала с премиера Бойко Борисов, финансовия министър Владислав Горанов и министъра на енергетиката Теменужка Петкова, съобщиха пресцентровете на трите ведомства в понеделник.\r\n\tБорисов и Тюфенкчи са дискутирали, че отличните добросъседски отношения между България и Турция са предпоставка за засилване на икономическото сътрудничество. Българският премиер е посочил, че има още възможности за растеж на вече увеличения от началото на годината стокообмен между двете държави и че правителството на ГЕРБ се стреми да подобрява условията за правене на бизнес у нас. Само за първите три месеца на 2017 г. турските инвестиции у нас са 24.5 млн. евро.\r\n\tВладислав Горанов пък е обсъдил с Тюфенкчи доброто сътрудничество между митническите администрации на двете държави и ролята на България като \"врата“ към Европа за турската държава. Затова и било решено да се вземат мерки за подобряване работата на митническите служби на граничните контролно-пропускателни пунктове, облекчаването на трафика, намаляването на натовареността и оптимизирането на процесите.\r\n\tПаралелно се е състояла и среща между директора на Агенция \"Митници” Георги Костов, Дженап Ашчъ – подсекретар на Министерството на митниците и търговията, и Мустафа Гюмюш – генерален директор на турските митници. Костов представил плановете на кабинета за въвеждане на тол системата за платено преминаване на камионите по българските пътища и облекчаване на административната тежест за бизнеса, които ще доведат до облекчаване на товарните превозни средства през територията на страната и през граничните пунктове.\r\n\tОбсъдено е било и сътрудничеството в областта на митническото разузнаване и разследване и е отчетено, че вече се тества метод за обмен на рентгенови изображения. Договорено е също така провеждането на общи операции по линия на противодействие на наркотрафика и контрабандата.\n\n\r\n\tПредставителите на българската и турската делегация се обединиха около идеята да активизират още повече оперативните контакти между двете митнически администрации, както в областта на митническите нарушения, така и за създаване на още по-добра синхронизация на обработката на товарни и леки превозни средства, за да минават бързо камионите през митническите пунктове.\r\n\tС Петкова Тюфенкчи е обсъдил възобновяването на работата на Междуправителствената комисия за икономическо сътрудничество и насрочването на нейно заседание.\r\n\tКоментирано е било изграждането на междусистемната газова връзка между двете страни като възможност за диверсификация на източниците и маршрутите за доставка на природен газ и продължаване на Южния газов коридор у нас.\r\n\t\"Ангажираме се да работим за даването на нов тласък в двустранните българо-турски отношения. Провеждането на заседание на Междуправителствената комисия за икономическо сътрудничество ще даде възможност за увеличаване на стокообмена между двете страни“, подчерта Петкова. По думите на Тюфенкчи търговският потенциал и стокооборотът между България и Турция ще се развият.", "date": "2017.10.16", "title": "Облекчаване на ТИР-трафика договориха България и Турция"}
{"url": "http://www.mediapool.bg/dve-balgarski-firmi-sred-nai-barzo-razvivashtite-se-it-kompanii-v-evropa-news270570.html", "text": "Две български фирми са сред 50-те най-бързо развиващите се през 2017 г. технологични компании, като едната от тях дори е сред \"Големите Пет\" в класацията Динамичният ръст на  на компанията \"Делойт\", обявена в понеделник. В нея са представени компании от 11 държави от региона на Централна Европа. Има отличени и в категорията \"Изгряващи звезди\" през 2016\r\n\tСредният темп на ръст на приходите на участниците в класацията поставя нов рекорд от 1127%, с което за втора поредна година средният темп на растеж надвишава 1000%\r\n\tТова постижение опровергава всякакви съмнения, че миналогодишните резултати са изключение и не могат да бъдат надвишени. То също така доказва средносрочната устойчивост на настоящия технологичен бум в Централна Европа, отбелязват авторите на класацията.\r\n\tБългарските представители са \"Тайтън Гейт\" АД и \"Аксидиа\" АД.\r\n\t\"Тайтън Гейт\" АД (сектор Интернет, медии и телекомуникации) се класира на 16-то място, отбелязвайки ръст на приходите от 802% за периода 2013-2016. Компанията стартира като пъблишър, основавайки технологичния уебсайт PhoneArena.com. През 2013 година е създадена платформата за монетизация на рекламно пространство PubGalaxy, насочена към собственици на високия сегмент уебсайтове, която e предназначена да им помогне в привличането на рекламодатели. \"Тайтън Гейт\" заема и второто място в класацията \"Големите пет\".\n\n\r\n\t\"Аксидиа АД (сектор ИТ и Дигитални решения) заема 26-то място в класацията с ръст на приходите в размер на 495% за периода 2013-2016. \"Аксидиа\" е технологична компания, предоставяща професионални ИТ услуги, специализирана в предлагането на консултантски услуги, аутсорсинг на разработка на софтуер и създаване на цялостни софтуерни решения.\r\n\tЛидерът в класацията за 2017 е чешката компания за онлайн резервации на самолетни билети Kiwi.com (през 2016 те заемат 5-то място в категорията \"Изгряващи звезди\" под името Skypicker.com). След зашеметяващата 2016 г., четиригодишният ръст на Kiwi прави скок от 1534% до 7165%. Компанията цели да се превърне в световен лидер в областта на онлайн пътуванията до 2021, а нейните резултати подсказват, че това е напълно постижимо, отбелязват авторите на класацията.\r\n\tНа второ място с ръст от 7048% е литовската компания за интелигентни спортни технологии Deeper. Тя почти удвоява ръста, постигнат през изминалата година. Ако сравняваме представянето на дадена компания за двегодишен период, то тогава най-бързо растяща е чешката Prusa Research, която отбелязва темп на растеж от 688% през 2016 до 6910% през 2017. На четвърто място е полският софтуерен разработчик TOOPLOOX (2827%), а на пето място отново полска компания за набиране на персонал - Recruitment.Proper.pl (2437%).\r\n\tС динамичните промени на върха на класацията една единствена компания запазва мястото си в топ 10 място през 2017. Става въпрос за софтуерната компания NSoft от Босна и Херцеговина с ръст от 1990%.\r\n\tНаградата в категорията „Изгряващи звезди\" класира компании, твърде скоро създадени, за да участват в основната категория Fast 50, но въпреки това привличащи вниманието със своя ръст на приходите. Те са потенциални участници в основната категория Fast 50. Победител за 2017 е литовската компания CGTrade (3329%).\r\n\tКатегорията „Големите пет\" отличава бързо растящи големи компании, чиито мащаб затруднява конкурирането им с по-малките бизнеси в основната категория Fast 50. Задължително условие е приходите за 2016 г. да надвишават 25 млн. евро. Победител за 2017 е чешкият ритейлър ZOOT с ръст от 820%. С малка разлика, на второ място с ръст от 802%, се класира българската компания Тайтън Гейт с платформа за монетизация на онлайн рекламно пространство. Онлайн ритейлърът Pigu е трети с ръст от 208%.\r\n\tТази година компании от 11 държави бяха отличени в категорията Fast 50: Полша (19), Хърватия (8), Литва (6), Чехия (5), Румъния (3), България, Унгария и Словакия (всяка с по 2 компании); Босна и Херцеговина, Естония и Латвия (всяка с по 1 компания).\r\n\tЗа втора година Делойт връчва наградата за Most Disruptive Innovation (MDI). Тя отличава компания, която може да не е финалист в класирането, но е пионер в създаването на иновативна технология, имаща революционно въздействие върху пазара. Наградата за 2017 печели сръбският технологичен иноватор за отоплителна, вентилационна и климатична технология (HVAC) DADANCO Europe. Компанията обещава да направи революция в енергийната ефективност на нашите градове.\r\n\tИ през 2017 г. повечето компании в класацията Fast 50 са от сектор ИТ и Дигитални решения (39), десет компании са от сектор Интернет, медии и телекомуникации и само една от сектор Технологии за чиста енергия. Няма участници от сектор Биотехнологии, нанотехнологии и медицински технологии.\r\n\tСпоред Агнешка Зиелинска, лидер на Делойт Technology Fast 50 за Централна Европа, един от най-положителните аспекти на тазгодишната класация е броят на класираните компании, които имат амбицията да растат извън нашия регион.\r\n\t\"Наистина е удивително колко млади са тези бизнеси. Тази година 68% от компаниите в основната категория участват за първи път. Най-често отбелязваната година на създаване на компаниите в класацията е едва 2012. Никой не знае какво ще донесе бъдещето, но ясно се откроява устремът на това ново динамично поколение от предприемачи в технологичния сектор на цяла Централна Европа\", посочва Зиелинска.\r\n\t\"Компаниите, които повишават ефективността чрез нови технологии, навлизат на нови пазари и разработват нови продукти и бизнес модели са носители на нов тип мислене, който е в основата на развитието на съвременната технологична индустрия. Класирането на български компании в програмата на \"Делойт\" за поредна година показва, че българският сектор е част от положителната тенденция, която наблюдаваме в региона на Централна Европа\", смята Асен Димов, лидер на Делойт Technology Fast 50 за България.", "date": "2017.10.16", "title": "Две български фирми сред най-бързо развиващите се ИТ-компании в Европа"}
{"url": "http://www.mediapool.bg/vtoriyat-reaktor-za-aets-belene-patuva-kam-bulgaria-news270571.html", "text": "Вторият реактор, изработен за строежа на спряната АЕЦ \"Белене\", вече е изпратен към България, съобщи в понеделник производителят му - Ижорските заводи, които са част от руската група \"Обединени машиностроителни заводи\" (ОМЗ).\r\n\tИнформацията за успешното изпращане на последната част от оборудването за ядрения проект идва дни след като в София бяха представители на руската \"Росатом\" да обсъдят с премиера Бойко Борисов бъдещия договор за консервация и съхранение на специфичното оборудване и  на двата реактора. Макар още в началото на лятото шефът на \"българския енергиен холдинг\" Петьо Иванов да съобщи, че офертата на руснаците за консервацията е прекалено висока и се преговаря за намаляването й, сега енергийният министър Теменужка Петкова обясни, че още оферта не била давана, а се правели разчети за дейностите и разходите по съхраняването на оборудването, което се целяло да не е дългосрочно.\r\n\tПеткова посочи още, че до края на 2017 г. при всички положения ще има яснота дали ще се рестартира проектът за ядрения строеж, прекратен с правителствено и парламентарно решение през март 2012 г. Тя дори  \"Росатом\" да бъде поканен за инвеститор, нещо което руският концерн предложи преди седем години, по последно заяви, че при възобновяване на АЕЦ \"Белене\" ще участва само като сторител.\r\n\tОт Ижорските заводи съобщават, че в съответствие с техния договор за изработка на оборудването за АЕЦ \"Белене\", сключен през 2008 г., са произведени два комплекта реакторно оборудване за българската АЕЦ. Оборудването включва два корпуса за атомни реактори, вътрекорпусни устройства, връхни блокове, компенсатори на налягането, хидроакумулатори на системата за активно охлаждане на активната зона на реактора, хидроакумулатори на системата за пасивно заливане на активната зона на реактора, възли на главния циркулационен тръбопровод и друго оборудване за първи контур.\r\n\tОт момента на приключване на изработването, оборудването се е намирало на отговорно съхранение в предприятието. В края на 2016 г. българската страна проведе инспекция на оборудването. Изпращането на оборудването от цеховете на Ижорския завод към морското пристанище на Санкт Петербург за по-нататъшно транспортиране в България започна през януари 2017 г. Първият корпус на реактора за АЕЦ \"Белене\" бе изпратен през февруари 2017 г., а през март тогавашният служебен министър на енергетиката Николай Павлов обяви, че то  на площадката на АЕЦ \"Белене\" край Дунав.\n\n\r\n\tИжорските заводи са основани още през 1722 г. с указ на Петър I, като днес са съвременно машиностроително предприятие, проектиращо и изработващо оборудване за АЕЦ, химически и петролен инженеринг. Те са част от публичното акционерно дружество ОМЗ (Група Уралмаш-Ижора), в което основен акционер е \"Газпромбанк\". ОМЗ има производствени площадки в Русия и Чехия.", "date": "2017.10.16", "title": "Вторият реактор за АЕЦ \"Белене\" пътува към България"}
{"url": "http://www.mediapool.bg/priem-na-selski-proekti-otnovo-e-otlozhen-sega-zaradi-e-reforma-news270572.html", "text": "За втори път през тази година ще бъде отложен приемът на проекти по едни от най-атрактивните схеми от Програмата за развитие на селските райони (ПРСР), като закъснението варира между месец и близо половин година за отделните мерки, някои от които ще бъдат прехвърлени за 2018 г., съобщи в.\"Капитал\".Причината за изместването на приема е \"кардинална реформа\" по линия на прилагането на Програмата за селските райони с цел въвеждане на електронно подаване и обработка на проекти чрез системата ИСУН, по която от години работят останалите европейски програми. Това са обяснили от Министерството на земеделието и храните.\r\n\tСтава въпрос за изместването на приема по няколко мерки с общ финансов ресурс за над 310 млн. евро, осигурени от европейските фондове и националния бюджет.\r\n\t\r\n\tВ първите месеци на годината служебното правителство публикува график за подаване на проекти по ПРСР, но приемането на документи не започна. Впоследствие след избора на редовен кабинет графикът бе прекроен, като повечето от схемите бяха отложени за есенните месеци. Сега земеделското министерство е направило нов график, от който се вижда, че има ново отлагане на приеми на проекти по-късно през тази година, а някои схеми, които се планираше да бъдат отворени сега, се пренасочват за 2018 г.\r\n\tНапример планираните за септември схеми \"Създаване на стопанства за млади фермери\" и \"Инвестиции в преработка\" са изместени за ноември. По двете мерки, които са сред най-атрактивните за бизнеса, се очакват бюджети от съответно 41 млн. евро и 100 млн. евро.\n\n\r\n\tС около месец ще бъде отложен и приемът по трите схеми, насочени към горския бизнес - предотвратяване на щети от природни бедствия, възстановяване на щети от природни бедствия и инвестиции в лесовъдство. Според новия план те ще стартират в средата на ноември, тоест с месец и половина закъснение, като общата сума, за която ще може да кандидатстват компаниите от горския сектор, ще бъде над 21 млн. евро.\r\n\tИма и мерки, чийто прием е прехвърлен за 2018 г. Например схемата за развитие на неземеделски бизнес в селата, към която имаше сериозен интерес през миналия програмен период, ще стартира през април следващата година с бюджет от 100 млн. евро. Първоначалният план на агроведомството беше това да се случи този декември, тоест закъснението е от пет месеца.За 2018 г. остават и две схеми, свързани с местните инициативни групи в селските райони, които първоначално също трябваше да бъдат отворени за кандидатстване през тази есен. Така например схемата \"Подготовка и изпълнение на дейности за сътрудничество на местните инициативни групи\" с планиран бюджет от 6.5 млн. евро ще бъде отворена през февруари. Новата схема \"Подкрепа за сформиране и функциониране на оперативни групи в рамките на ЕПИ\" за близо 10 млн. евро ще бъде отворена през май. Отлагане има още на схемите за инвестиции в широколентов интернет и възстановяване на културно и природно наследство, кандидати по които са агенцията за електронно управление и общините. Тези схеми трябва да стартират през март и са с общ бюджет от 45 млн. евро.\r\n\t\r\n\tОтлагането на кандидатстването за над 313 млн. евро бе обяснено от земеделското министерство с \"кардинална реформа\", която течала в момента по линия на прилагането на програмата за развитие на селските райони и чиято цел е да се въведе електронно подаване и обработка на проекти чрез системата ИСУН, по която от години работят останалите европейски програми.\r\n\tВ отговор на въпроси ведомството обясняват, че в момента подзаконовата нормативна рамка се привеждала спрямо изискванията на Закона за управление на средствата от европейските фондове и преминаване към електронно производство чрез ИСУН. Отделно от това от агроведомството съобщават, че фонд \"Земеделие\" \"адаптира процедурите за работа и информационните системи към ИСУН\", което е \"продължителен процес, изискващ своето технологично време\". От ведомството казват, че електронното подаване и обработка на документи ще гарантира \"по-добро изпълнение на съответните процеси, както и да се осигури повече публичност и прозрачност по отношение изпълнението на програмата\".\r\n\t\"Реформата в прилагането на програмата, от друга страна, е съпроводена с присъщия за всяка голяма промяна риск от забавяне на основните процеси, в това число и стартирането на приеми по отделни мерки, предвидени за прилагане през настоящата календарна година\", се казва още в информацията, която ведомството е изпратило на \"Капитал\".", "date": "2017.10.16", "title": "Прием на селски проекти отново е отложен, сега заради е-реформа"}
