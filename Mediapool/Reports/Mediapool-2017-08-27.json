{"url": "http://www.mediapool.bg/broyat-na-ubitite-pri-atentatite-v-barselona-i-kambrils-dostigna-16-dushi-news268499.html", "text": "Броят на убитите при атентатите в Испания достигна 16 души със смъртта на 51-годишна германка в събота. Тя е била приета в болница в Барселона в тежко състояние и въпреки усилията на лекарите в събота е починала, съобщи Департаментът по здравеопазване на Каталуния, цитиран от световните агенции.\r\n\tПри двойния атентат в Барселона и Камбрилс на 17 август, за който отговорност пое \"Ислямска държава\", бяха ранени близо 130 души.", "date": "2017.08.27", "title": "Броят на убитите при атентатите в Барселона и Камбрилс достигна 16 души"}
{"url": "http://www.mediapool.bg/meiuedar-nokautira-mma-zvezdata-konar-makgregar-v-bitkata-na-godinata-news268488.html", "text": "Американската боксова легенда Флойд Мейуедър нокаутира ММА звездата Конър Макгрегър в дългоочакваната \"Битка на годината\", която подобри всички финансови рекорди в историята на бойните спортове. \r\n\t \r\n\t40-годишният американец победи с технически нокаут в десетия рунд, като така постигна 50-а поредна победа в кариерата си. Досега Мейуедър не е губил на ринга и така той победи рекорда на легендата Роки Марчиано, който се оттегли след 49 победи. \r\n\t \r\n\tСрещата се игра в ”Т-Мобайл арина“ Лас Вегас. Според правилата на необичайната битка бяха предвидени 12 рунда по три минути бокс.\n\n\r\n\t \r\n\tБоксьорът разби ММА звездата и реферът спря мача в средата на 10-ия рунд с технически нокаут, тъй като Макрегър не оказваше никаква съпротива.\r\n\t \r\n\tМакрегър на моменти оказваше съпротива на легендата Мейуедър, а след последния гонг повтаряше, че е могъл да продължи. \r\n\t \r\n\tЗа разлика от традиционните закани пред и мач, след срещата те демонстрираха уважение един към друг. Американецът определи като впечатляващото представянето на съперника си, а ирландецът отбеляза по-големия опит на 40-годишния си съперник.\r\n\t \r\n\tПобедителят Флойд Мейуедър ще получи около 350 милиона долара за срещата, а ирландецът най-малко 100 млн.\r\n\t \r\n\tСрещата бе наблюдавана от стотици милиони телевизионни и интернет зрители в цял свят.", "date": "2017.08.27", "title": "Мейуедър нокаутира ММА звездата Конър Макгрегър в \"Битката на годината\""}
{"url": "http://www.mediapool.bg/aleksis-tsipras-idva-v-bulgaria-prez-septemvri-news268486.html", "text": "Гръцкият премиер Алексис Ципрас ще посети България през септември, съобщи местния вестник ”Катимерини”. \r\n\t \r\n\tВ момента се търси най-удобната дата за визитата. \r\n\t \r\n\tСпоред изданието целта на посещението е подписването на споразумение за железопътна връзка между пристанищата Александруполис и Варна. \n\n\r\n\t \r\n\tВестникът допълва, че тази стъпка е важен стратегически ход за регионално и международно икономическо сътрудничество. \r\n\t \r\n\tОчаква се след това Ципрас да посети още Румъния, Франция и Австрия, както и да се срещне в Атина с лидерите на Германия, Испания и Италия.", "date": "2017.08.27", "title": "Алексис Ципрас идва в България през септември"}
{"url": "http://www.mediapool.bg/uraganat-harvi-vze-dve-zhertvi-news268489.html", "text": "Ураганът Харви, който връхлетя крайбрежието на американския щат Тексас, е взел две жертви, съобщиха световните агенции.\r\n\tПолицията в американския град Хюстън съобщи, че жена е загинала при наводнение.. По-рано беше съобщено за човек, загинал при пожар в дома си в град Рокпорт в разгара на бурята.\r\n\tОколо 30 души с наранявания са получили медицинска помощ, а още 30 до 40 са в неизвестност.\r\n\tХарви достигна крайбрежието на Тексас като ураган от четвърта категория, но после отслабна до тропическа буря. Щетите, които нанесе в крайбрежните градове обаче, са значителни, а се очакват и нови проливни валежи.\r\n\tАмериканската брегова охрана е спасила най-малко 20 души при различни инциденти, свързани с урагана. Капитан Тони Хан, командващ бреговата охрана в участъка на град Корпъс Кристи, каза, че два хеликоптера са успели да спасят 18 души - трима от рибарска лодка, четирима от шлеп и 11 от два влекача.\n\n\r\n\tБреговата охрана спасила също двама души и кучето им, блокирани близо до град Рокпорт, където щетите, нанесени от урагана, са много сериозни.\r\n\tСпоред Националния център за ураганите в момента Харви се задържа над Южен Тексас и Мексиканския залив.\r\n\tСиноптиците предупредиха за опасност от торнадо по крайбрежието на щатите Тексас и Луизиана.\r\n\tЖители на предградието на град Хюстън, Сайпръс, съобщиха за преминало торнадо, което нанесло поражения на няколко къщи и други сгради, без обаче някой да пострада, отбелязва АП.", "date": "2017.08.27", "title": "Ураганът Харви взе две жертви"}
{"url": "http://www.mediapool.bg/hilyadi-protestiraha-v-rusiya-sreshtu-organichavaneto-na-svobodata-v-internet-news268487.html", "text": "Хиляди руснаци протестираха срещу ограниченията върху използването на интернет, съобщиха информационните агенции.\r\n\t \r\n\tНай-многолюдни бяха шествията \"За свободен интернет\" в Москва и Санкт Петербург. Акции се проведоха и в Екатеринбург, Новосибирск, Владивосток и някои други големи градове.\r\n\t \r\n\tВ Москва са задържани 17 активисти.\n\n\r\n\t \r\n\tДемонстрантите размахваха табели с надписи като \"Русия ще е свободна!\" или \"Русия без цензура!\".\r\n\t \r\n\tДемонстрантите скандираха \"Няма да ни изплашите, няма да ни забраните!\".\r\n\t \r\n\t\"Правителството още не е успяло да ни промие мозъците\", заяви пред Дойче веле участник в московското шествие.\r\n\t \r\n\t\"Интернет е единственото място, където в Русия все още има свобода на словото\", коментира друг от демонстрантите.\r\n\t \r\n\tПроявата бе разрешена от столичното кметство и следена от множество полицаи.\r\n\t \r\n\tСред задържаните бяха и двама души със знамена с цветовете на дъгата, символа на ЛГБТ общността.\r\n\t \r\n\t\"Путин и правителството да оставят технологиите на мира! Иновациите и технологиите ще победят! Ще защитаваме свободите си. Дали на демонстрации или в съда, трябва да се борим!\", заяви един демонстрант.\r\n\t \r\n\tДруга протестираща призова да се гласува против президента Владимир Путин на изборите през март 2018 г.\r\n\t \r\n\t\"Ако си мислите, че всичко е наред, докато можете да гледате видеоклипове на котки в интернет и няма защо да се интересувате от политика, знайте, че политиката ще се интересува от вас!\", заяви тя.\r\n\t \r\n\tПрез юли руският парламент одобри закон, който забранява в руския интернет да се ползват \"анонимайзъри\" - уеб услуги за анонимен достъп до сайтове, които са блокирани в страната.\r\n\t \r\n\tГласуван е и закон, който задължава хората да се идентифицират с телефонен номер, за да ползват онлайн комуникации. В края на юни медийният регулатор Роскомнадзор заплаши да блокира популярния месинджър Телеграм заради високото му ниво за кодиране на посланията, припомня БНТ. \r\n\t \r\n\tОт 1 януари онлайн фирмите, и руските, и чуждестранните, са задължени да съхраняват данните на потребителите си от Русия и да ги предоставят на властите при поискване.", "date": "2017.08.27", "title": "Хиляди протестираха в Русия срещу органичаването на свободата в интернет"}
{"url": "http://www.mediapool.bg/islyamska-darzhava-poe-otgovornost-za-napadenieto-v-bryuksel-news268492.html", "text": "”Ислямска държава“ пое отговорност за нападението с нож срещу войници в белгийската столица Брюксел в петък вечерта. Това е съобщил пропагандният орган на групировката – новинарската агенция Амак, цитирана от световните агенции.\r\n\t \r\n\t”Извършителят на акцията с нож в Брюксел е войник на ”Ислямска държава. Той извърши операцията в отговор на призива да се атакуват страните от водената от САЩ международна коалиция“, посочва Амак.\r\n\t \r\n\tБелгия също е част от антитерористичната коалиция. Мерките за сигурност в страната са силно затегнати след поредица атентати и атаки през последните две години.\n\n\r\n\t \r\n\tВ петък вечер 30-годишен белгиец от сомалийски произход нападна патрулиращи войници с нож в Брюксел, ранявайки един от тях леко.\r\n\t \r\n\tМъжът с инициали А. Х. беше прострелян и впоследствие почина. \r\n\t \r\n\tВластите обявиха, че става дума за изолирано нападение, А. Х. не е бил в терористичните списъци, но в началото на годината е бил обвинен за причиняване на телесна повреда. Обявено беше още, че белгийската федерална прокуратура разглежда случилото се като опит за убийство от терористични подбуди.\r\n\t \r\n\tОтново в петък вечерта подобен инцидент имаше и край Бъкингамския дворец в Лондон. Там бе арестуван мъж, който карал срещу полицията и имал в колата си 1.2-метрова сабя. 26-годишният нападател, родом от Лутън, е посегнал към хладното оръжие, когато няколко невъоръжени служители на реда се нахвърлили върху него. Обезвредили го с нервнопаралитичен спрей без някой да пострада сериозно. \r\n\t \r\n\tПри нападението мъжът, който не се свързва с терористична групировка, крещял \"Аллах е велик\".", "date": "2017.08.27", "title": "”Ислямска държава” пое отговорност за нападението в Брюксел"}
{"url": "http://www.mediapool.bg/populyarnostta-na-makron-spada-s-barzi-tempove-news268491.html", "text": "Държавният глава губи 22 пункта от популярността си след първото проучване на социологическата агенция Ифоп за \"Журнал дю диманш\", направено след избирането му. \r\n\t \r\n\tВ същото време през 2012 година предшественикът му, социалистът Франсоа Оланд, е имал доста по-висока популярност (54%), а тази на Никола Саркози (от десницата) през 2007 година е била още по-висока (67%).\n\n\r\n\t \r\n\tПрез август 36% от запитаните са били \"по-скоро доволни\", а 4% са \"много доволни\" от президента Макрон. В същото време общият брой на недоволните расте от 43% 57%, разпределяйки се между \"по-скоро недоволни\" (37% или покачване с 9 пункта) и \"много недоволни\" (20%, покачване с 5 ). Три процента от участвалите не са изразили мнение. \r\n\t \r\n\tСпоред същото проучване лидерът на \"Неподчинената Франция\" (радикална левица) Жан-Люк Меланшон е определян като политическата личност, която е най-способна да въплъти в себе си ролята на опозиция на Еманюел Макрон през следващите години пред лидерката на Националния фронт (крайната десница) Марин Льо Пен (51%). \r\n\t \r\n\tАнкетата на Френския институт за изследване на общественото мнение (Ифоп) е направена по телефона между 25 и 26 август сред представителна извадка от 1023 души по метода на квотите сред французи над 18-годишна възраст.", "date": "2017.08.27", "title": "Популярността на Макрон спада с бързи темпове"}
{"url": "http://www.mediapool.bg/london-shte-prizove-es-da-proyavi-vaobrazhenie-za-brekzita-news268490.html", "text": "Великобритания ще призове в понеделник Европейския съюз \"да прояви въображение\" и да съдейства за съсредоточаване на дискусиите повече върху бъдещите отношение, отколкото върху уреждането на раздялата, съобщи Ройтерс.\r\n\t \r\n\tВ началото на преговорите с главния преговарящ на Евросъюза Мишел Барние британският министър за Брекзита Дейвид Дейвис ще прикани ЕС да бъде по-гъвкав в подхода си. Това ще е трети кръг от разговорите и той вероятно ще има технически характер.\r\n\t \r\n\tПравителствен източник каза, Великобритания ще насочи вниманието върху документите, които огласи през изминалите две седмици както за бъдещите връзки, така и за \"развода\", за да покаже колко усърдно работят властите, за да съживят преговорите.\n\n\r\n\t \r\n\tСега и двете страни трябва да бъдат гъвкави и да са склонни на компромис за решаването на въпроси, по които има разногласия, отбеляза източникът.\r\n\t \r\n\tКакто самият ЕС каза, времето тече, така че нито една от страните не бива да протака, добави той.", "date": "2017.08.27", "title": "Лондон ще призове ЕС да прояви въображение за Брекзита"}
{"url": "http://www.mediapool.bg/dvizhenieto-na-orlov-most-e-vazstanoveno-news268495.html", "text": "От неделя е възстановено движението на Орлов мост в София. Ремонтът на ключовото столично кръстовище продължи две седмици. Пътните платна и в двете посоки на \"Цариградско шосе\" са изцяло подновени и заздравени със стоманена мрежа. Целта е да се избегне нагъване като това отпреди 10 години и образуването на коловози.\r\n\t\"Цариградско шосе\" обаче ще е стеснено и днес заради поправка на ремонта отпреди две години около пешеходния надлез за София тех парк. Работата там би трябвало да приключи в неделя вечерта.\r\n\tМеждувременно от днес започва ремонт по бул. ”Тодор Каблешков” и се забранява влизането на автомобили в двете посоки от бул. ”Братя Бъкстон” до бул. ”Цар Борис”. Работата там по план трябва да продължи 4 месеца. От столична община се надяват, че и метеорологичните условия ще са благоприятни.\r\n\tОтсечката е къса, но там ще се прави нов мост и корекция на Боянска река.\r\n\tДо края на август ще се ремонтира и моста над Симеоновско шосе на Околовръстния път на София.\r\n\tЗаради стесненията там се образуват големи тапи.\n\n\r\n\tТози ремонт, както и на \"Тодор Каблешков\" бяха забавени от столичната община докато не приключи работата по Орлов мост.", "date": "2017.08.27", "title": "Движението на Орлов мост е възстановено"}
{"url": "http://www.mediapool.bg/stotitsi-izraeltsi-protestiraha-sreshtu-premiera-netanyahu-news268496.html", "text": "Стотици протестиращи се събраха снощи пред дома на главния прокурор на Израел, за да настояват да отправи срещу премиера Бенямин Нетаняху обвинения в корупция, съобщи Асошиейтед прес.\r\n\t \r\n\tДемонстрациите в събота вечер, които започнаха преди 40 седмици и в началото събираха съвсем малък брой антиправителствени активисти, постепенно се превръщат в по-широко протестно движение, посочва АП.\r\n\t \r\n\tУчастниците в тях обвиняват Нетаняху във финансови злоупотреби и нерегламентирани връзки с медии, международни компании и Холивуд.\n\n\r\n\t \r\n\tСнощният протест се състоя седмица след като двама от организаторите на движението бяха арестувани и Върховният съд постанови, че демонстрациите могат да продължат само ако в тях участват до 500 души и ако не бъдат използвани високоговорители в жилищни райони. Полицията съобщи, че снощи броят на протестиращите е бил много по-голям - около 2000.\r\n\t \r\n\tНетаняху многократно отрече всякакви нередности и заяви, че е мишена на \"лов на вещици\", оркестриран от определена медия. Скандалът засега не застрашава дългогодишното му управление, но навреди сериозно на обществения му рейтинг.\r\n\t \r\n\tСпоред израелските закони министър-председателят може да бъде свален от поста от парламента.\r\n\t \r\n\tВърховният съд обаче неотдавна излезе с решение, че министри и кметове, подведени под съдебна отговорност, трябва да подават оставки, ако бъдат осъдени. Министърът на правосъдието настоява, че премиерът не е задължен да прави това. Но ако все пак главният прокурор излезе с обвинение, ще има законово основание и обществен натиск върху премиера да се оттегли.", "date": "2017.08.27", "title": "Стотици израелци протестираха срещу премиера Нетаняху"}
{"url": "http://www.mediapool.bg/v-rumaniya-protestirat-sreshtu-promenite-v-sadebnata-sistema-news268497.html", "text": "В Букурещ и други градове в Румъния се очакват протести, породени от недоволството от обявения преди дни пакет от предложения за промени в съдебната система, съобщи  БНР. \r\n\t \r\n\tМинистърът на правосъдието Тудорел Тоадер представи в сряда пакета от промени, които включват назначаването на главния прокурор на страната и главния прокурор на Националната дирекция за борба с корупцията да става от Висшия съвет на магистратите по предложение на министъра на правосъдието.\r\n\t \r\n\t С това предложение фактически се елиминира участието на президента от процеса на назначаване на ръководителите на тези ключови институции. Друга промяна е прехвърлянето на Съдебната инспекция към министерството на правосъдието. \n\n\r\n\t \r\n\tПрезидентът Клаус Йоханис реагира на предложенията с коментара, че те представляват \"атака срещу върховенството на закона, независимостта и доброто функциониране на съдебната система и борбата с корупцията\".  \r\n\t \r\n\tЕК също поиска от румънското правителство повече детайли около предложенията за промени в", "date": "2017.08.27", "title": "В Румъния протестират срещу промените в съдебната система"}
{"url": "http://www.mediapool.bg/pozharat-v-kresnenskoto-defile-prichini-ekokatastrofa-news268494.html", "text": "Четвърто денонощие продължава гасенето на пожара над Кресненското дефиле, който отново се разрасна през нощта срещу неделя.Въпреки това пожарникарите очакват огнената стихия скоро да бъде овладяна. \r\n\t\r\n\t\t \r\n\t\r\n\t\tВ над 90 процента от засегнатите площи вече няма никакви огнища, които да горят или тлеят. Единственият проблемен участък е над първокласен път Е-79 в района на Крсненското дефиле. \r\n\t\r\n\t\t \r\n\t\r\n\t\tОгнената стихия е унищожила 16 000 декара площи, от които 13 000 са горски насаждения. Изпепелени са пасища, треви и храсти, както няколко къщи и лек автомобил. Нанесените щети са причинили истинска екокатастрофа, за преодоляването на която ще са необходими десетки години. \n\n\r\n\t\r\n\t\t \r\n\t\r\n\t\t \"Няма човешки жертви и пострадали хора, което е най-важно, но случилото се е истинска екологична катастрофа\", каза директорът на Югозападното държавно предприятие (ЮЗДП) инж. Дамян Дамянов.\r\n\t\r\n\t\t \r\n\t\r\n\t\tНачалникът на Националния оперативен център към главна дирекция ”Пожарна безопасност и защита на населението“ комисар Тошко Бързилов съобщи, че гасенето на пожара е продължило цяла нощ и в неделя допълнително се вкарват нови сили и екипи.\r\n\t\r\n\t\t \r\n\t\r\n\t\t”Има малко разрастване през нощта с 100 - 200 дка. На терен имаме 30 пожарни автомобила, 150 пожарникари, 85 служители на българската армия, около 130 служители на горското, около 50 души от\r\n\t\r\n\t\t \r\n\t\r\n\t\tРегионалната дирекция по горите, служители на Националните паркове ”Рила“ и ”Пирин“. Създадена е необходимата организация за ограничаване и ликвидиране на пожара“, каза Бързилов, цитиран от ”Фокус”.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tПо думите му най-активен продължава да е огънят в района на Кресненското дефиле.\r\n\t\r\n\t\t \r\n\t\r\n\t\t”Надявам се да го овладеем. Работим по целия периметър, но теренът е много тежък и труднодостъпен“, каза той.\r\n\t\r\n\t\t \r\n\t\r\n\t\tОбщо над 600 души, включително и доброволци,  участват в гасенето на пожара. Ситуацията вече е овладяна, каза пред БНР кметът на община Кресна Николай Георгиев. Според него огнищата на пожара почти са овладяни. \r\n\t\r\n\t\t \r\n\t\r\n\t\tПрез нощта е имало критична ситуация, тъй като вятърът обърнал огъня внезапно към място, където имало доста огнеборци и полицаи.\r\n\t\r\n\t\t \r\n\t\r\n\t\tНяма задимяване на пътя за Гърция и движението се осъществява без проблем. Към момента не се предвижда участието на двата хеликоптера от авиобазата в Крумово за гасенето на пожара над шосето. \r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\t\"Случилото се е истинска екологична катастрофа\", каза директорът на Югозападното държавно предприятие (ЮЗДП) инж. Дамян Дамянов.\r\n\t\r\n\t\t \r\n\t\r\n\t\tЩе трябва най-малко една година, за да се почисти превърналият се в пепел терен.\r\n\t\r\n\t\t \r\n\t\r\n\t\tОгънят между симитлийските села Сенокос и Мечкул и кресненските Ощава и Стара Кресна нанесе огромна рана на българската природа, каза инж. Дамянов.\r\n\t\r\n\t\t \r\n\t\r\n\t\tЩе са необходими между 13 и 15 милиона лева за ново залесяване. И поне 50 години, за да има отново такива дървета, които изгоряха в пожара“, допълни той.\r\n\t\r\n\t\t \r\n\t\r\n\t\tВ над 90% от засегнатите площи вече няма никакви огнища,които да горят или тлеят. Единственият проблемен участък остава над първокласен път Е-79 в района на Кресненското дефиле. Там горят две полоси – едната е в посока Симитли, а другата е в посока Кресна. Там ще бъдат насочени гасаческите групи днес.", "date": "2017.08.27", "title": "Пожарът в Кресненското дефиле причини екокатастрофа"}
{"url": "http://www.mediapool.bg/livanskata-armiya-prekasva-antidzhihadistkata-si-ofanziva-na-granitsata-sas-siriya-news268493.html", "text": "Ливанската армия обяви днес, че прекъсва настъплението си срещу джихадистката групировка \"Ислямска държава\" в планински район на границата със Сирия, за да преговаря за освобождаването на нейни войници, който ИД държи за заложници от 2014 г., предаде Франс прес. \r\n\t \r\n\tЕдностранното спиране на огъня влезе в сила в 7 часа местно време. То ще проправи път за последната фаза от преговорите за съдбата на пленените войници, посочи в комюнике командването на армията.\r\n\t \r\n\tДевет ливански войници се намират в ръцете на ИД, която през август 2014 г. превзе пограничния град Арсал и плени 30 ливански войници и полицаи, припомня АФП, цитирана от БТА.", "date": "2017.08.27", "title": "Ливанската армия прекъсва антиджихадистката си офанзива на границата със Сирия"}
{"url": "http://www.mediapool.bg/dvama-balgari-sa-zaginali-pri-katastrofa-v-ungariya-news268498.html", "text": "Двама българи са загинали, а други двама са били ранени при катастрофа в Унгария. Инцидентът е станал в събота на главен път М16 в района на граничен пункт Райка-Оросвар, съобщиха от пресцентъра на МВнР в неделя.\r\n\t \r\n\tИнформацията е подадена от унгарската полиция пред българското посолство в Будапеща. \r\n\t \r\n\tДипломатическите ни представители са уведомили близки на загиналите и пострадалите. Загиналите са мъж на 47 г. и жена на 46 г. Ранените са две жени на по 25 г., едната - тежко, а другата по-леко. Двете жени са настанени в болница \"Пец Аладар Мегией Октато Корнац\" в град Дьор.\n\n\r\n\t \r\n\tКатастрофата е станала между лек автомобил с български граждани и туристически автобус с полска регистрация.\r\n\t \r\n\tСлужителите на дипломатическото представителство са на разположение на близките и следят ситуацията.\r\n\t \r\n\tВчера от МВнР съобщиха за друга катастрофа в Унгария, при която граждани на Македония, управлявали автомобил с български регистрационен номер с марка \"Мерцедес\", пострадаха на магистрала М5 пак в Унгария.\r\n\t \r\n\tВсички близки и роднини, които желаят да получат повече актуална информация могат да го направят на дежурния телефон в посолството в Будапеща: + 36 20 534 4559.", "date": "2017.08.27", "title": "Двама българи са загинали при катастрофа в Унгария"}
