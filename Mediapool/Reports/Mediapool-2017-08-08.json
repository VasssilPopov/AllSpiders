{"url": "http://www.mediapool.bg/balgarsko-grazhdanstvo-shte-se-vzema-s-po-malko-bumashtina-news267678.html", "text": "Министерството на правосъдието предложи във вторник , които целят облекчаване на процедурите за кандидатите за българско гражданство. Основната промяна се състои в това, че администрацията ще прави служебни проверки за статута на кандидатите и те няма да бъдат товарени със задължение да събират част от документите.\r\n\tПо служебен път ще се събират удостоверенията от МВР за разрешено постоянно или дългосрочно пребиваване в страната, както и справката за платените осигуровки. Кандидатите няма да носят и документи за промяна в имената, ако са сключили брак с български гражданин. Ще отпадне и изискването кандидатите да предоставят удостоверение за сключен граждански брак, когато бракът е сключен с български гражданин в България.\r\n\tЕдновременно с това се създават и нови правила за приемането и регистрирането на молбите на кандидатите. Основната промяна е, че интервюто с кандидатите ще се провежда още при подаването на документите. Условието е да са подадени всички документи. В края на миналата седмица правосъдният министър Цецка Цачева обясни, че така процедурата за предоставяне на гражданство ще се съкрати с близо година и половина.\r\n\tПредвидено е неприключилите процедури по вече подадените и регистрирани молби и предложения, за които са насрочени дати и часове за интервю, да се довършват по досегашния ред.", "date": "2017.08.08", "title": "Българско гражданство ще се взема с по-малко бумащина"}
{"url": "http://www.mediapool.bg/napadatelyat-ot-aifelovata-kula-e-varnat-v-psihiatrichna-bolnitsa-news267670.html", "text": "Френският тийнейджър, който се опита в събота да нападне войници, охраняващи Айфеловата кула, е бил върнат в психиатрична болница, предаде Асошиейтед прес.\r\n\tПарижката прокуратура съобщи, че 19-годишният младеж е бил подложен на психиатрична експертиза, която установила, че е невменяем и не може да носи отговорност за постъпките си. Той е бил освободен от ареста и върнат в болницата, откъдето е бил изписан непосредствено преди нападението.\r\n\tПрокуратурата съобщи също, че магистрати по дела за контратероризъм са започнали днес ново разследване за атаката, което да позволи второ мнение за вменяемостта на извършителя.\r\n\tНикой не пострада при инцидента. Заподозреният каза пред полицията, че бил в контакт с член на групировката \"Ислямска държава\", който го накарал да извърши нападението срещу охраната.", "date": "2017.08.08", "title": "Нападателят от Айфеловата кула е върнат в психиатрична болница"}
{"url": "http://www.mediapool.bg/indoneziya-shte-razmeni-palmovo-maslo-kafe-i-chai-sreshtu-ruski-iztrebiteli-news267663.html", "text": "Индонезия ще размени палмово масло, кафе и чай срещу руски изтребители, за да се възползва от новите международни санкции срещу Русия. Това съобщи говорител на властите в Джакарта, предаде Франс прес от индонезийската столица, където в близките часове се очаква да започне срещи с местни държавници руският външен министър Сергей Лавров.\r\n\tМиналата седмица Индонезия подписа с Русия протокол, предвиждащ получаване на 11 руски изтребителя \"Сухой\" срещу стоки от първа необходимост, информира Маролоп Наингголан, пресаташе на индонезийското министерство на търговията.\r\n\tНовите санкции на ЕС и САЩ от началото на месеца срещу Русия са заради предполагаемата й намеса в американските президентски избори и анексията на украинския полуостров Крим през 2014 г.\r\n\tИндонезийският министър на търговията Енгартиасто Лукита обаче изтъкна, че санкциите, принудили Русия да търси нови пазари, може би са добра новина за Индонезия.\r\n\t\"Това е възможност, която не бива да губим от погледа си\", заяви той миналата седмица в Москва.\n\n\r\n\tСпоразумението, което се очаква да бъде изпълнено от руския държавен концерн \"Ростех\" и индонезийския \"Перусахаан Пердаганган\", може да отвори път и за други двустранни спогодби в енергийната сфера и в авиацията, подчерта Лукита.\r\n\tСтойността на сделките и сроковете не бяха уточнени, посочва АФП.", "date": "2017.08.08", "title": "Индонезия ще размени палмово масло, кафе и чай срещу руски изтребители"}
{"url": "http://www.mediapool.bg/shefat-na-parlamenta-na-ofitsialno-poseshtenie-v-skopie-v-denya-na-superkupata-na-evropa-news267668.html", "text": "Председателят на Народното събрание (НС) Димитър Главчев е на официално посещение в Македония на 8 и 9 август, съобщиха от пресцентъра на парламента във вторник.\r\n\tСедмица, след като премиерът Бойко Борисов подписа договора за добросъседство с македонския си колега Зоран Заев, Главчев ще се срещне с председателя на Събранието на страната Талат Джафери, а след това и със Заев.\r\n\tПарламентарният шеф ще посети Бигорския манастир и ще се срещне с архимандрит Партений. В Охрид Димитър Главчев ще разговаря и с кмета на града и ще поднесе цветя на паметната плоча на загиналите български туристи при трагедията с кораба \"Илинден\".\r\n\tПосещението му Скопие на 8 август съвпада с финала за Суперкупата на Европа между Реал Мадрид и Манчестър Юнайтед който започва в 21.45 часа българско време на стадион \"Филип", "date": "2017.08.08", "title": "Шефът на парламента на официално посещение в Скопие в деня на Суперкупата на Европа"}
{"url": "http://www.mediapool.bg/bsp-upravlyavashtite-ne-postaviha-nito-edin-ot-vazhnite-vaprosi-za-bulgaria-news267665.html", "text": "Стоте дни на кабинета на Бойко Борисов са пропиляно време за България, не бе поставен нито един от важните проблеми за българските граждани. Това заяви на пресконференция във вторник депутатът от социалистическата партия Жельо Бойчев.\r\n\tОт БСП направиха анализ на стоте дни на коалиционното управление на ГЕРБ и Обединените патриоти и управленската им програма. По думите на Бойчев това е правителство на скандалите, корупцията и нестабилността.\r\n\tНДК, Боршош, \"Суджук гейт\" не са само изолирани явления, а очертават истинския профил на управлението. Всичко се свежда само до едно - овладяване на икономиката, търговия с влияние, подчиняване на цели сектори, коментира Бойчев.\r\n\tКато примери той посочи \"скандалните назначения – нацистките поздрави\", протести на браншовите организации, бързите обвинения в корупция. \"Това правителство започна с лобистко законодателство – първият законопроект, внесен в НС – законът за опазване на земеделската земя, бе оттеглен от самите тях два дни след това“, каза още той.\n\n\r\n\tПо неговите думи сесията на това парламента е приключила със скандални законопроекти, които ограничават достъпа до правосъдие и правата на българските граждани и ежедневно се генерират скандали.\r\n\tТези 100 дни върнаха омразата, конфронтацията и разделението в българското общество, смята той. По думите му социалният диалог е замразен, свидетели сме на протести в МВР, хаос около проектите за модернизация на армията, опит за противопоставяне между институциите. Управляващите показаха, че предпочитат силата пред демокрацията, \"суджука за малцина, вместо хляб за всички\", каза депутатът.", "date": "2017.08.08", "title": "БСП: Управляващите не поставиха нито един от важните въпроси за България"}
{"url": "http://www.mediapool.bg/mazh-se-barikadira-zaedno-s-roditelite-si-v-gorna-banya-news267666.html", "text": "Полицията успя да изведе невредим психично болен мъж, който се барикадира заедно с родителите му в къщата им в столичния кв. Горна баня, съобщи БНР във вторник.\r\n\tЗа случая е подаден сигнал сутринта, като на мястото са изпратени полицаи и екип на специализирания отряд \"Кобра\" към СДВР.\r\n\tСлед преговори младият мъж е освободил първо родителите си, а около обяд полицаите са успели да изведат и него от дома. Той е отведен в психиатрия. Тепърва ще се установяват причините за постъпката му, допълва БНР.", "date": "2017.08.08", "title": "Мъж се барикадира заедно с родителите си в Горна баня"}
{"url": "http://www.mediapool.bg/obraz-na-putin-izgrya-varhu-fasadata-na-hotel-tramp-soho-v-nyu-york-news267664.html", "text": "Образ на руския президент Владимир Путин, усмихващ се на фона на националния трикольор, бе прожектиран върху фасадата на хотел \"Тръмп СоХо\" в нюйоркския квартал Манхатън. Това съобщи днес новинарският сайт .\r\n\tПутин бе изобразен, вдигнал палец в знак на одобрение. Върху руското знаме се четеше надпис на английски: \"Радвам се да помогна, брато\".\r\n\t\"Бизнес инсайдър\" не информира кой е организирал тази акция.\r\n\tСпоред сайта по време на проявата пред 46-етажния небостъргач били забелязани група хора с военни униформи и червени бейзболни шапки на главите. Единият държал руско знаме.\r\n\tАмерикански медии и част от политическия елит неведнъж обвиниха Русия, че се е намесила в президентските избори в САЩ през 2016 г., спечелени от Доналд Тръмп. Москва отрича обвиненията, но междувременно те станаха популярна тема, обсъждана в различни американски шоупрограми и хумористични спектакли.", "date": "2017.08.08", "title": "Образ на Путин изгря върху фасадата на хотел \"Тръмп СоХо\" в Ню Йорк"}
{"url": "http://www.mediapool.bg/ispanskata-politsiya-zadarzha-turski-pisatel-i-zhurnalist-tarsen-ot-ankara-news267672.html", "text": "Испанската полиция съобщи, че е арестувала в Барселона писател и журналист от турски произход, издирван въз основа на издадена от Турция международна заповед за арест, предаде Асошиейтед прес.\r\n\tГоворителят на полицейската служба в Барселона Хосе Антонио Нин заяви, че Хамза Ялчън е бил задържан на летището в града на 3 август и в момента е под арест в очакване на изслушване за екстрадиция.\r\n\tЙонатан Лундквист, ръководител на шведския клон на Репортери без граница, заяви, че арестът му е опит на турския президент Реджеп Тайип Ердоган да покаже, че \"може да достигне до всички критични гласове, дори и те да не са в страната\".\r\n\tЛундквист посочи, че Ялчън е избягал в Швеция през 1984 г.\r\n\tСега Испания следва да реши дали да го екстрадира в Турция, където \"над 100 други журналисти са обвинени от режима на Ердоган в подобни престъпления\", отбеляза Лундквист.\n\n\r\n\tХамза Ялчън има шведско гражданство и е член на Съюза на шведските писатели, посочват турски електронни издания. През 1979 г. той е бил арестуван в Турция за ръководство на крайнолява групировка. В затвора той прекарал шест месеца, след което избягал.\r\n\tПовод за издадената заповед за арест, според турски медии, станали заведени срещу него дела в Турция заради две статии в сп. \"Одак\". Обвиненията срещу Ялчън са за пропаганда в полза на нелегална организация и обида на турския президент.", "date": "2017.08.08", "title": "Испанската полиция задържа турски писател и журналист, търсен от Анкара"}
{"url": "http://www.mediapool.bg/danachnite-zapechataha-nad-100-obekta-po-severnoto-chernomorie-news267674.html", "text": "От началото на юли от НАП-Варна са издадени 100 заповеди за запечатване на различни туристически обекти по Северното Черноморие, съобщи Ваня Димитрова, началник на дирекция \"Контрол\" в агенцията, цитирана от БТА.\r\n\tПо думите й повече от половината разпореждания са изпълнени. За останалите е сезирана прокуратурата, тъй като собствениците са пререгистрирали обектите си.\r\n\tПроверките на данъчните са общо 4 400, уточни Димитрова. Засечените нарушения са 345. Димитрова допълни, че инспекторите са събрали над 60 хиляди лева от длъжници, които реализират оборот, но не плащат вноските си към държавата. Парите са събрани направо от касите на обектите.\r\n\tОт началото на юли във Варненска област членовете на междуведомствения координационен център са извършили 2 990 проверки, допълни директорът на полицията в крайморския град комисар Даниел Пашов.\r\n\tОткритите нарушения са 254. По думите на Пашов най-честите са неиздаване на касови бонове, липса на здравни книжки на персонала или на категоризация на заведенията.", "date": "2017.08.08", "title": "Данъчните запечатаха над 100 обекта по Северното Черноморие"}
{"url": "http://www.mediapool.bg/chastnite-pensionni-fondove-vartyat-blizo-12-mlrd-lv-news267675.html", "text": "Частните фондове за допълнително пенсионно осигуряване въртят активи за 11.7 млрд. лв. към 30 юни 2017 г. Това става ясно от статистиката на Комисията за финансов надзор.\r\n\tТова е ръст на активите на компаниите с близо 20% (19.51%) в сравнение с края на първото полугодие на 2016 г.\r\n\tОбщият брой на осигурените лица в четирите вида пенсионни фондове към края на юни е 4 526 475 души, като нараства спрямо същия период на миналата година с 2.29 на сто. Не е ясно обаче каква част от тези партиди са активни, доколкото има случаи и на лица, осигурени за по няколко месеца.\r\n\tСредната натрупана сума по партидите в т. нар. универсални пенсионни фондове, където се осигуряват хората с трета категория труд, възлиза на 2687 лв. към 30 юни, докато в професионалните фондове тя е 3557 лв.\r\n\tОбщите приходи на пенсионно осигурителните дружества през първото полугодие на 2017 г. възлизат на 88.7 млн. лв. Печалбата на компаниите за първото полугодие на 2017 г. е в размер на 34 млн. лв.", "date": "2017.08.08", "title": "Частните пенсионни фондове въртят близо 12 млрд. лв."}
{"url": "http://www.mediapool.bg/industriyata-belezhi-rast-ot-36-za-godina-news267676.html", "text": "Промишленото производство у нас е нараснало с 3.6% през юни 2017 г. спрямо същия месец на миналата година, показват предварителните данни на Националния статистически институт (НСИ).\r\n\tСпрямо месец май тази година обаче се регистрира лек спад от 1.4 на сто.\r\n\tПрез юни увеличение спрямо предходния месец е регистрирано в добивната промишленост - с 1 на сто, и в производството и разпределението на електрическа и топлоенергия и газ - с 1.1 на сто, а намаление е отчетено в преработващата промишленост - с 2.1 на сто.\r\n\tНа годишна база ръст на промишленото производство е отчетен в добивната промишленост - със 7.6 на сто, и в преработващата промишленост - с 4.9 на сто, а спад е регистриран в производството и разпределението на електрическа и топлоенергия и газ - с 3.5 на сто.\r\n\tПо-значително увеличение в преработващата промишленост спрямо предходната година се наблюдава при производството на основни метали - с 46.6 на сто, производството на компютърна и комуникационна техника, електронни и оптични продукти - с 26.5 на сто, производството на тютюневи изделия - с 20.7 на сто, производството на превозни средства, без автомобили - с 16.8 на сто, производството на лекарствени вещества и продукти - с 16.1 на сто.\r\n\tНамаление е отчетено при производството на метални изделия, без машини и оборудване - с 8.3 на сто, производството на напитки - с 6.4 на сто, производството на хартия, картон и изделия от хартия и картон - с 4.5 на сто, производството на автомобили, ремаркета и полуремаркета - с 2.3 на сто.", "date": "2017.08.08", "title": "Индустрията бележи ръст от 3.6% за година"}
{"url": "http://www.mediapool.bg/sled-trigodishna-protsedura-kevr-se-otkaza-da-otnema-litsenza-na-evn-news267677.html", "text": "Три години и половина след откриването на процедура по отнемане на лиценза на доставчика на ток в Югоизточна България, Комисията за енергийно и водно регулиране (КЕВР) е решила на свое закрито заседание, проведено на 4 август, да прекрати действията си срещу \"ЕВН България Електроснабдяване“ ЕАД. Това съобщиха от енергийния регулатор във вторник, уточнявайки, че пълният текст на решението ще бъде публикувано на сайта след като се установи има ли в него защитена по закон информация.\r\n\tПроцедурата за отнемане на лиценза не само на ЕВН, но и на останалите две електроснабдителни дружества – на ЧЕЗ и на \"Енерго-Про\",  през март 2014 г. от предишния състав на КЕВР от времето на кабинета на Пламен Орешарски.\r\n\tДействията срещу тримата доставчици на ток бяха предприети заради това, че задържат плащания за 347.6 млн. лв. към държавната \"Национална електрическа компания\" за закупена от нея електроенергия с мотива, че НЕК на свой ред дължи електроразпределителните дружества на ЧЕЗ, ЕВН и \"Енерго-Про\" плащания за изкупена от тях възобновяема енергия, която после предоставят на държавния обществен снабдител. Тогава трите компании бяха решили да си прихващат вземанията, но регулаторът прецени, че тази търговска практика не е приложима в този случай и предприе действия по отнемане на лицензите на трите електроснабдителните дружества. От ЕВН тогава съобщиха, че са си прихванали 104 млн. лв. като НЕК има да им плаща още 144 млн. лв. за предоставена зелена енергия от ЕВН.\r\n\tСега, след като КЕВР е разгледала всички факти по казуса е решила да спре процедурата за ЕВН. Вероятно решението произтича от постигнатото през февруари 2017 г. извънсъдебно , с което държавната компания призна, че дължи прихваната от частното дружество сума и бе постигнато споразумение за уреждане на останалата част от борча. Тази договорка трябва да се отрази положително и върху заведеното срещу България от ЕВН арбитражно дело заради неосигурена от държавата защита на инвестициите на австрийската компания.\r\n\tНе е изключено енергийният регулатор да разгледа и обстоятелствата около процедурите за отнемането на лицензите на ЧЕЗ и \"Енерго-Про\" и те също да бъдат прекратени.", "date": "2017.08.08", "title": "След тригодишна процедура КЕВР се отказа да отнема лиценза на ЕВН"}
{"url": "http://www.mediapool.bg/banev-obvini-borisov-v-sabotazh-za-polimeri-news267667.html", "text": "Разраства се разпрата между бизнес семейството Николай и Евгения Баневи и премиера Бойко Борисов за това кой е виновен за съсипването на бившия химически завод \"Полимери\" в Девня.\r\n\tДен с/лед като в понеделник при посещение в остатъците от бившия завод министър-председателят заяви, че приватизацията му е \"пладнешки грабеж\", докато собствениците му карат \"Мерцедес и Майбах\", Николай Банев обвини Борисов, че е допринесъл много за съсипването на завода и за \"края на неорганичното химично производство\" в България.\r\n\tДружеството \"Полимери\" бе приватизирано през 1998 г. Част от продажбата става по линия на масовата и касовата приватизация, но 24% от капитала са купени от Банев срещу 12.5 млн. долара. Чрез поредица от спорни апорти и прехвърляне на активи, през есента на 2011 г. дружеството \"Полимери инвест\" на Николай и Евгения Баневи става мажоритарен собственик на завода, който по-късно е източен и обявен в несъстоятелност. На негова територия обаче се намират огромни количества от опасния химикал трихлоретан, които се съхранява в ненадежни цистерни и правителството отпусна близо 15 млн. лв. за обезвреждането му във Франция.\r\n\tИменно това бе и поводът за визитата на Борисов в \"Полимери\" и коментара ме, че приватизацията на завода е \"разбойническа\".\r\n\t\"Това предприятие е било уникално по своята същност на Балканите и всичко това е разграбено и унищожено, а пък собствениците имат \"Мерцедес\" и \"Майбах\" и ни дават оценка, което ме принуди да дойда и да покажа на хората вследствие на тази разбойническа приватизация колко милиарди е загубила държавата, но и продължаваме да плащаме. Мисля, че във Варна, в Провадия или в Девня за доста по-стойностни неща биха могли да се похарчат 15 млн.\", каза Борисов преди ден.\n\n\r\n\t\r\n\tВерсията на Николай Банев обаче е, че държавата системно е създавала пречки за развитието на завода.\r\n\t\r\n\tПо думите му, още през първите две години след приватизацията в \"Полимери\" са инвестирани над 30 млн. марки - в нова инсталация за очистка на диафрагмения каустик и в мероприятия за енергийна и логистична ефективност.\r\n\tПървото \"предателство\" към \"Полимери” от страна на държавата била продажбата на петролната рафинерия \"Нефтохим” на \"Лукойл”.\r\n\t\"Чрез 130 км тръбопровод \"Нефтохим” доставяше на „Полимери” етилен, който с хлора, произвеждан от \"Полимери”, се превръщаше в дихлоретан - един от двата най-търсени и печеливши продукти на \"Полимери”. Комисията за защита на конкуренцията позволи на \"Нефтохим” - Бургас да преустанови доставките на етилен за „Полимери”, въпреки че по закон той нямаше право на това - защото бе единствен монополен доставчик и защото \"Полимери” нямаше как по друг логистичен начин да си достави този продукт\", посочва Банев.\r\n\tТази криза обаче била преодоляна чрез пускането на две нови инсталации за солна киселина.\r\n\tПрез 2007 г. дружеството получава сертификат за инвеститор клас \"А\" - за вложения над 70 млн. лв.\r\n\t\"Бяха построени два когенерационни модула с мощност 11 мегавата. Беше закупена нова френска инсталация за 120 000 т солна киселина. Беше закупен нов супер мощен хлорен компресор от \"Сименс”. Бе изградена революционна инсталация за суха солна киселина, инсталация за техническа сол. Беше завършена нова инсталация за пластизоли.\r\n\tБлагодарение на усилията на мажоритарните собственици от АКБ \"Форес” диафрагмената електролиза на \"Полимери” получи разрешение от Брюксел да работи със забранения азбест до изтичане на срока на нейната технологична годност. Тези инвестиции могат ли да се окачествят като \"разграбване” на завода\", пита Банев.\r\n\t\r\n\tТой посочва и директната отговорност на Борисов за съсипването на завода заради негово участие или безучастие през последните 8 години.\r\n\t\"Държавната агенция по горите не даде разрешение на \"Полимери” през два негорски имота да премине газопроводът, проектиран да захранва когенерационните модули. Въпреки че по закон всяка една институция беше задължена всякак да подпомага на инвеститор клас \"А” като \"Полимери”, посочва бизнесменът.\r\n\tПо думите на Банев лично Борисов не е разрешил \"Полимери” да получи кредит от държавната Българска банка за развитие в размер от 30 млн. лева за модернизация на разрешената от Брюксел диафрагмена електролиза.\r\n\t\"По бандитски начин беше прекъсната връзката на \"Полимери” с националната и европейската железопътна мрежа и беше унищожена възможността на \"Полимери” да пласира своята продукция със собствените си жп цистерни. За това бяхте уведомен лично Вие, министрите на транспорта и на вътрешните работи, председателя на ДАНС\", пише в изявлението на Банев.\r\n\tТой се оплаква още и заради едностранно прекратения от НЕК договор за заплащане на електроенергията през 110- киловолтовото съоръжение за пренос на ток, собственост на \"Полимери”, а изкупуването на въпросното съоръжение от НЕК било бавено със съдействието на ГЕРБ.\r\n\t\"Достигна се до там, че за смешните за мащабите на \"Полимери” 33 000 лева предприятието беше поставено от съда във Варна в процедура по несъстоятелност - без да бъдат оценени активи на \"Полимери” на стойност повече от 20 милиона лева и без да бъде прието нито едно вземане на кредитиралите \"Полимери” търговски дружества, свързани с мен.\r\n\tИ тогава под ръководството на синдика Балабанов, с \"благословията” на съда и на държавните кредитори се започна физическото унищожение на огромната инфраструктура на \"Полимери” и разпродажбата на безценица на многомилионните активи на дружеството\", пише Банев.\r\n\tТой признава, че Борисов на два пъти го е приел, за да се запознае с \"проблемите на \"Полимери\".\r\n\tРезултатите от тези срещи обаче били \"край\" на неорганичното химическо производство в България\", 2000 специалисти на улицата, унищожаване на изграждана 60 години инфраструктура и затриване на реализирани инвестиции и ноу-хау.\r\n\t\"Казвате, че ще наредите разследване за \"разграбването” – нима Вие сам не знаете, че то започна след обявяването на \"Полимери” в несъстоятелност – от момента, когато на нас ни бе забранен достъпа до завода. При проверката ще Ви се наложи да установите точно това. Тогава ще огласите ли фактите?\", пита Банев.", "date": "2017.08.08", "title": "Банев обвини Борисов в саботаж за \"Полимери\""}
{"url": "http://www.mediapool.bg/opredeleni-sa-stavkite-za-izvanrednata-pomosht-za-mlyako-za-fermerite-news267671.html", "text": "Нови ставки за изплащане на извънредната помощ за мляко на собствениците на различни видове животни и удължено изплащане на сумите до 1 септември 2017 г., одобри агроминистърът Румен Порожанов със , определяща начина за разпределяне на над 11.3 млн. лв. С нея е фиксиран размерът на парите за фермерите по трите схеми за извънредно подпомагане.\r\n\tПо схемата за подпомагане на дребномащабни стопанства собствениците на крави и биволици ще получат по 23.17 лв. заживотно. Ставката за овце-майки и кози-майки ще е 3.27 лв./животно.\r\n\tПо схемата за подпомагане на екологични и щадящи климата методи за производство ставките са освен според вида на животните, и по големината на фермите. За крави и биволици в стопанства до 200 животни ще се плаща по 23.17 лв. за животно, за фермите до 400 животни сумата ще е по 46. 34 лв. за първите двеста. На същия принцип - за първите двеста добичета, ще се плаща и за стопанства до 700 животни – по 69.51 лв. на бройка, до 1000 животни – по 92.68 лв. за добиче, а при още по-големи ферми ставката става 115.85 лв. за животно за първите 200 животни.\r\n\tЗа овце-майки и кози-майки в стопанства до 500 животни ще се плаща по 3.27 лв. за добиче, а при всеки 500 животни в повече ставката се увеличава. Ферми до 1000 дребни преживни животни ще вземат по 6.45 лв. за всяко от първите 500 животни, стопанства до 1500 животни – по 9.81 лв., до 2000 овце или кози - по 13.08 лв., а за ферми с над този брой животни – по 16,35 лв. на бройка за първите 500 животни.\r\n\tСтавките за прилагане на екстензивни методи за производство са същите като при втората схема, но плащанията спират до фермите с до 700 крави и биволици и до стопанствата с до 200 хил. овче и кози.\n\n\r\n\tВажно е да се знае, че общият размер на плащанията за стопанство не могат да надвишават сумата, която се получава след умножаване на всички крави и биволици в това стопанство по 23.17 лв. и всички овце и кози в него по 3.27 лв., отбулазват от Министерството на земеделието, храните и горите.\r\n\tПомощите ще се плащат въз основа на броя животни одобрени за подпомагане по съответната схема, съгласно указанията за предоставяне на помощ, утвърдени със Заповед № РД 09-754/03.10.2016 г. на министъра на земеделието и храните - Приложения № 1, 2 и 3. През 2016 в периода на прием са подадени 17 723 заявления за подпомагане. Тази година земеделските стопани, получили европейско финансиране като извънредна помощ за приспособяване през миналата година, ще могат отново да се възползват от финансовата подкрепа, без да е необходимо да подават ново заявление за подпомагане, уточняват от агроведомството.", "date": "2017.08.08", "title": "Определени са ставките за извънредната помощ за мляко за фермерите"}
{"url": "http://www.mediapool.bg/politsai-vav-vidin-izlizat-na-protest-news267645.html", "text": "Униформените предупреждават, че ако исканията им не бъдат чути, през есента отново ще се съберат в София, за да изразят недоволството си.", "date": "2017.08.08", "title": "Полицаи във Видин излизат на протест"}
{"url": "http://www.mediapool.bg/sluzhitel-na-google-e-uvolnen-zaradi-seksistko-izkazvane-news267647.html", "text": "Служетел на Google е уволнен заради противоречиво изказване за разнообразието на половете на работното място, съобщава Би Би Си. Изказването му нарушава Кодекса за поведение, обяви шефът на Google Сундар Пичай в имейл до служителите на компанията в понеделник.\r\n\tУволненият служител предполагаше в съобщение, разпространено вътрешно за компанията, че в Google има по-малко жени отколкото мъже заради биологичните разлики. Пичай твърди, че с този текст служителят е прекрачил границата заради \"застъпване на опасни полови стереотипи на работното място\".\r\n\t\"Способностите на мъжете и жените се различават, до голяма степен заради биологични причини и тези различия могат да обяснят защо няма равнопредставителство на жените в технологиите и лидерските позиции\", се казва в статията на уволнения служител. И още: \"Трябва да спрем да приемаме, че различията между половете предполагат сексизъм\".", "date": "2017.08.08", "title": "Служител на Google е уволнен заради сексистко изказване"}
{"url": "http://www.mediapool.bg/chikago-vnasya-isk-v-sada-sreshtu-pravitelstvoto-na-tramp-news267648.html", "text": "Чикаго е един от около 200 града в САЩ, които предлагат убежище и на нелегалните мигранти.\r\n\tСпоред заведения иск новата политика принуждава града да избира между конституционните си права и финансирането на системата на правоприлагане.\r\n\tМестните органи трябва и да уведомяват федералните власти до 48 часа, преди да са пуснали на свобода задържани, издирвани за нарушаване на имиграционното законодателство.\r\n\tНовата политика на президента Тръмп принуждава мегаполисите да избират между конституционните си права и финансирането на системата на правоприлагане.", "date": "2017.08.08", "title": "Чикаго внася иск в съда срещу правителството на Тръмп"}
{"url": "http://www.mediapool.bg/vulkanichna-pepel-zatrudnyava-vazdushniya-transport-mezhdu-aziya-i-severna-amerika-news267649.html", "text": "Вулканът изригна вчера късно следобед. Пилот на самолет съобщи, че е забелязал облака пепел след изригването, който достигал височина от 9750 метра. Ако облаците достигнат височина над 6100 м, те може да навредят на самолетите, пътуващи между Азия и Северна Америка.\r\n\tЦентърът за наблюдение на вулканите съобщи, че сеизмичните и инфразвукови данни сочат, че изхвърлянето на пепел е продължило и след първоначалното изригване. Ветровете тласкат облака пепел на юг. Не се очаква той да застраши населени места.\r\n\tВулканът Богослов се намира на 1400 км югозападно от най-големия град в Аляска Анкъридж. Активността му се поднови в средата на декември миналата година.", "date": "2017.08.08", "title": "Вулканична пепел затруднява въздушния транспорт между Азия и Северна Америка"}
{"url": "http://www.mediapool.bg/otnovo-oranzhev-kod-za-opasni-zhegi-news267646.html", "text": "Максималните температури ще са между 34 и 39 градуса. Край морето термометрите ще показват между 31 и 34°.\r\n\tСлед обяд на отделни места, главно в западната половина от страната, ще превали и прегърми. Отново има условия за градушки.", "date": "2017.08.08", "title": "Отново оранжев код за опасни жеги"}
{"url": "http://www.mediapool.bg/validnostta-na-zadgranichnite-pasporti-stava-10-godini-news267651.html", "text": "Срокът на валидност на задграничните паспорти да бъде увеличен двойно и от 5 да стане 10 години. Това предлага заместник министър-председателят по правосъдната реформа и министър на външните работи Екатерина Захариева с промени в Закона за българските лични документи, съобщиха от Министерството на външните работи във вторник.\r\n\t \r\n\tПредвидено е изменението да влезе в сила от 1 януари 2020 г., тъй като е необходимо да се предприемат действия по промяна на технологията на издаване.\r\n\t \r\n\tОсвен това министър Захариева предлага сънародниците ни в чужбина да получават паспортите си само с едно посещение в консулската служба. Според външно министерство, тези нововъведения ще облекчат гражданите, както и всички, получаващи чужди визи с 10-годишна валидност.\r\n\t \r\n\tИзмененията ще дадат възможност, заявление за лични документи да се подава онлайн. Самоличността ще се удостоверява със сканирано копие на стар документ, вместо с електронен подпис. В този случай обаче гражданинът трябва да посети лично съответното консулство, за да получи новия си документ.\r\n\t \r\n\tБългарите, които подадат лично заявление за нов документ в консулство, ще може да получат готовия си паспорт или лична карта на домашния си адрес по куриер, предвиждат още измененията.\r\n\t \n\n\r\n\tСроковете за издаване на документ също ще се променят. Те ще бъдат двойно намалени - обикновената услуга, която до момента отнема 90 дни, ще се извършва за 45 дни. При бърза поръчка чакането ще е 30 дни, а не 60, както бе досега.\r\n\t \r\n\tЗаедно с тези промени, вече са започнали и други, целящи облекчаване на гражданите, като намаления с една четвърт на таксата за издаване на временен паспорт - от 67 на 50 евро.\r\n\t \r\n\tДвойно е намалена и таксата за издаване на свидетелство за съдимост - от 20 на 10 евро.\r\n\t \r\n\tОсвен това в посолствата ще се плаща вече с банкови карти - от вчера вече работят ПОС-терминали в Атина, Рим, Хага и Милано.\r\n\t \r\n\t“Днес предстои обявяване на обществено обсъждане на Закона за българските документи за самоличност. С това изменение, което предвиждаме, мисля, че нашите съграждани в чужбина най-много ще усетят облекчението“, каза министър Захариева пред БНТ.", "date": "2017.08.08", "title": "Валидността на задграничните паспорти става 10 години"}
{"url": "http://www.mediapool.bg/prezidentsko-veto-varhu-sakratenoto-obzhalvane-na-ekootsenki-news267652.html", "text": "Държавният глава Румен Радев наложи вето върху поправките в Закона за опазване на околната среда, съкращаващи обжалването на оценките за въздействие на стратегически важни инвестиционни проекти върху околната среда само на една инстанция. Така с мотива, че \"бързината не може да бъде ценност над законността дори и за важни национални обекти\" и че законовите промени не са били публично обсъдени в законово регламентирания срок, текстовете са върнати за ново обсъждане в парламента. Това съобщиха от секретариата на Президентството във вторник.\r\n\tРадев бе призоват от природозащитници да наложи вето върху корекциите, водещи до абсурда да се позволява пълно обжалване на оценки за въздействието върху околната среда (ОВОС) на малки обекти, но не и за такива от стратегическо значение, чието оспорване трябваше да приключват за шест месеца само на първа инстанции, без право за последващи претенции.\r\n\t\"Приветствам стремежа към ускоряване на процедурата по изграждане на национални обекти, които имат стратегическо значение за развитието на България. Не споделям обаче, възприетия от законодателя подход ускоряването да става за сметка на намаляване на инстанциите при упражняването на съдебния контрол, защото засегнатото благо с това изменение е околната среда\", посочва държавният глава в мотивите, с които връща текстовете за ново обсъждане в парламента сред лятната ваканция.\r\n\tОт мотивите става ясно, че президентът също смята, че съкратеното обжалване на ОВОС нарушава конституционното задължение да се опазва околната среда и изискването административните актове да подлежат на подлежи на ефективен двуинстанционен съдебен контрол.\r\n\t\"Правото на оспорване на административен акт, както и правото на касационно оспорване на първоинстанционно съдебно решение, представляват процесуални права за защита срещу порочен държавен юридически акт. Действително касационното производство не решава материалноправния спор, но решава спора за законосъобразността на първоинстанционното решение. По този начин касационното производство е ефективна преграда срещу нищожни, недопустими или неправилни първоинстанционни решения. Премахването на това производство в Закона за опазване на околната среда и в Закона за биологичното разнообразие намалява интензитета на защитата, необходим за гарантиране на околната среда като конституционно установена ценност. Затруднява се и изпълнението на функцията на Върховния административен съд по чл. 125, ал. 1 от Конституцията да \"осъществява върховен съдебен надзор за точно и еднакво прилагане на законите в административното правораздаване\". С тази функция се защитават както правата и законните интереси на засегнатите лица. така и обществения интерес\", посочва още в мотивите си президентът.\n\n\r\n\tТой не е съгласен с мотивите на управляващите , че е необходимо \"да се съкрати съществено времето за процедиране и влизане в сила на изграждането на обекти с национално значение и за да се избегнат дългите и тежки процедури на съдебно обжалване\".\r\n\t\"Считам, че бързината не може да бъде ценност над законността дори при реализирането на стратегически важни обекти, когато това може да създаде риск от непоправими екологични последици. Основна характеристика на екологичното законодателство е неговата превантивна насоченост, в синхрон с която е съществуващото двуинстанционно съдебно производство при оспорване на актове на компетентните органи по Закона за опазване на околната среда и по Закона за биологичното разнообразие\", отбелязва Румен Радев.\r\n\tТой посочва и убедеността си, че промените в екозаконодателството трябва да се предхождат от широки обществени обсъждания, което на практика не се е случило с върнатите сега текстове.\r\n\tТе бяха прието от парламента само за 16 дни, считано от законодателната инициатива на народни представители, при съкратен срок за предложения между двете гласувания, при съществени допълнения, направени след започнато второ гласуване Такива отклонения от нормалното протичане на законодателния процес не следва да се допускат, особено когато се отнасят до правните механизми за опазване на околната среда, смята държавният глава.\r\n\tЗатова той връща текстовете в парламента с мотива, че \"може да бъде постигнат по-добър баланс между ускоряване реализацията на стратегическите цели на държавата и законността като основа на правовата държава\".\r\n\tПредседателят на парламента Димитър Главчев използва профила си във \"Фейсбук\", за да съобщи, че вече е възложил на парламентарната Комисия по околната среда и водите да докладва указа и мотивите към него пред народните представители.\r\n\t\r\n\tТова е второто законодателно вето, наложено от президента Румен Радев. Първото беше върху Закона за концесиите.\r\n\tКакто Mediapool вече  връщането на Закона за опазване на околната среда на парламента бе очаквано, особено след като в края на миналата седмица лидерът на БСП Корнелия Нинова заяви, че ако президентът не стори това, левицата обмисля да сезира Конституционния съд.\r\n\tВъпреки че освен за вето върху ЗООС, президентът бе призован да върне и спорните поправки в двата съдебни закона, приети ударно в края на пленарната сесия с гласовете на ГЕРБ и ДПС, държавният глава подписа НПК, с който Специализираният наказателен съд се превръща в политически трибунал. Очаква се да бъде обнародван и Законът за съдебната власт, който пък регламентира кариерните бонуси за членовете на отиващия си Висш съдебен съвет.", "date": "2017.08.08", "title": "Президентско вето върху съкратеното обжалване на екооценки"}
{"url": "http://www.mediapool.bg/poslanikat-na-sasht-sluchayat-s-tsvetan-vasilev-ne-vliyae-dobre-na-imidzha-na-sadebnata-sistema-news267653.html", "text": "Случаят с бившия банкер Цветан Василев и фалиралата КТБ не влияе добре на имиджа на съдебната система в страната. Такова мнение изрази във вторник посланикът на САЩ у нас Ерик Рубин в интервю за Нова телевизия.\r\n\t \r\n\t„Сигурен съм, че президентът Доналд Тръмп е добре информиран по въпроса с поисканата от Цветан Василев закрила. Това обаче е правен казус и в подобни случаи не обсъждаме детайли по него“, каза Рубин.\r\n\t \r\n\tТака той отговори на въпрос, свързан с опита на Василев да превърне своя случай в първото дело по приетия от американския Конгрес Глобален закон \"Магнитски\". Този закон позволява на американското правителство да защитава хора по цял свят, станали жертва на репресии и нарушения на правата им заради това, че са разкрили случаи на корупция по върховете.\n\n\r\n\t \r\n\tПреди седмица стана ясно, че за да стори това бившият мажоритарен собственик на КТБ, който е обвинен от българската прокуратура за пране на пари и присвояване в особено големи размери, е наел американска юридическа фирма. Срещу 50 000 долара месечно\r\n\tJWI Inc. трябва да подготви документите му по казуса, с които да убеди Вашингтон, че е бил несправедливо очернен, и да поиска защита по закона \"Глобален Магнитски\".\r\n\t \r\n\tПо думите на Рубин първо трябва да се произнесат съдебните органи в България и САЩ и чак тогава дипломатите ще могат да вземат отношение по казуса. Той добави, че никой представител на българските власти не го е потърсил за разговор след разпространената информация за действията на Василев.\r\n\t \r\n\tПо думите му \"през последните 25 години САЩ са направили много, за да се подобри съдебната система в България, да е по-прозрачна и да отговаря на международните стандарти\". Той отрече страната му да се опитва да влияе по някакъв начин на реформата в сектора.\r\n\t \r\n\t\"Няма нито един случай, по който да сме се намесили. Хората, които ни обвиняват, че се бъркаме, са същите, които казват, че никой не може да им повлияе. Това е много странно\", добави Ерик Рубин.\r\n\t \r\n\tПосланикът на САЩ коментира и темата с визите за пътуващите до САЩ български граждани.\r\n\t \r\n\t\"Даваме си сметка, че кандидатстването за визи е скъпо, че отнема време и особено за хората, които не живеят в София, това си е голямо предизвикателство, но си имаме закони, които регламентират кога може да падне визовият режим за определена държава. Не искам да ви залъгвам, че можем да променим тези правила”, обясни Рубин.\r\n\t\r\n\t\"Честно казано, България не покрива изискванията. Най-важният критерий е хората, на които се отказва виза, да са много малко. Трябва и да се сведат до минимум онези, които остават нелегално в САЩ, след като са взели виза. Не искам да ви подведа с обещание, че визите ще паднат скоро, но аз и хората от посолството полагаме много усилия това да се случи”, подчерта той.", "date": "2017.08.08", "title": "Посланикът на САЩ: Случаят с Цветан Василев не влияе добре на имиджа на съдебната система"}
{"url": "http://www.mediapool.bg/vzriv-ot-hepatit-a-v-romskiya-kvartal-na-lukovit-news267654.html", "text": "За взрив на заболели от хепатит А в ромския квартал \"Изток\" в Луковит съобщават от Регионалната здравна инспекция /РЗИ/ в Ловеч. От началото на юни само в този квартал случаите са 63 - основно на деца от една до 15 години, съобщила за БТА д-р Сийка Иванова, директор на дирекцията \"Надзор на заразните болести\" в РЗИ. В цялата област заразените са 75.\r\n\t\r\n\tПрез последната седмица са хоспитализирани в инфекциозното отделение 13 пациенти с хепатит А, от които 11 са от Луковит, а двама от Ловеч.\r\n\t \r\n\t\"Това е контактнобитова инфекция, болест на мръсните ръце, която се предава и продължава от началото на юни. Заболяването е с явна клинична проява, но може да се развие без симптоми. Това е и една от причините за многото заразени\", заяви д-р Иванова.\r\n\t \r\n\tПо думите й, предприемат се мерки по отношение на контактните лица чрез общопрактикуващите лекари в града, като е ангажиран и здравният медиатор. Многократно е информирана и община Луковит, дадени са указания и препоръки за приема на децата след ваканцията в детските заведения и училищата в града.\r\n\t \r\n\tД-р Иванова добави, че са водени разговори родители, които могат да си позволят сумата, да купят ваксина срещу хепатит А и да се постави на контактните лица.\r\n\t \n\n\r\n\tОт РЗИ са издали предписание до кмета на община Луковит да бъдат обсъдени възможностите и за организиране на т. нар. крайна огнищна дезинфекция в домовете със заболели.", "date": "2017.08.08", "title": "Взрив от хепатит А в ромския квартал на Луковит"}
{"url": "http://www.mediapool.bg/bankata-za-razvitie-shte-pravi-sotsialen-fond-news267656.html", "text": "Държавната Българска банка за развитие (ББР), която отскоро е в ресора на икономическия министър Емил Караниколов, ще създаде свой социален фонд.\r\n\t\"ББР съвместно с международни финансови институции и инициативи ще стартира в средносрочен план работата по създаването на Фонд за социални инвестиции, който да инвестира в капитала на социални компании в България\", съобщиха във вторник от икономическото министерство.\r\n\tМярката е в изпълнение на новата стратегия за развитието на трезора за периода 2017 – 2020 г., която бе приета от кабинета преди няколко седмици.\r\n\t\"До момента в България липсва подобен източник на финансиране, тъй като подкрепата за социалните предприятия бе основно по линия на грантова помощ от структурните фондове. Със създаването на подобни фондове ще се постигне сближаване на равнището на държавите-членки на ЕС по отношение на достъпa до финансиране за предприятията от социалната икономика\", посочиха от МИ.\r\n\tОт ведомството допълват, че под \"социалните предприятия\" се разбира бизнес организации, които имат обществени цели и чиято бизнес дейност е свързана с \"високи нива на социални иновации\", като се използват \"демократични принципи, фокусирани върху социалната справедливост\", а печалбите им се реинвестират.\n\n\r\n\tВ момента ББР има две дъщерни предприятия – Национален гаранционен фонд, който издава гаранции към банкови заеми, и микрофинансираща институция \"Джобс\", която е насочена към най-малките предприятия и земеделските производители.\r\n\tПреди да излязат в лятна ваканция, депутатите прехвърлиха ББР от ресора на финансовия към този на икономическия министър.\r\n\tТака Владислав Горанов се освободи от \"горещия картоф\" с банката, около която в последните месеци текат скандали. Те са свързани основно с отпускането на големи заеми за едрия бизнес на предприемачи, близки до властта. Оказа се, че през годините кредити от трезора са получавали фирми, свързвани с Делян Пеевски, Георги Гергов и др.\r\n\tВ края на 2016 г. например бяха одобрени два кредита в размер на 62 млн. лв. на бизнесмена политик Георги Гергов чрез \"Международен панаир Пловдив\". Заради сделката с панаира неправителственият Антикорупционен фонд подаде сигнал до Главната прокуратура. Финансирани са и големи играчи в строителния бранш като \"Понсстройинжинеринг\" (38 млн. лв), \"Сиенит\" (32 млн. лв.), \"Галчев холдинг\" и дружества от групата (20 млн. лв).\r\n\tОт годишния финансов отчет на банката за 2016 г. пък излезе тревожната статистика, че ББР, чийто основен фокус би трябвало да са малките и средните предприятия, кредитира всъщност едрия бизнес. Според отчета за 2016 г. 20-те най-големи кредитни експозиции на банката към края на 2016 г. са в размер на 708.8 млн. лв. при общо предоставени кредити и аванси в размер на 731 млн. лв.\r\n\tВпоследствие Емил Караниколов коментира, че действително първоначалната цел на ББР да подкрепя малките и стартиращите фирми не е постигната и той ще работи именно за тази цел. Министърът каза още, че заради съмненията в работата на банката той ще й възложи цялостен одит.\r\n\tВ публичното пространство обаче се появиха съмнения, че проверката, а също и прехвърлянето на ББР към Караниколов цели рокади в ръководството на банката. Имало лобиране през \"Обединени патриоти\", от чиято квота е Караниколов, трезорът да бъде оглавен от бившия шеф на Комисията за финансов надзор Стоян Мавродиев, прочул се с мандат, изпълнен със скандали.", "date": "2017.08.08", "title": "Банката за развитие ще прави социален фонд"}
{"url": "http://www.mediapool.bg/namerenata-v-stolichniya-kv-mladost-3-granata-e-nova-news267655.html", "text": "Намерената в столичния кв. \"Младост 3\" граната е нов модел, съобщиха от Столичната община.\r\n\tБоеприпасът бе открит в тревна площ в района на хипермаркет в жилищния комплекс от човек, нает да коси тревата.\r\n\tПолицията за кратко блокира движението по бул. \"Александър Малинов\", докато гранатата бъде огледана и иззета от екип на Специализирания отряд за борба с тероризма (СОБТ).\r\n\tПредстои на нея да се направи допълнителна експертиза. По случая е образувано досъдебно производство.", "date": "2017.08.08", "title": "Намерената в столичния кв. \"Младост 3\" граната е нова"}
{"url": "http://www.mediapool.bg/akademiyata-na-naukite-na-sasht-bie-trevoga-za-promenite-v-klimata-news267659.html", "text": "Средната температура в САЩ се е покачила бързо и драстично от 1980 г. насам, а последните десетилетия са най-топлите за последните 1500 години. Това се посочва в официален федералния доклад, който още не е официално одобрен от администрацията на президента Тръмп. Учени се опасяват, че президента и правителствените агенции ще отхвърлят и потулят доклада за климатичните промени, пише във вторник в. \"Ню Йорк таймс\".\r\n\tДокументът е изготвен от учени от 13 федерални агенции и още не е публично оповестен. В него се заключава, че американците още сега усещат въздействията от климатичните промени. Той е в пряко противоречие на твърдения на Тръмп и членове на кабинета му, че човешкият принос в климатичните промени е неясен и че способността да се прогнозират въздействията е ограничена, отбелязва изданието.\r\n\tАвторите на доклада посочват, че хиляди изследвания на десетки хиляди учени са документирали промени в климата по суша и въздух.\r\n\tДокладът е бил завършен тази година. Той е специална научна част от Националната оценка на климата, която се прави на всеки четири години по искане на Конгреса. Докладът е подписан от Академията на науките на САЩ и авторите чакат разрешение от администрацията на Тръмп да го направят публично достояние.\r\n\tПравителствен научен работник, който е работил по доклада, преподавателката по политология от Техническия университет на Тексас Катарин Хейхоу, определя заключенията му като едни от най-обхватните в науката за климата. Друг участвал в изготвянето на доклада учен, пожелал да остане анонимен, заявява, че той и негови колеги се опасяват докладът да не бъде потулен от администрацията на Тръмп.\n\n\r\n\tЕдна от 13-те държавни агенции, които трябва да одобрят доклада до 18 август, е Агенцията за опазване на околната среда. Нейният ръководител Скот Пруит е заявявал, че не вярва въглеродният диоксид да е основен приносител към глобалното затопляне, отбелязва \"Ню Йорк таймс\".\r\n\tВ доклада се заключава, че дори хората да прекратят незабавно емисиите парникови газове в атмосферата, световната температура ще се покачи с още 0,3 градуса по Целзий през този век спрямо сегашните стойности. Прогнозираното от учените действително покачване може да достигне 2 градуса по Целзий.\r\n\tМалка разлика в световната температура може да доведе до голяма разлика в климата: например разликата между покачването на световните температури с 1,5 или с 2 градуса по Целзий може да означава по-дълги горещи вълни, по-интензивни дъждовни бури и по-бързо разпадане на кораловите рифове, отбелязва \"Ню Йорк таймс\".\r\n\t\r\n\tСъщевременно британският вестник \"Гардиън\" съобщава, че на служителите в министерството на земеделието на САЩ е било заръчано да не използват израза \"климатични промени\" в работата си, а вместо това да говорят за \"крайни стойности на времето\".\r\n\tВестникът се позовава на редица имейли, в които се обсъждат промените във формулировките. Един от тях е на заместник-директора на Службата за съхраняване на природните ресурси към земеделското министерство Джими Брамблет, който на 24 януари, броени дни след встъпването в длъжност на Тръмп, пише до високопоставени служители:\r\n\t\"Става ясно, че един от приоритетите на предишната администрация не съвпада с приоритетите на сегашната. Този приоритет са климатичните промени. Моля уведомете персонала си за тази промяна в перспективата в изпълнителната власт.\"\r\n\tБрамблет добавя, че трябва да се действа \"предпазливо\" при обсъждането на парниковите газове и казва, че работата на службата по качеството на въздуха във връзка с тези газове може да бъде спряна.\r\n\tТръмп многократно е изразявал съмнения в истинността на научните изследвания на климатичните промени и е заявявал, че твърденията за такива промени са част от китайска измама. Президентът задейства процедурата по оттеглянето на САЩ от Парижкото споразумение за климата, наредил е на Службата по опазване на околната среда да анулира или измени регулациите за ограничаване на емисиите парникови газове и работи по разрешаване на извличането на изкопаеми горива от държавни земни и водни територии.\r\n\tОсвен това позоваванията на опасностите от климатичните промени са махнати от сайтовете на Белия дом и министерството на вътрешните работи, а Службата по опазване на околната среда през април махна целия си онлайн раздел за климата в очакване на преглед, който да \"актуализира езиковите формулировки, за да отрази подхода на новата администрация\".\r\n\t\"Тези данни разкриват активната цензура на науката от страна на Тръмп в името на политическия му дневен ред\", заявява Мег Таунсънд, адвокат от Центъра за биологично разнообразие.\r\n\t\"Това, че служители на федерално ведомство, които докладват за състоянието на въздуха, водите и почвите, от които зависи здравето на нацията ни, трябва да съобразяват докладите си с антинаучната реторика на администрацията на Тръмп е ужасяващо и опасно за САЩ и международната общност\", добавя Таунсънд, цитирана от \"Гардиън\".", "date": "2017.08.08", "title": "Академията на науките на САЩ бие тревога за промените в климата"}
{"url": "http://www.mediapool.bg/venetsuelskata-opozitsiya-prizova-za-protest-v-tsyalata-strana-news267660.html", "text": "Венецуелската опозиция призова за протест в цялата страна срещу правителството на социалистическия президент Николас Мадуро, предаде Асошиейтед прес.\r\n\tДепутати призоваха венецуелците по обяд да излязат от домовете и работните си места на улицата и да блокират уличното движение в цялата страна. Опозицията се бори да си върне позициите след свикването на лоялно към властта Учредително събрание, натоварено със задачата да пренапише конституцията. Протестът срещу правителството в петък беше един от най-малобройните за последните четири месеца.\r\n\tОпозиционният депутат Хуан Рекенсес обаче заяви, че скоро противниците на администрацията ще се активизират. \"Мадуро знае, че тази страна е неуправляема. Единственото, което иска днес, е ние да се приберем от улиците\", подчерта той.\r\n\tВчера Европейският съюз заяви, че опитът на Мадуро да пренапише конституцията на Венецуела и да свали главния прокурор е намалил вероятността за мирно връщане към демократичния ред, припомня ДПА. Последните действия са засилили противопоставянето във вече разделеното общество, подчерта ЕС и призова за постигане на решение на политическата криза чрез преговори.\r\n\tМеждувременно контролираният от опозицията венецуелски парламент отказва да признае декретите, издадени от новото всевластно Учредително събрание, свикано от президента Николас Мадуро, предаде Асошиейтед прес.\n\n\r\n\tПарламентът реши снощи с единодушие да отхвърли решенията на Учредителното събрание за замяна на главния прокурор с лоялен към правителството магистрати, както и за създаване на \"комисия по истината\", която ще има необичайно големи правомощия.\r\n\tМадуро заяви, че новата комисия би трябвало да държи опозиционните лидери отговорни за сегашната вълна от политически размирици, отбелязва АП. Опозиционният депутат Делса Солорсано заяви, че целта на комисията е да преследва мислещите различно.\r\n\tСледващото заседание на Учредителното събрание, което притежава практически неограничени правомощия, е планирано за вторник.\r\n\tВенецуелските сили за сигурност използват прекомерна сила за потушаване на протестите и извършват произволни арести и други нарушения на човешките права, заяви днес Върховният комисариат на ООН за правата на човека, цитиран от Ройтерс.\r\n\tАгенцията е разследвала смъртта на 124 души във връзка с демонстрациите срещу правителството на президента Николас Мадуро и е установила, че в 46 от случаите отговорност за смъртта носят силите за сигурност, а в 27 от случаите - проправителствени въоръжени групи.\r\n\tСпоред комисариата властите във Венецуела са задържали произволно от април 5000 човека, като 1000 души продължават да са в ареста.\r\n\tСпоред базираната в Женева агенция от системата на ООН нарушенията включват \"нахлувания в домовете, изтезания и лошо отношение към задържаните във връзка с протестите\".", "date": "2017.08.08", "title": "Венецуелската опозиция призова за протест в цялата страна"}
{"url": "http://www.mediapool.bg/savetnitsi-na-tramp-imat-raznoglasiya-po-vanshnata-mu-politika-news267661.html", "text": "Посоката на външната политика на американския президент Доналд Тръмп е в центъра на спор между двама от висшите му сътрудници, предаде Асошиейтед прес.\r\n\tКонсервативни групи атакуват съветника по въпросите на националната сигурност Хърбърт Макмастър, който според тях не подкрепя в необходимата степен Израел и не е достатъчно твърд към Иран. Те заедно с уебсайт, свързан с президентския съветник Стивън Банън, настояват Макмастър да бъде уволнен.\r\n\tМакмастър е един от няколкото влиятелни генерали в обкръжението на Тръмп, които произлизат от външнополитическата върхушка на републиканците, отбелязва АП.\r\n\tПрезидентът на САЩ обаче се отнася с не по-малки симпатии към възгледите на \"луди глави\" като Банън, които се опитват да тласнат партията в нова, изолационистка посока, олицетворявана от доктрината му \"Америка на първо място\".\r\n\tСпоред правителствени служители и външни съветници Макмастър и Банън имат пререкания по стратегията за войната в Афганистан.", "date": "2017.08.08", "title": "Съветници на Тръмп имат разногласия по външната му политика"}
{"url": "http://www.mediapool.bg/viden-opozitsioner-se-zavrashta-v-ruskata-politika-news267662.html", "text": "След четири и половина години зад решетките утре излиза на свобода Сергей Удалцов, смятан преди време за един от лидерите на протестното движение в Русия. Още на другия ден той \"ще разкаже цялата истина по делото за Блатния площад\", за положението в руските затвори и ще коментира перспективите пред опозицията в Русия, пише \"Независимая газета\", като цитира съпругата на политика Анастасия.\r\n\tУдалцов, координатор на движението \"Ляв фронт\", осъден като организатор на безредици на Блатния площад в Москва, бе освободен днес от изправителния си лагер в Тамбов поради изтичане на наказанието му. Това съобщи неговата адвокатка Виолета Волкова, цитирана от ТАСС. Удалцов е вече със семейството си, уточни тя пред агенцията, като отбеляза, че опозиционерът е бил посрещнат единствено от своите близки.\r\n\tПрез юли 2014 г. Удалцов и съратникът му Леонид Развозжаев бяха осъдени на лишаване от свобода по обвинение в подстрекателство във връзка с масовите бунтове срещу Владимир Путин в руската столица на 6 май 2012 година, в навечерието на встъпването на държавния глава в третия му президентски мандат.\r\n\tЩом Удалцов ще говори пред журналисти практически веднага след като излезе на свобода, значи разчита на триумфално завръщане в руската политика. Още повече че бе арестуван в самия разгар на дейността си - след протестите от 2011-2012 г., отбелязва вестникът.\r\n\tПо негови данни на пресконференцията ще се говори и за друг опозиционер - Алексей Навални. От думите на Удалцов ще разберем дали отново ще се включи в радикалната опозиция или ще избере някой терен, подконтролен на Кремъл, посочва изданието.\n\n\r\n\tВторият вариант е по-вероятен, смята Николай Кавказски, активист на организацията Ляво социалистическо действие. \"Лявото движение в Русия сега е в упадък, разцепено по въпросите за Украйна, отношението към ЛГБТ и национализма. Заради днешната си позиция Удалцов едва ли ще може да сътрудничи с левите демократи\", прогнозира той.\r\n\tИля Пономарьов, бивш депутат - единственият, гласувал срещу анексирането на Крим от Русия през 2014 г., предсказва добро политическо бъдеще на своя съратник. Според него Удалцов трябва първо да поднови отношенията си с левите сдружения в Русия, после да открие проект, въз основа на който да се развива Левият фронт.\r\n\tПо думите на Пономарьов за целта не са достатъчни преки действия, за каквито призовавал Удалцов преди. \"При всяко положение никой от нас няма да скучае\", уверява той.\r\n\tЗа властите в Русия ще е изгодно Удалцов да мине в някой системен коловоз, смята аналитикът Николай Миронов. Според него опозиционерът предстои да избере между два пътя в политиката - \"или включен в системата, безопасен и мъртъв. Или извън системата, опасен, но жив\".", "date": "2017.08.08", "title": "Виден опозиционер се завръща в руската политика"}
