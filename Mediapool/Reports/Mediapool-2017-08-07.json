{"url": "http://www.mediapool.bg/borisov-obyavi-za-razboinishka-privatizatsiyata-na-zavoda-polimeri-news267643.html", "text": "Премиерът Бойко Борисов определи като разбойническа приватизацията на бившия завод \"Полимери\" в Девня и обяви, че е говорил с главния прокурор Сотир Цацаров и е поискал хората, които са \"причинили този пладнешки грабеж\", да понесат отговорност. Това се случи по време на посещение на Борисов в завода, който получи от държавата 15 млн. лв. за обезвреждане във Франция на опасния химикал трихлоретан, съхраняван в момента на площадката на завода.\r\n\tПо думите на премиера прокуратурата вече разглежда случая с приватизацията на завода, при която фирма за производство на метал от скрап купи терена.\r\n\t\"Това предприятие е било уникално по своята същност на Балканите и всичко това е разграбено и унищожено, а пък собствениците имат \"Мерцедес\" и \"Майбах\" и ни дават оценка, което ме принуди да дойда и да покажа на хората вследствие на тази разбойническа приватизация колко милиарди е загубила държавата, но и продължаваме да плащаме. Мисля, че във Варна, в Провадия или в Девня за доста по-стойностни неща биха могли да се похарчат 15 млн.\", каза Борисов.\r\n\tПо думите му в държавата има десетки подобни случаи и се надява с новия антикорупционен закон да се стигне до истината за криминалната приватизация.\r\n\tВ следващите десет месеца всички количества от взривоопасния химикал трихлоретан ще бъдат извозени до Франция за обезвреждането им. Областният управител на Варна Стоян Пасев обясни, че по-голямата част от веществото, което се съхранява в ненадеждни цистерни на територията на завода, е произведено след приватизацията му, но не е обезвредено. Причината е, че купувачът е продал наличното оборудване за утилизация в Румъния.\r\n\tПреименуваното и приватизирано през 1998 г. дружество \"Полимери\" агонизира вече деветнадесет години, припомня сайтът \"Дневник.\r\n\tПрез есента на 2011 г. без разрешение на общото събрание на \"Полимери\" част от сградите, производствените инсталации и машини на компанията на обща стойност около 25 млн. лв. са прехвърлени в ново дружество - \"Полимери инвест\", собственост на Николай Банев и съпругата му Евгения. До 7 септември 2011 г. негов мажоритарен собственик на компанията е публичното дружество \"Полимери\". Баневи обаче апортират в новата компания и други свои активи, като по този начин придобиват мажоритарния контрол върху нея.\r\n\tПо това време Евгения Банева обяснява, че целта на операцията е в Девня да бъде изграден нов завод за сода каустик. Тя дори съобщава, че за тази цел е осигурена инвестиция от над 100 млн. евро. Само година по-късно става ясно, че\"Полимери\" загива заради систематично източване.\r\n\tСпоред официално съобщаваната информация през 2011 г. неправомерно присвоените средства са на стойност над 124 хил. лв., а само година по-късно обявената сума е вече 1.5 млн. лв. Като виновни за предизвестената смърт на \"Полимери\" са посочени \"правоохранителните органи и институциите\", които бездействат, вместо да вземат мерки за предотвратяване на кражбите, парите, от които са прехвърляни в частната компания на Николай и Евгения Баневи.\r\n\tСпоред Румен Дяков, инженер от екипа на синдика на \"Полимери\", така е била подготвена \"стратегията за декапитализация на компанията, преди тя да бъде фалирана\". \"Изпълнението на плана започва през юли 2012 г., обясни той преди време за \"Капитал\". На тази дата 168 сгради и съоръжения, собственост на \"Полимери\", са апортирани в \"Полимери инвест\". Веднага след това те са заличени от кадастралните и имотните регистри, за да бъдат подготвени за събаряне\", смята Дяков.\r\n\tСега повечето от производствените халета са съборени и преработени като рециклиран бетон, а инсталациите и металните естакади - нарязани и продадени като скрап, посочва изданието.", "date": "2017.08.07", "title": "Борисов обяви за разбойнишка приватизацията на завода \"Полимери\""}
{"url": "http://www.mediapool.bg/mihail-saakashvili-ima-namerenie-da-se-varne-legalno-v-ukraina-news267614.html", "text": "Бившият президент на Грузия и бивш губернатор на украинската Одеска област Михаил Саакашвили, на когото украинският президент Петро Порошенко отне на 26 юли украинското гражданство, заяви, че няма да се опитва да влезе нелегално в Украйна.\r\n\t\"Проучвам законите и ще отида в Украйна, когато съм готов. Властта не може да игнорира мнението на милиони украинци\", каза Саакашвили пред журналисти във Варшава, цитиран от ТАСС.\r\n\tТой е уверен, че хората в Украйна са на негова страна. \"Искам Украйна да бъде европейска държава и искам да съм част от този процес\", продължи бившият грузински президент.\r\n\tТой каза, че ще отпътува от Полша в понеделник, но не съобщи къде смята да отиде. Саакашвили каза само, че ще пътува из Европа.\r\n\tНа 4 август той пристигна във Варшава за отбелязването на 73-ата годишнина от Варшавското въстание.\n\n\r\n\tСпоред ТАСС не е ясно с какви документи Саакашвили е влязъл в Полша. \"Не даваме информация от този тип\", казала в отговор на въпрос на ТАСС говорителка на полската гранична охрана.", "date": "2017.08.07", "title": "Михаил Саакашвили има намерение да се върне легално в Украйна"}
{"url": "http://www.mediapool.bg/frantsuzite-ne-priemat-ideyata-na-makron-da-sazdade-ofitsialen-statut-na-parva-dama-news267611.html", "text": "Френският президент Еманюел Макрон е изправен пред народен бунт срещу плановете му да даде на съпругата си официален статут на \"първа дама\", пише британският в. \"Гардиън\".\r\n\tНад 150 000 души вече са се подписали под петиция срещу такова решение, което би дало на Брижит Макрон офис, персонал и издръжка от държавния бюджет.\r\n\tНито френската конституция, нито установеният протокол дават официален статут на президентските брачни партньори. За тях се отпускат офис, персонал и охрана, които обаче се поемат от бюджета на Елисейския дворец. Според официални одити тези разходи възлизат на около 450 000 евро годишно, отбелязва вестникът.\r\n\tСъздаването на официална титла \"първа дама\" би довело до създаване на отделен бюджет за брачния партньор на президента.\r\n\t\"Няма причина съпругата на държавния глава да получава бюджет от държавните средства. В момента Брижит Макрон има двама или трима сътрудници, две секретарки и двама души охрана и това е достатъчно\", каза артистът и писател Тиери Пол Валет, който е организирал подписката.\n\n\r\n\tСпоред него всякакво решение по този въпрос трябва да се вземе с референдум, а не с президентски указ.\r\n\t\"Французите и никой друг трябва да решат кой ги представлява. Над 65 процента от тях обаче са против създаването на специален статут за Брижит Макрон\", заяви Валет. Той уточни, че петицията му не е лична критика на Брижит Макрон или способностите й и остро осъди сексистките нападки срещу нея.\r\n\tНито съпругът на германската канцлерка Ангела Меркел Йоахим Зауер, нито съпругът на британския премиер Тереза Мей Филип Мей имат някаква официална роля. В САЩ, съгласно закон от 1978 г., първата дама Мелания Тръмп има персонал от 12 души и официален статут, отбелязва \"Гардиън\".", "date": "2017.08.07", "title": "Французите не приемат идеята на Макрон да създаде официален статут на \"първа дама\""}
{"url": "http://www.mediapool.bg/v-sitsiliya-sa-arestuvani-pozharnikari-dobrovoltsi-po-podozrenie-che-paleli-pozhari-news267610.html", "text": "В Сицилия бяха арестувани 15 души от доброволна пожарна команда по подозрение, че са предизвиквали пожари, за да им се плаща за гасенето, съобщи полицията в Рагуза, цитирана от Франс прес.\r\n\tТе умишлено подпалвали пожари и симулирали обаждания за помощ, за да се намесят като доброволци и да получават отпусканите от италианската държава 10 евро на час за работа в извънредни ситуации.\r\n\tВсички арестувани са от град Рагуза в южната част на Сицилия. Те са задържани за измама и нанесяне на щети. Някои от тях са заподозрени в палеж.\r\n\tПровинциалната противопожарна служба се усъмнила заради необичайно високия брой намеси от тази доброволческа команда и това довело до разследване.", "date": "2017.08.07", "title": "В Сицилия са арестувани пожарникари доброволци по подозрение, че палели пожари"}
{"url": "http://www.mediapool.bg/severna-koreya-zaplashi-da-dade-surov-urok-na-sasht-i-osadi-novite-sanktsii-na-oon-news267612.html", "text": "Северна Корея заплаши да даде \"суров урок\" на САЩ със стратегическите си ядрени сили, ако Вашингтон предприеме военни действия срещу нея, и подчерта, че няма да преговаря по ядрената или ракетната си програма, предаде Ройтерс.\r\n\t \r\n\tВ изявление на севернокорейския външен министър И Йон-хо, разпространено сред журналистите на форума на АСЕАН в Манила, новите санкции на ООН са определени като \"изфабрикувани\" и се отправя предупреждение за \"сурови ответни мерки\". Според КНДР резолюцията с новите санкции показва, че ООН е злоупотребила с властта си.\r\n\t \r\n\tСпоред Северна Корея тестовете й на междуконтинентални балистични ракети през юли са доказали, че цялата територия на САЩ е в техния обхват. Пхенян заявява, че тези ракети са легитимно средство за самоотбрана.\r\n\t \r\n\t\"При никакви обстоятелства няма да слагаме ядрените бомби и балистичните ракети на масата за преговори\", заяви И Йон-хо, цитиран от ДПА.\r\n\t \r\n\tТой обвини Вашингтон, че е предизвикал ситуация, в която Северна Корея е принудена да се самоотбранява. \"Заради произвола на САЩ положението на Корейския полуостров се изостря все повече, а опасността от конфликт постоянно расте\", каза севернокорейският външен министър.\n\n\r\n\tСъщевременно Северна Корея отхвърли предложение за диалог от страна на Сеул по време на рядко събитие - среща между висшите дипломати на двете страни, която се състоя в Манила. Това предаде южнокорейската агенция Йонхап, след като ООН втвърди санкциите срещу Пхенян, информира Франс прес.\r\n\tВ кратък разговор вчера преди откриването на регионален форум в Манила южнокорейската министърка Кан Кьон-хва прикани Пхенян да приеме предложението й за диалог с цел намаляване на напрежението на полуострова и за ново събиране на семействата, разделени от Корейската война през 1950-1953 г.\r\n\tНо според представител на южнокорейското дипломатическо ведомство нейният севернокорейски колега е отговорил, че предложенията на Сеул не са искрени.\r\n\t\"С оглед днешната ситуация, в която Югът сътрудничи със САЩ, за да засили натиска върху Севера, предложения от този род не са достатъчно искрени\", цитира АФП неговия отговор.", "date": "2017.08.07", "title": "Северна Корея заплаши да даде \"суров урок\" на САЩ и осъди новите санкции на ООН"}
{"url": "http://www.mediapool.bg/novo-sravnenie-nyama-razlika-po-etiketi-mezhdu-hrani-v-bulgaria-i-es-news267618.html", "text": "Втората проверка за съответствие при едни и същи храни, продавани в България и в страни от Западна Европа, не е показала никакви различия, съобщиха от Министерството на земеделието в понеделник.\r\n\tВ съобщението се отбелязва, че това е продължение на инициативата за извършване на проучване на българския и западноевропейските пазари за т.нар. двойнствен стандарт при храните.\r\n\tЕксперти от Българската агенция по безопасност на храните и Комисията за защита на потребителите са закупили нови 31 проби от търговски обекти в Италия, Франция и Швейцария. Паралелно от България бяха взети същите марки и видове продукти.\r\n\tТози път проверката е включвала подробен сравнителен анализ на етикетите за съдържанието на съответните храни и финансов анализ за евентуално различие в цените. Не е правено лабораторно изследване.\r\n\tПри първото изследване през юни разлики в етикетите бяха открити при 8 от 31 храни. Лабораторните анализи пък не откриха никакви разминавания между обявеното на етикетите и реалното съдържащите се в храните съставки.\n\n\r\n\tТози път при сравнителния анализ на етикетите не са били установени разлики, тоест, съставките при продаваните тук и в трите западноевропейски страни хранителни стоки са идентични. Само при един продукт на българския пазар не е отбелязан процентът какао, за разлика от аналога му на западноевропейските пазари.\r\n\tСравнението на цените след елиминиране на разликите от ДДС показва, че нетната стойност на 9 продукта е по-висока у нас, в сравнение с Италия, Франция и Швейцария.\r\n\tНай-голяма е разликата при макаронени изделия от твърда пшеница - 50 на сто. Между 32 и 36 на сто по-скъпи са концентрирано доматено пюре и кетчуп. С по-високи цени у нас са още конфитюр от боровинки, печено мляно кафе за еспресо машина, какаова напитка на прах, руло с пълнеж от крем и ягоди, светла бира, както и зехтин \"Екстра върджин\".\r\n\tПри 5 от продуктите нетната цена е една и съща, или с минимално отклонение спрямо западноевропейския пазар.\r\n\tОстаналите 17 храни са по-евтини в България като разликите варират от 9 до 74 на сто.", "date": "2017.08.07", "title": "Ново сравнение: Няма разлика по етикети между храни в България и ЕС"}
{"url": "http://www.mediapool.bg/tilarsan-smyata-che-problemite-mezhdu-sasht-i-rusiya-mogat-da-badat-resheni-news267613.html", "text": "Държавният секретар Рекс Тилърсън каза в Манила, че Съединените щати са готови да работят с Русия и че не е нужен разрив в отношенията между двете страни заради разногласията помежду им, предаде Ройтерс в понеделник.\r\n\tТилърсън, който участва във форума за регионалната сигурност на АСЕАН в Манила, каза след срещата вчера с руския външен министър Сергей Лавров, че Русия е проявила \"известна воля\" да преговаря, за да се намерят пътища за уреждане на трънливия проблем за Украйна.\r\n\tДържавният секретар добави, че подхожда прагматично към отношенията с Русия и смята, че проблемите могат да бъдат уредени. Той е подчертал пред Лавров, че на Русия трябва да е ясно, че намесата в избори е много сериозно нещо, посочва Ройтерс.\r\n\tРекс Тилърсън каза, че САЩ ще дадат отговор на 1 септември на решението на Москва силно да намали броя на американските дипломати в Русия. САЩ още не са решили какъв ще е отговорът им, продължи държавният секретар и отбеляза, че е задал на Лавров редица уточняващи въпроси за решението на Москва за ответни действия на новите американски санкции, приети от американския Конгрес.\r\n\tСлед срещата с Тилърсън в Манила, руският външен министър Сергей Лавров каза в изявление по телевизията, че Русия очаква трудности в гарантирането на прекратяване на огъня в последната от четирите защитени зони в Сирия, предаде Асошиейтед прес. Русия, Иран и Турция приеха през май план за установяване на четири \"зони на деескалация\" в Сирия и настояха сирийската авиация да не лети над тези зони, напомня АП. Според Лавров ще е трудно да се изработят детайлите за прекратяване на огъня около сирийския град Идлиб.\n\n\r\n\tМосква се надява, че може да се постигне компромис за прекратяване на огъня, ако всяка страна, която има влияние в Сирия, включително Съединените щати - убеди въоръжените групировки да спазват примирието, добавя АП.", "date": "2017.08.07", "title": "Тилърсън смята, че проблемите между САЩ и Русия могат да бъдат решени"}
{"url": "http://www.mediapool.bg/yuzhnokoreiskata-prokuratura-poiska-12-godini-zatvor-za-naslednika-na-samsung-news267615.html", "text": "Южнокорейската прокуратура поиска 12 години затвор за наследника на електронната империя \"Самсунг\", замесен в шумния корупционен скандал, предизвикал свалянето на бившата президентка Пак Гън-хе, съобщиха осведомителните агенции.\r\n\tСпоред обвинението Ли Джае-йон - вицепрезидент на конгломерата \"Самсунг\" и син на президента, е подкупвал доверена приятелка на президентката и е получил най-големите изгоди от престъпленията, извършени в рамките на аферата, посочва Франс прес.\r\n\tПредполага се, че срещу отстъпки от страна на властите, улесняващи бизнеса на групировката, Ли Джае-йон е връчил на Чхуе Сун-сил общо 43,3 милиарда вона (38,3 милиона долара. Обвиняеми по делото са още четирима висши служители на \"Самсунг\".\r\n\tЧетирийсет и деветгодишният Ли Джае-йон де факто ръководи корпорацията, тъй като баща му Ли Кун-хи получи инфаркт през 2014 г. и оттогава е в кома.\r\n\tСпоред защитата му обаче Ли не е участвал във вземането на решения в групировката и \"е слушал през повечето време другите служители\".\n\n\r\n\tОчаква се съдът да вземе решение по-късно този месец.", "date": "2017.08.07", "title": "Южнокорейската прокуратура поиска 12 години затвор за наследника на \"Самсунг\""}
{"url": "http://www.mediapool.bg/brekzit-shte-dovede-do-defitsit-ot-12-mlrd-evro-v-byudzheta-na-es-news267600.html", "text": "Еврокомисарят по бюджета Гюнтер Йотингер заяви, че след излизането на Великобритания от ЕС (Брекзит) в бюджета на съюза ще се появи ежегоден дефицит от10 до 12 милиарда евро. Той обясни, че ЕС трябва премине към режим на строги икономии или страните да внасят повече в бюджета на съюза, за да компенсират по-малките приходи..\r\n\t“В дългосрочна перспектива заради Брекзит в бюджета няма да стигат между 10 и 12 милиарда годишно“, казва Йотингер за германския вестник “Билд“, цитиран от БГНЕС.\r\n\tМеждувременно биртанският таблоид “Телеграф” съобщи, че британското правителство е готово да плати до 40 милиарда евро, за да погаси финансовите си задължения към ЕС след напускането на съюза. Срещу това Лондон се надява да подпише изгодно споразумение за свободна търговия.", "date": "2017.08.07", "title": "“Брекзит“ ще доведе до дефицит от 12 млрд. евро в бюджета на ЕС"}
{"url": "http://www.mediapool.bg/srazhenie-vav-venetsuelska-voenna-baza-ataka-na-teroristi-ili-bunt-na-voenni-news267623.html", "text": "\"Терористична атака\" или \"военен бунт\". Това са двете основни версии за продължилите няколко часа в неделя боеве във венецуелска военна база.\r\n\tСъбитията се разиграват на фона на нестихващите протести и засилващо се напрежение след твърде съмнителните по своята легитимност избори за Учредителното събрание. То трябва да прекрои конституцията и системата на управление, за да заздрави властта на президента-марксист Николас Мадуро и на управляващата Единна социалистическа партия на Венецуела.\r\n\tНад 140 души бяха убити от началото на опозиционните протести в обхванатата от тежка криза Венецуела.\r\n\tВчера Учредителното събрание отстрани започналата разследване на изборните нарушения главен прокурор Луиса Ортега и разпореди тя да бъде съдена за груби нарушения при изпълнението на служебните й задължения. Това потвърди опасенията на опозицията, която контролира конституционно избрания парламент на страната, че Мадуро ще използва новия законодателен суперорган, за да си разчисти сметките с критиците на неговото правителство.\r\n\tВ тази обстановка от ключово значение е позицията на могъщата венецуелска армия. Досега тя бе основен стълб на управлението на Мадуро. Покрай кризата обаче зачестиха случаите на отказ на войници да служат в нея.\n\n\r\n\tСпоред официалните съобщения събитията в неделя сутринта във военната база Фуерте Парамукай в северния град Валенсия представлявали \"атака\" на дошли отвън \"терористи\", които били отблъснати, така че базата се намирала под пълния контрол на властите.\r\n\tСамият Мадуро, цитиран от Франс прес обяви, че част от хората, извършили отблъснатата от армията \"терористична атака\", все още се издирват. В неговата версия двайсетина мъже нахлули в базата малко след 4 ч. сутринта в неделя. Те изненадали нощната охрана и проникнали в оръжейния склад. Президентът каза, че военните влезли в бой около 8 ч. с нападателите, десет от които успели да избягат, двама били смъртоносно простреляни, един бил ранен и седем - заловени. Само един от нападателите е офицер, който дезертирал преди няколко месеца.\r\n\tБоевете са продължили около три часа, допълни Мадуро и подчерта, че това не е военен \"бунт\", а \"терористична атака\".\r\n\tСпоред министъра на отбраната Владимир Падрино задържаните са признали, че били вербувани от \"крайната десница\" във Венецуела, която била \"в контакт с чужди правителства\". Падрино каза, че силите за сигурност още издирват част от групата.\r\n\tГенерал Хесус Суарес Чурио каза, че операцията била \"финансирана от десницата и нейните сътрудници, и от северноамериканската империя\".\r\n\tСъщевременно председателят на парламента и говорител на опозицията Хулио Борхес поиска да се изясни истината около случилото се и отхвърли всякакъв \"лов на вещици\".\r\n\tВчера военната база във Валенсия, на 180 км западно от Каракас, бе охранявана от бронирани автомобили, въоръжени мъже и прелитащи отгоре хеликоптери, съобщиха журналисти от АФП от мястото на събитието.\r\n\tДесетки хора издигнаха барикади в покрайнините на града и влязоха в сблъсъци с военни от Националната гвардия, които ги разпръснаха със сълзотворен газ и гумени патрони, добавя агенцията.\r\n\tВидео, което се предполага, че е заснето във военната база във Валенсия, обиколи по-рано вчера социалните мрежи и няколко венецуелски медии. На него мъж се представя за офицер и обявява \"легитимен бунт\" срещу \"убийствената тирания на Николас Мадуро\".\r\n\t\"Това не е държавен преврат, това е граждански и военен акт за възстановяване на конституционния ред\", каза мъжът, представил се като капитан Хуан Кагарипано. Около него са се наредили 15-ина души в камуфлажни униформи, някои от които въоръжени, представящи се като част от 41-ва бригада във Валенсия,\r\n\tВъв видеото групата призовава за действие от страна на гражданите и обявява бунт в северния щат Карабобо, чиято столица е Валенсия. Капитан Хуан Кагуарипано казва, че всяка военна част, която откаже да се присъедини към \"законния метеж\" с цел възстановяване на конституционния ред, ще бъде смятана за военна мишена.\r\n\tКоментирайки видеото, венецуелското Министерство на отбраната обяви, че ставало дума за офицер от низш ранг, уволнен от армията преди три години за държавна измяна и избягал в САЩ. Всички освен Кагарипано били цивилни, предвождани от дезертьора.\r\n\tПрез последните 4 месеца, изпълнени с бурни протести срещу правителството на Мадуро, чието управление се определя от протестиращите като диктатура, армията не веднъж е заявявала \"безусловната си лоялност\" към президента. Въпреки призивите на опозицията да премине на нейна страна, венецуелската армия, основен стълб на чавистката власт, до момента не се вслушва в призивите й, отбелязва АФП.\r\n\tНо колко още Мадуро ще задържи армията на своя страна при едва крепящата се икономика, пита ББС. И отбелязва, че военните също имат семейства и дори те не могат да избягат от недостига на храна и лекарства и 700-процентовата инфлация, измъчващи милиони венецуелци всеки ден.\r\n\t\"Не може да очаквате от нацията да търпи повече глад, престъпност и корупция по вина на това репресивно правителство,\" заяви депутатът от опозицията Карлос Мишелангели, цитиран от британската медия.\r\n\t\r\n\tМогъщата венецуелска армия, която е основен стълб на управлението на президента социалист Николас Мадуро, играе ключова роля в обхваналата страната политическа криза, пише в понеделник Франс прес.\r\n\tБоливарските национални въоръжени сили (БНВС) обаче играят и основна роля в стратегическите икономически сектори на страната, по-специално петролния.\r\n\tОборудвана с руско и китайско въоръжение, тя се обявява за \"чавистка, националистична и антиимпериалистка\", а ръководителите й са се заклели в \"абсолютна и безусловна лоялност\" на Николас Мадуро, добавя агенцията.\r\n\tБНВС наброяват около 365 000 души, което включва сухопътните, военноморските и военновъздушните сили, националната гвардия и запасните части. Това е с 1000 военни по-малко от съседката Бразилия, сочат данни на аналитичния център Латиноамериканска отбранителна мрежа.\r\n\tЗа сравнение населението на Бразилия е 210 милиона души, а на Венецуела 30 милиона.\r\n\tПрез 2006 г. САЩ забраниха продажбата и прехвърлянето на северноамерикански оръжия и военна технология на Венецуела. Това накара тогавашния президент Уго Чавес (1999-2013 г.) да се обърне към нови \"стратегически съюзници\": Русия и Китай, припомня Франс прес.\r\n\tРусия достави на Венецуела пушки, противотанкови гранатомети, бронирана техника, системи за противовъздушна отбрана, бойни самолети, хеликоптери и ракети, съобщава неправителствената организация \"Граждански контрол\", която следи военната дейност. Китай пък е доставил комуникационна апаратура, военни униформи, радари, бронирана техника, самолети и хеликоптери.\r\n\tОт общо 32 министри в правителството на Мадуро 12 са военни, като 10 от тях са действащи, а другите двама са се уволнили от армията.\r\n\tАрмията се ръководи от министъра на отбраната генерал Владимир Падрино Лопес. Генерал Ремихио Себалос пък е командващ оперативната стратегия.\r\n\tПадрино Лопес е нещо като \"супер министър\", на когото другите членове на кабинета трябва да се отчитат, заяви Мадуро миналата година.\r\n\tВоенни ръководят най-важните министерства: на президентството, вътрешните работи и правосъдието, прехраната, земеделието, риболова, жилищното строителство, електроенергетиката и благоустройството.\r\n\tОпозицията обвинява министъра на прехраната Родолфо Марко Торес за недостига на хранителни продукти, който сериозно засяга страната.\r\n\tМинистърът на жилищното строителство генерал Мануел Кеведо ръководи една от ключовите програми на правителството на Мадуро: доставката на 1,7 милиона апартамента, субсидирани от държавата.\r\n\tОпозицията критикува широкото участие на военните в правителството и политизирането им. \"Най-голямата грешка на Чавес беше, че изкара военните от казармите. Кой ще ги върне там?\", запита миналата година ветеранът политик и бивш председател на парламента Хенри Рамос Алуп.\r\n\tТелевизия, банка, завод за сглобяване на автомобили и строителна компания са някои от предприятията под контрола на венецуелските военни. Към тях се прибавя и Военната анонимна компания на минната, петролна и газова индустрия.\r\n\tТази компания има същите функции като държавната фирма \"Петролеос де Венецуела\" - възстановяване и поддръжка на кладенци и продажба и дистрибуция на продукти от минния добив, петрола, нефтохимията и газа.\r\n\tТази компания е в центъра на \"военно-индустриалния двигател\", казва Мадуро. Целта на президента е да се бори с това, което по думите му е икономическа война, водена от опозицията и някои предприемачи с цел дестабилизиране на правителството, пише Франс прес.", "date": "2017.08.07", "title": "Сражение във венецуелска военна база: Атака на терористи или бунт на военни?"}
{"url": "http://www.mediapool.bg/v-ponedelnik-vecherta-shte-ima-chastichno-lunno-zatamnenie-news267601.html", "text": "От 20.29 часа в понеделник от територията на цялата страна ще може да се наблюдава частично лунно затъмнение.  Астрономите препоръчват небесното явление да се наблюдава ниско над източния хоризонт.\r\n\tТогава южната част на Луната ще бъде оцветена в червеникав цвят заради сянката на Земята. Максималната фаза на лунното затъмнение ще бъде в 21.20 часа. \r\n\tАстрономическата обсерватория в Стара Загора ще разположи телескопи пред сградата на общината. В обсерватория и планетариум в Габрово също ще има наблюдения.", "date": "2017.08.07", "title": "В понеделник вечерта ще има частично лунно затъмнение"}
{"url": "http://www.mediapool.bg/vremeto-shte-bade-opasno-goreshto-v-tsyalata-strana-news267599.html", "text": "Оранжев код за опасни горещини е обявен в цялата страна за понеделник. Това означава, че високите температури създават голям риск за материални щети и дори човешки жертви. Жегата се отразява най-вече на болните хора, възрастните и децата. Препоръчва се да се пият повече течности и да се избягва приемането на алкохол.\r\n\tМаксималните температури ще са между 34 и 39 градуса. В следобедните часове на места, главно в Северна България, ще се заоблачи и ще превали и прегърми. Има условия за градушки.\r\n\tПо Черноморието ще е слънчево, като след обяд ще се развива купеста облачност и на места на север ще превали и прегърми. Максималните температури на въздуха ще са около 33-35 градуса, на морската вода - 26-28 градуса. Вълнението на морето ще е 1-2 бала.\r\n\tНад планините в следобедните часове ще се заоблачи и на места ще превали и прегърми. Ще духа слаб до умерен вятър от север-североизток. Максималната температура на височина 1 200 метра ще е около 27 градуса, на 2 000 метра - около 20 градуса.\r\n\tСпоред синоптиците горещата вълна ще продължи до петък включително.", "date": "2017.08.07", "title": "Времето ще бъде опасно горещо в цялата страна"}
{"url": "http://www.mediapool.bg/tantsova-revolyutsiya-ot-afrika-na-one-dance-week-news267622.html", "text": "Революционно-музикалният спектакъл \"Република Калакута\" ще закрие Десетото юбилейно издание на фестивала за съвременен танц и пърформанс ONE DANCE WEEK на 15 октомври от 19:30 часа в Дом на културата \"Борис Христов\" в Пловдив.\r\n\tВ него роденият в Буркина и работещ в Брюксел хореограф Серж Еме Кулибали представя по необичаен начин съпротивата срещу голямата политика, багрите на революциите и онези, които застават под техните знамена. Африканската култура е творческият генератор на Кулибали, зареждащ неговите спектакли с кауза, силна емоция и надежда. Заради способността да придава универсално послание и експресивност на съвременния танц, Кулибали е добре приет на няколко континента. През 2002 година основава трупата \"Фасо Денс Театър\" (Faso Danse Théâtre) и досега разглежда сложни теми, обвързани с желанието да провокира положителна динамика у младите поколения. Той е основател и на международното пространство за изпълнителски изкуства ANKATA в Бобо-Диуласо, както и лектор във водещите академии за изкуства в Брюксел и Рим.\r\n\t\"Република Калакута\" е вдъхновен и озвучен от композициите на легендарния музикент Фела Кути – \"баща\" на афробийта и непреклонен бунтар срещу хунтата в Нигерия. Кути е смятан за прототип на африканските опозиционери, защото острата сатира срещу режима, репресиите и колониализма в неговите албуми му \"струват\" над 200 ареста. По името на килията, в която е лежал за първи път, Фела Кути обявява независимата Република Калакута, която всъщност е неговото лично имение в покрайнините на Лагос. Там бендът му записва музика до 1977 година, когато военни щурмуват имението и разрушават студиото.\r\n\tПротивник на невежеството, потисничеството и примирението, този музикант пробужда нигерийците с неподражаем стил. Неговите композиции, някои с дължина до 30 минути, други с невероятна сложност, достигат до джаз клубовете в “далечен” Лондон. Така се ражда ново музикално явление. Този забележителен творец остава в историята с бурния си личен живот, с неизчерпаемото желание за свобода, с пан-африканските убеждения и с музикалното новаторство.\r\n\t\"Република Калакута\" не е просто биография на непокорния гений на саксофона, изумил света със смесица от етно ритми, джаз и фънк. Това е вдъхновяващ урок за всички, особено за днешните творци, когато се заемат позиции, избухват революции или затихват протести. Едно ярко, енергично и звучно изпълнение от Африка без маски и клишета. Африка в глобалното съвремие, която Серж Еме Кулибали и неговата взривоопасна танцова трупа представят на зрителите с една-единствена идея – да се припознаят и да се замислят какво ще правят, когато дойде техният ред да се бунтуват за промяна.\n\n\r\n\tЮбилейното издание на феста започва на 23 септември с танцувален дует между човек и робот от Тайван. До 15 октомври зрителите ще могат да видят още битката със съдбата през историята на Мохамед Али и още завладяващи спектакли, вплели нишки към самите тях.", "date": "2017.08.07", "title": "Танцова революция от Африка на ONE DANCE WEEK"}
{"url": "http://www.mediapool.bg/pensionerka-s-uslovna-prisada-zaradi-ukrit-heroin-vav-vanshna-toaletna-news267602.html", "text": "Пенсионерка от Кюстендил получи условна присъда, след като призна вината си за притежание на 26 пакетчета с хероин. Тя е смятала да продаде дрогата..\r\n\tОсъдената е на 62 години, омъжена, с основно образование и не е осъждана до момента. Тя се признава за виновна в това, че е укрила във външната тоалетна на къщата си наркотика.\r\n\tВ пакетчетата е имало от 0.014 до 0.041 грама хероин. Общото им тегло е било 0.722 грама и са стрували общо 47 лв.", "date": "2017.08.07", "title": "Пенсионерка с условна присъда заради укрит хероин във външна тоалетна"}
{"url": "http://www.mediapool.bg/izostavenoto-ot-maika-si-bebe-otiva-v-tsentar-za-nastanyavane-ot-semeen-tip-news267604.html", "text": "За тримесечното бебе, изоставено от майка си на 30 юли т.г. пред блок в столичния кв. \"Младост\", ще се грижат от днес в Център за настаняване от семеен тип в София. Това съобщиха в понеделник от Агенцията за социално подпомагане. Детето ще бъде настанено в центъра след изписването му от болничното заведение, където бе прието.\r\n\t \r\n\tТази мярка за закрила е преценена като най-подходяща след обстойно проучване на ангажираната дирекция \"Социално подпомагане\" и след като липсват близки и роднини, оценени като подходящи да се грижат адекватно за бебето.\r\n\t \r\n\tНе са установени и подходящи приемни семейства на територията на София и област София. Настаняването на детето в приемно семейство от отдалечена област е неприемливо с оглед на идеята мярката за закрила да не попречи на емоционалната връзка между майка и дете.\r\n\t \r\n\tМайката ще получи помощ в Център за обществена подкрепа, който се намира близо до избрания за бебето Център за настаняване от семеен тип, като при желание майката ще може да общува с детето си. Тя ще получи психологически консултации и подкрепа, определен е и водещ социален работник, както и семеен консултант. Преди да получи тази помощ, жената ще трябва да бъде лекувана.", "date": "2017.08.07", "title": "Изоставеното от майка си бебе отива в Център за настаняване от семеен тип"}
{"url": "http://www.mediapool.bg/elektrobus-svarza-dvata-terminala-na-letishte-sofiya-news267605.html", "text": "Електрически автобус ще превозва пътниците между двата терминала на столичното летище от днес. Това съобщиха в понеделник от Летище \"София\".\r\n\t \r\n\tЕлектрическият автобус заменя дизеловия транспорт и остава безплатен за пътуващите.\r\n\t \r\n\tЕлектробусът не отделя въглероден диоксид, а използването му ще доведе до значително намаляване на разходите за поддръжка.\r\n\t \n\n\r\n\tЕлектрическият автобус е за 65 пътници. Има три сгъваеми седалки и обособено място за закрепване на колички за хора в неравностойно положение. Разполага със спускаща се рампа, подходяща за възрастните и трудно подвижните пътници.", "date": "2017.08.07", "title": "Електробус свърза двата терминала на летище София"}
{"url": "http://www.mediapool.bg/nad-630-pozhara-sa-gaseni-za-poslednite-tri-dni-news267606.html", "text": "За последните три денонощия в страната са погасени над 630 пожара. Над 80 процента от тях са в полски и горски територии и стърнища. При пожарите няма загинали и пострадали хора. Това съобщиха от пресцентъра на МВР в понеделник.\r\n\t \r\n\tСпоред последната информация от вътрешното министерство, пожарът между бургаските села Изворище, Миролюбово и Банево е потушен.\r\n\t \r\n\tПродължава обаче ликвидирането на огнената стихия в землището на софийските села Радуловци и Бърложница. Огънят е обхванал площ от около 2000 дка. суха тревна растителност.\r\n\t \n\n\r\n\tЛокализиран е и пожарът в землището на град Ветрен, област Пазарджик, който е засегнал отново около 2000 дка. предимно сухи треви и храсти.\r\n\t \r\n\tОт Главна дирекция \"Пожарна безопасност и защита на населението съветват да не се използва огън за почистване на суха растителност. При използването на огнище, пожарникарите съветват, то да се обезопаси.\r\n\t \r\n\tСпоред прогнозите на НИМХ-БАН за понеделник е обявен оранжев код за пожароопасност. Налице са всички предпоставки и висока вероятност за възникване на сериозни полски и горски пожари на територията на страната, предупреждават от МВР.", "date": "2017.08.07", "title": "Над 630 пожара са гасени за последните три дни"}
{"url": "http://www.mediapool.bg/zemetresenie-ot-45-po-rihter-e-registrirano-krai-bodrum-news267607.html", "text": "Земетресение от 4.5 степен по Рихтер е регистрирано в понеделник в близост до турския курорт Бодрум.\r\n\tТрусът е регистриран в 8.18 ч. местно време, в село Пънарлъбелен, което се намира на 18 километра източно от Бодрум. Дълбочината е била 2 км, съобщава Европейският средиземноморски сеизмологичен център. Около 20 минути по-късно - в 8.44 часа е регистрирано вторичен земен труд с магнитуд 4.2 по Рихтер.\r\n\tЗеметресенията са придизвикали паника и жителите в района са излезли на улиците, съобщава БТА. Няма информация за щети или пострадали.\r\n\tНа 21 юли районът бе разтърсен от земетресение от 6.6 по Рихтер. Тогава най-тежко пострада остров Кос, където имаше разрушения, двама души загинаха, а жители и туристи прекарваха следващите нощи на открито.", "date": "2017.08.07", "title": "Земетресение от 4.5 по Рихтер е регистрирано край Бодрум"}
{"url": "http://www.mediapool.bg/poslanikat-na-germaniya-e-udostoen-s-nai-visokiya-balgarski-orden-news267626.html", "text": "В последните години на съвместна работа и членство в ЕС и НАТО Германия се утвърди като наш ценен приятел, доверен партньор и стратегически съюзник. Това каза в понеделник държавният глава Румен Радев, който връчи на посланика на Германия у нас Детлеф Лингеман орден \"Стара планина\" - първа степен.\r\n\tДипломатът получи висшето държавно отличие за изключително големите си заслуги за укрепването и развитието на българско-германските отношения.\r\n\tВръчването на отличието президентът Радев определи като израз на признание за личния принос на германския дипломат, както и израз на значението, което България отдава на сътрудничеството си с Германия.\r\n\tОтличните двустранни отношения в днешно време се дължат на последователната работа на нашите две държави, но и на изключително всеотдайната дейност на поколения български и германски дипломати, отбеляза президентът Радев, който изтъкна ангажираността в работата на германския посланик през мандата му и неговия принос за активизирането и разширяването на двустранните отношения.\r\n\tБлагодарение на посланик Лингеман получихме важна германска подкрепа в ключови области като правосъдната реформа, сигурността и контрола на външните граници на ЕС, усвояването на еврофондове, дуалното образование, посочи Радев.\n\n\r\n\tИзключително високо ценим усилията на посланик Лингеман и екипа му за интензифициране на търговско-икономическите ни отношения, заяви президентът Радев и добави, че вече близо 5000 са германските предприятия в България, а двустранният стокообмен се е повишил и вече е над 6,6 млрд. евро за изминалата година. Германските инвестиции в България достигат близо 3 млрд. евро, с което ФРГ се утвърди като водещ инвеститор у нас.\r\n\tОт своя страна Детлеф Лингеман определи двустранните отношения като отлични в политиката, икономиката, културата. Туризмът процъфтява с около милион германски туристи, които посещават България. Много българи учат немски и инвестират в личното си бъдеще, тези млади хора инвестират обаче и в бъдещето на нашите двустранни отношения, посочи посланикът.\r\n\tБългария предприе съществени действия в реформата на съдебната система, независимият съд е крайъгълен камък за стимулиране на чуждите инвестиции и икономическото развитие, каза посланик Лингеман.\r\n\tДнес всички сме изправени пред особените предизвикателства на ЕС и мотото ви е, че \"Съединението прави силата\", но това важи за всички нас. Сигурен съм, че България с успех ще се справи с предстоящите предизвикателства, посочи германският дипломат по повод предстоящото българско председателство на Европейския съвет.", "date": "2017.08.07", "title": "Посланикът на Германия е удостоен с най-високия български орден"}
{"url": "http://www.mediapool.bg/ungariya-planira-da-vavede-zadalzhitelno-patriotichno-i-voenno-obuchenie-v-uchilishte-news267627.html", "text": "Правителството на Унгария планира да въведе задължително военно обучение в училищата, но не за сметка на часовете по физическо възпитание. Това заявява държавният секретар по образованието Золтан Маружа в интервю за вестник \"Модяр идок\", публикувано в понеделник и цитирано от ДПА.\r\n\tПо думите му \"патриотичното и военното обучение\" се отнася до \"същността и разбирането на живота - също като историята и географията\".\r\n\tРешението за въвеждането на новата дисциплина в учебната програма е било взето в края на юли от правителството на премиера Виктор Орбан.\r\n\tУчителски синдикати и родители реагираха остро и изразиха опасения, че училищата ще бъдат милитаризирани. Безпокойството се засилва и поради плановете на властите да бъдат създадени около 200 стрелкови полигона, на които младежите и девойките да се упражняват в стрелба.\r\n\tВ някои училища в Унгария вече има военно обучение, но като свободно избираем предмет.", "date": "2017.08.07", "title": "Унгария планира да въведе задължително \"патриотично и военно обучение\" в училище"}
{"url": "http://www.mediapool.bg/gradskiyat-sad-varna-na-prokuraturata-deloto-sreshtu-chenalova-news267625.html", "text": "Софийският градски съд (СГС) върна в понеделник на прокурорското спецзвено \"Антикорупция\" делото срещу бившия съдия Румяна Ченалова, определяйки обвинението срещу нея като \"изключително лаконично\".\r\n\tВ началото на февруари съдия Вера Чочкова от СГС прекрати процеса, приемайки, че в случая липсват доказателства за извършено престъпление. Софийският апелативен съд (САС) обаче отмени разпореждането на първата инстанция и върна делото за разглеждане от друг състав на градския съд.\r\n\tИменно той сега връща обвинителния акт обратно на разследващите, посочвайки саркастично, че \"обстоятелството, че като обвиняемо лице по делото е привлечено лице с юридическо образование, което е с дългогодишен опит като съдия, правораздавал с години в областта, както на наказателното, така и на гражданското право, не освобождава прокуратурата от задължението да внесе в съда обвинителен акт, съдържащ ясно и разбираемо обвинение, което да бъде разбрано както от лицето, привлечено към наказателна отговорност, така и от неговия защитник\".\r\n\tРумяна Ченалова бе обвинена в престъпление по служба и документно престъпление, докато докато е разглеждала дело между фирмата \"ОЕТ – Обединени Енергийни търговци\" и Националната електрическа компания (НЕК). Според прокуратурата бившата съдийка и основен участник в записите от \"Яневагейт\", е ощетила държавната компания.\r\n\tВ обвинителния акт бяха описани 14 отделни деяния, сочени като продължавано престъпление по служба, тъй като били в нарушение на Закона за съдебната власт и Гражданския процесуален кодекс. Прокуратурата твърди, че Ченалова не е видяла нередностите в исковата молба на ОЕТ, а по нея не били платени дължими държавни такси за над 434 000 лв. Като щети за НЕК бяха посочени направените впоследствие запори, а като облага за ОЕТ – неплатените такси. Документното престъпление на Ченалова пък е свързано с поправка на протокол от заседание по същото дело, смята обвинението.\r\n\t\"Държавното обвинение е изключително лаконично в описанието на изпълнителното деяние \"нарушила служебните си задължения\" и това е напълно обяснимо с обстоятелството, че всички посочени като нарушени норми от ГПК изискват извършването на активни действия от страна на съдията-докладчик. Бездействието на съдията-докладчик води до неизпълнение на задълженията, вменени му от гражданския закон, а не до нарушаване на служебните му задължения, т.е. до извършването на действия, които са извън предвидените в посочените норми. Факти и обстоятелства, сочещи на извършени действия от обвиняемата, които са извън предвидените в закона, не се твърдят от прокуратурата, но въпреки това се посочва като форма на изпълнителното деяние \"нарушаване на служебните задължения\", пише съдия Даниела Талева в разпореждането си.\r\n\tТя посочва като допълнителна неяснота и обстоятелството, че прокуратурата твърди, че обвиняемата е набавила облагата за ОЕТ с всяко от 14-те отделни деяния, описани в обвинителния акт.\r\n\t\"Недоумение буди това описание на целената имуществена облага, според което при дължима еднократно държавна такса, би могло с 14 отделени деяния да се цели всеки път имуществена облага в размер на дължимото еднократно плащане\", аргументира се съдът.\r\n\tДелото срещу Румяна Ченалова бе предхождано от появата на скандалните записи, добили популярност като аферата \"Яневагейт\", в която Ченалова имаше централна роля. Тя единствена потвърди публично, че записаните й разговори с бившия председател на СГС Владимира Янева и адвокат Момчил Мондешки са автентични. Обвиненията срещу нея пък бяха използвани от главния прокурор Сотир Цацаров и бившия премиер Бойко Борисов за дискредитиране на твърденията й, като целия скандал неведнъж бе омаловажаван до разговор между \"две каки\".", "date": "2017.08.07", "title": "Градският съд върна на прокуратурата делото срещу Ченалова"}
{"url": "http://www.mediapool.bg/varshava-nikakvi-mezhdunarodni-zakoni-ne-zashtitavat-savetskite-pametnitsi-v-polsha-news267608.html", "text": "Паметниците на съветските воини не са защитени от никакви международни закони, заяви полският външен министър Витолд Вашчиковски в интервю за руския вестник .\r\n\t \r\n\t\"Още веднъж ще кажа: никакви международни закони или двустранни споразумения не защитават тези паметници. Ако са на гробищата, те са под защита, но ако не - защо да сме длъжни да ги ценим?\", продължи Вашчиковски.\r\n\t \r\n\tНа 22 юни полският Сейм гласува поправки в закона за забрана на пропагандата на комунизма или на други тоталитарни идеологии в имената на сгради и обекти. Законът предвижда демонтиране на паметниците и паметните знаци на съветски военни.\r\n\t \r\n\tРуското външно министерство нарече това решение съзнателна провокация и заяви, че то няма да остане без последици.\r\n\t \r\n\tВашчиковски изрази надежда в интервюто, че ще се срещне с руския си колега Сергей Лавров през септември, на 72-ата сесия на Общото събрание на ООН в Ню Йорк. Полша съобщи по дипломатически канали, че е готова да продължи сътрудничеството, каза полският външен министър.", "date": "2017.08.07", "title": "Варшава: Никакви международни закони не защитават съветските паметници в Полша"}
{"url": "http://www.mediapool.bg/prognoza-sistemata-shte-otselee-i-sled-putin-vlastta-poemat-tehnokratite-news267609.html", "text": "Ако ресурсната база на политическата система в Русия бъде достатъчна, за да я поддържа, оттеглянето на Владимир Путин няма да я разруши, а ще създаде предпоставки за формиране на постпутински модел. Мястото на сегашния национален лидер ще бъде заето от \"Путин-2\" или от \"колективен Путин\".\r\n\tТова е прогноза на руския политолог Татяна Становая, говорила пред руското .\r\n\tВ излезлия си наскоро труд \"Трансформация на путинските елити 2014-2024 г.\", намерил \"жив отклик в експертната общност\", Становая констатира начало на кадрови \"прелом\" в управленската система, припомня седмичникът, издаван от в. \"Комерсант\".\r\n\tВ Русия \"се търсят вече не съратници, а изпълнители\", но не само лоялни, а и работещи ефективно - така се формира днес новата властова конфигурация за 2024 г., разсъждава анализаторката.\r\n\tВ интервюто й изобщо не се разглежда възможността Путин да не се кандидатира или да изгуби президентските избори през 2018 г. и да напусне висшия пост още преди 2024 г., когато ще изтече очакваният му четвърти мандат.\n\n\r\n\tЗа близките години Становая прогнозира в Русия \"бавно, но стабилно политизиране на технократите и на властовите институции\". Вградени във властовата вертикала и с достъп до ресурсите на страната, днешните разпределители на благата - конкуренти на т. нар. олигарси, близки до властта, неизбежно ще се превърнат в нов елит. И важните решения вече ще се вземат на по-ниско равнище - с одобрението на Владимир Путин, но с минимално участие от негова страна, смята тя.\r\n\tВластта в Русия получава легитимност не толкова от персоналната народна обич към един конкретен човек, колкото от одобрението за \"политическата оферта\", формирана от Владимир Путин, подчертава наблюдателката.\r\n\t\"Най-близката до този образ\" фигура в Русия по думите й е днешният министър на отбраната Сергей Шойгу. \"Не искам да кажа, че той е приемникът (на Путин) - посочва Становая, - но е политическа креатура, с която системата безспорно ще остане здрава и занапред.\"\r\n\t\"Нима (съветската) система не изтрая няколко десетилетия и след смъртта на Сталин, независимо че на кормилото застанаха други?\", напомня тя.", "date": "2017.08.07", "title": "Прогноза: Системата ще оцелее и след Путин, властта поемат технократите"}
{"url": "http://www.mediapool.bg/dve-uchastnichki-v-pusi-raiat-zadarzhani-za-protest-pred-sibirski-zatvor-news267630.html", "text": "Две участнички в руската пънк група \"Пуси райът\" са били задържани, след като протестирали пред сибирския затвор, в който излежава 20-годишната си присъда украинският режисьор кинодокументалист Олег Сенцов, предаде Асошиейтед прес.\r\n\tСенцов, който е от Крим - анексирания от Русия през 2014 г. украински полуостров, бе осъден от руски военен съд през 2015 г. за заговор за извършване на терористичен акт.\r\n\tМария Альохина съобщи в Туитър, че тя и Олга Борисова са били задържани тази сутрин. На сайта Mediazona, създаден от Альохина и друга участничка от нейната рок банда, е бил качен видеоклип, който показва, как полицейски патрул спира колата, в която двете момичета пътували, след което били отведени в полицейското управление. Ден по-рано те окачили на мост, недалеч от затворническата колония в руския сибирски регион Якутия, плакат с надпис \"Освободете Сенцов!\".\r\n\tАльохина бе една от двете участнички в пънк групата \"Пуси райът\", осъдени на по две години затвор за протестно музикално изпълнение - импровизирана \"пънк молитва\" - в московския катедрален храм \"Христос спасител\" през 2012 г., с което се обявиха срещу руския президент Владимир Путин и управляващия в страната елит.\r\n\tОбвиненията и 20-годишната присъда срещу Сенцов - член на националистическата украинска групировка \"Десен сектор\", по всеобщо мнение, са били политически мотивирани и много хора от сферата на изкуството в Русия и извън пределите й настояват за неговото освобождаване, отбелязва АП.", "date": "2017.08.07", "title": "Две участнички в \"Пуси райът\" задържани за протест пред сибирски затвор"}
{"url": "http://www.mediapool.bg/tramp-tvardi-che-podkrepata-za-nego-e-po-silna-otvsyakoga-news267629.html", "text": "Президентът на САЩ Доналд Тръмп настоя, че подкрепата за него е по-силна отвсякога въпреки информацията, че някои републиканци обмислят кандидат-президентска кампания през 2020 г. без него, предаде Асошиейтед прес в понеделник.\r\n\tТръмп заяви в Туитър, че неговата база от привърженици \"е много по-голяма и силна от когато и да било преди (въпреки някои измислени проучвания във фалшивите новини)\".\r\n\tТой конкретно разкритикува в. \"Ню Йорк таймс\", който през уикенда съобщи, че някои републиканци, включително вицепрезидентът Майк Пенс, обмислят да се кандидатират за изборите през 2020 г. Пенс определи информацията като невярна.\r\n\tПрезидентът заяви, че \"историята на фалшивите новини за таен сговор с Русия, рекордното покачване на фондовия пазар, сигурността на границата, военната сила, работните места . . . определянето на кандидат за Върховния съд, икономическото въодушевление, дерегулацията и толкова много други неща сплотяват още повече базата на Тръмп. Никога няма да се промени!\"", "date": "2017.08.07", "title": "Тръмп твърди, че подкрепата за него е по-силна отвсякога,"}
{"url": "http://www.mediapool.bg/london-otreche-che-e-gotov-da-plati-40-miliarda-kato-smetka-za-brekzit-news267631.html", "text": "Великобритания не признава медийните информации, че правителството е готово да плати 40 милиарда евро за излизане от Европейския съюз, каза в понеделник говорител на министър-председателката Тереза Мей, цитиран от .\r\n\t \r\n\tТ.нар. сметка за излизане е един от първите въпроси в дневния ред на преговорите за Брекзит и един от най-спорните.\r\n\t \r\n\tЕС говори за 60 милиарда евро, а Великобритания не показва колко е готова да плати.\r\n\t \r\n\tВ. \"Сънди телеграф\" , като се позова на запознати източници, че Великобритания може да е готова да плати до 40 милиарда евро.\r\n\t \r\n\t\"Що се отнася до тази сума, аз не я признавам\", каза говорителят на Мей пред репортери.\r\n\t \n\n\r\n\t\"Министър-председателката ясно даде да се разбере в писмото за задействане на член 50, че е необходимо Великобритания и ЕС да обсъдят справедливо уреждане на нашите права и задължения като държава член на ЕС\", заяви той.\r\n\t \r\n\tПопитан дали Великобритания и ЕС очакват да представят твърда сума за сметката за напускане на този етап от преговорите за Брекзит или не толкова педантично споразумение за правилата, съгласно които тя да бъде изчислена, говорителят каза: \"Няма да навлизам в коментари за преговорите или точната им структура\".\r\n\t \r\n\tТой отговори по същия начин, когато беше попитан дали сумата от 40 милиарда евро е по-малка, отколкото правителството е готово да приеме, или дали то е изчислило сума, която е готово да плати.\r\n\t \r\n\tСъщевременно еврокомисарят по бюджета Гюнтер Йотингер заяви, че след излизането на Великобритания от ЕС (Брекзит) в бюджета на съюза ще се появи ежегоден дефицит от 10 до 12 милиарда евро. Той обясни, че ЕС трябвада  премине към режим на строги икономии или страните да внасят повече в бюджета на съюза, за да компенсират по-малките приходи..\r\n\t“В дългосрочна перспектива заради Брекзит в бюджета няма да стигат между 10 и 12 милиарда годишно“, казва Йотингер за германския вестник “Билд“, цитиран от БГНЕС.\r\n\tНеразумният риск, поет от британския премиер Териса Мей с предсрочните парламентарни избори, е разклатил общественото доверие в правителството. Според анкета, цитирана от , в момента почти две трети от гласоподавателите са негативно настроени към политиката на Мей спрямо Брекзит.\r\n\tВеликобритания има по-малко от 2 години да уточни условията на напускане на ЕС и да определи бъдещите взаимоотношения преди края на май 20-та.\r\n\tМей е изправена пред последствията от криза, която сама създаде – загубата на парламентарното си мнозинство след предсрочните избори на 8-ми юни, които трябваше да затвърдят позицията й, но постигнаха обратното.\r\n\tПроведената от ОРБ Интернешънъл на втори и трети август анкета, показва че 61% от британските гласоподаватели не одобряват политиката на правителството по Брекзита, в сравнение с 56% неодобрение миналия месец и 46% през юни.\r\n\tДанните сочат, че мнозинството анкетирани са били съгласни с вижданията на Мей за Брекзит до началото на юни, когато тя загуби мнозинството си.\r\n\tИнформацията за Брекзит от този месец показва че \"вредата от лошия изборен резултат продължава да сее съмнения около излизането на Великобритания\", заяви Джони Хилд, управляващ директор на ОРБ.\r\n\t\"Вярата че премиерът ще успее да сключи правилната сделка остава крехка,\" каза той.\r\n\tПопитани дали вярват, че Мей ще сключи правилната сделка, 44% от анкетираните са отговарят отрицателно. 35% имат доверие в премиера, а останалите 21% не са сигурни.", "date": "2017.08.07", "title": "Лондон отрече, че е готов да плати 40 милиарда като сметка за Брекзит"}
{"url": "http://www.mediapool.bg/iranski-deputati-kritikuvani-za-selfitata-si-s-mogerini-news267632.html", "text": "В понеделник иранската преса и социални мрежи преливаха от критики към депутати, обвинени, че са станали за посмешище, като са се скупчили около шефката на дипломацията на ЕС Федерика Могерини, за да си направят селфи с нея, предаде Франс прес.\r\n\tВ събота Могерини присъства на полагането на клетва на иранския президент Хасан Рохани в парламента. На снимки се виждат групи от ирански депутати, които се тълпят около нея да си правят селфита.\r\n\t\"Скъпи депутати, благодарим, че накарахте 80 милиона души да се срамуват от нас\", коментира потребител в Туитър, имайки предвид населението на Иран.\r\n\tДруги потребители сложиха една до друга снимка на събралите се около Могерини депутати и сцена, в която седемте джуджета съзерцават спящата Снежанка.\r\n\t\"Селфитата на унижението\", коментираха други потребители в интернет.\n\n\r\n\tТози случай \"показва липсата на добро възпитание в страната\", пише в редакционна статия реформаторският вестник \"Ганун\". Ултраконсервативният вестник \"Кайхан\" пък изрази съжаление, че \"хората, от които се очаква да защитават правата на нацията срещу враговете, се редят на опашка да се снимат по унизителен начин\".\r\n\tЕдин от депутатите се извини за нетактичността си.\r\n\tМогерини не е коментирала полемиката.", "date": "2017.08.07", "title": "Ирански депутати критикувани за селфитата си с Могерини"}
{"url": "http://www.mediapool.bg/bivola-stroezhi-na-oligarsi-i-eksdeputat-ot-gerb-zasegnati-ot-zabranite-na-kaliakra-news267633.html", "text": "Забраната за строежи в района на нос Калиакра, наложена от екоминистерството и отменена по заповед на премиера Бойко Борисов, засяга най-лошо фирми, свързани с изгонения от ГЕРБ и парламента заради Суджукгейт депутат Живко Мартинов, с червени олигарси и офшорки, близки до \"Химимпорт\", сочи  за собствеността на имотите, попадащи в разширената защитената зона.\r\n\tАнализ на координатите на засегнатите от ограниченията имоти, записани в отменената заповед на екоминистъра Нено Димов, показва, че макар и малка част от засегнатите територии да са частна собственост, става въпрос за най-апетитните крайбрежни зони, които вече са урегулирани за строежи и са притежавани от неслучайни хора.\r\n\tЕдин от тях е ексдепутатът на ГЕРБ Живко Мартинов, който до 2014 г. е бил съсобственик на фирмата \"Калиакра Инвест\", държаща най-атрактивни терени до самия резерват \"Калиакра\". В момента съсобственици на фирмата са неговият брат Николай Мартинов и парламентарният му съветник Валентин Иванов. Те притежават общо 300 декара, от които 280 декара са предназначени за застрояване. Това са и най-големите урегулирани терени в защитената зона, съответно най-засегнати като материален интерес от забраната за строеж.\r\n\t\r\n\tДруг апетитен терен близо до брега е собственост на фирмата \"Фамилия\" ЕООД. Тя в момента е собственост на руската фирма \"Адамант Турс\", която е свързана с варненската група \"Химимпорт\" чрез предишния си собственик - небезизвестната фирма \"Алея Първа\", директна собственост на варненската група. През 2014 г. тя продава фирмата и терена в Калиакра за 1.8 милиона лева.\n\n\r\n\tСобствеността на \"Адамант Турс\" се проследява до кипърската офшорка \"Ноутпат Компани Лимитед\", но управителят й Андрей Омилаев е представител на фирмата \"Бългериън Авиейшън Груп\", използвана от \"Химимпорт\" за инвестиция в Казан.\r\n\tНай-големият частен терен в защитената зона около Калиакра е над плажа Болата, където миналата година избухна голям пожар, допълва \"Биволъ\". Проучване на изданието показало, че негов собственик е фирмата \"Милениум Енд Ко\" ЕООД. Тя го е закупила от \"Интерсел България\" ЕООД през 2014 г., а през август 2016 го е ипотекирала заедно с други имоти в БАКБ срещу кредит от 8 милиона лева. Няколко дни по-късно пламва и пожарът.\r\n\t\"Милениум Енд Ко\" и „Интерсел\" имат общ собственик. Това е люксембургската \"Гoлф Енд Лейжър Ентърпрайсис Интернешънъл Ес Ей\". Нейната собственост тъне в няколко други офшорки, според проверка на изданието във фирмения регистър на Люксембург. Като краен държател на акциите се появява люксембургски адвокат, който очевидно е прокси на истинските собственици.\r\n\t\"Интерсел\" притежава няколко фирми, свързани с лозарство - \"Лозови градини\" ЕООД, \"Крайморски градини\" ЕООД, \"Лозя Калиакра\" ЕООД и др. Всички те са били управлявани от Александър Драмалийски, който е бил и управител на голф комплекса на Красимир Гергов \"Трейшън Клифс Голф енд Спа Резорт\". До април 2008 съуправител на фирмата заедно с Драмалийски е и самият Гергов.\r\n\tКъм момента този терен не е урегулиран за строеж, но има опити да бъде засаден с лозя, които бяха спрени от РИОСВ – Варна. Лозарската нишка води към Бисер Христов, съсобственик на луксозния комплекс \"Магнолия\", където се настани Сергей Станишев след като напусна премиерския пост през 2009 г. Бисер Христов е също така и бизнес съдружник със сина на Огнян Дойнов – Росен. Двамата са били управители на \"Бояна Парк София\". Сега там управител е Александър Драмалийски.\r\n\tТези финансови интереси обясняват и инициираните протести срещу обявяването на защитената зона \"Комплекс Калиакра\", в които се включиха роми с предварително подготвени отпечатани плакати, предвождани от Националната асоциация \"Българско Черноморие\" на Димитър Канариев, смята \"Биволъ\".\r\n\tПрегледът на имотите, попадащи в защитената зона, ясно показва, че големите терени във вътрешността са общинска или държавна собственост, като сред тях има и малки частни ниви с площ от 1 до 10 декара. На тези терени не може да се строи. Едва ли би било проблем за държавата да обезщети малките частни собственици с други терени извън защитените територии.\r\n\tИстинският проблем за властта са големите акули, инвестирали в имоти по брега. Те от една страна са свързани с управляващите, а и вече са се подготвили да строят, като се се погрижили да сменят статута на земята, но сега са възпрепятствани.\r\n\tСайтът обяви, че проучва и останалите терени в близост до Балчик, Каварна и на север от Калиакра, където също очаква интересни разкрития.", "date": "2017.08.07", "title": "\"Биволъ\": Строежи на олигарси и ексдепутат от ГЕРБ засегнати от забраните на Калиакра"}
{"url": "http://www.mediapool.bg/mazh-napadna-i-ubi-ubi-s-nozh-trima-dushi-v-kitai-news267628.html", "text": "Мъж, въоръжен с нож, уби трима души и рани други четирима в град Уан в североизточната китайска провинция Хъбей днес, съобщи ДПА, цитирайки местната полиция.\r\n\t39-годишният нападател е бил арестуван на място.\r\n\tЗапочнало е разследване. Не се съобщават подробности за мотивите за атаката.\r\n\tВ Китай е забранено притежаването на частно огнестрелно оръжие. При такива нападения често се използват ножове или саморъчно направени взривни устройства.\r\n\tПодобни смъртоносни атаки в миналото често са били мотивирани от отмъщение или са били извършвани от мъже с психически проблеми, отбелязва ДПА.", "date": "2017.08.07", "title": "Мъж нападна и уби уби с нож трима души в Китай"}
{"url": "http://www.mediapool.bg/nap-kazva-kolko-danatsi-dalzhim-po-telefona-news267634.html", "text": "НАП ще може да предоставя данъчно-осигурителна информация на клиентите си, които притежават персонален идентификационен код (ПИК) и по телефона чрез колцентъра си, съобщиха от агенцията.\r\n\tНа практика това означава, че гражданите и фирмите с ПИК ще могат да получават информация за дължимите данъци и осигуровки по още един начин, не само онлайн - с ПИК или електронен подпис и в офисите на агенцията, но и по телефона, след като се идентифицират със своя ПИК.\r\n\tДосега нямаше такава възможност, но последните промени в Данъчно-осигурителния процесуален кодекс дадоха възможност на НАП да предложи новата услуга. Очаква се агенцията да въведе проверката за данъци и осигуровки по телефона в близките месеци. Разпоредбите на данъчния кодекс дават 6-месечна отсрочка на данъчните, за да въведат промяната.\r\n\tОт създаването си през 2008 г. досега колцентърът на НАП е получил близо 3 милиона запитвания. Чрез телефона за информация на агенцията 0700 18 700 са обслужени 2 200 000 запитвания, а служителите на информационния център са отговорили на над 164 400 въпроса, постъпили на електронния му адрес – infocenter@nra.bg. Автоматизираните справки и информация са ползвани над 680 000 пъти.\r\n\tСтатистиката на информационния център сочи още, че пропуснатите обаждания в работно време са под 5%, а доволните от получената информация от служителите на НАП са над 90%. Средната продължителност на телефонните разговори е 4 минути.\r\n\tНа телефона на информационния център на НАП 0700 18 700 гражданите и представителите на фирмите могат да получат съвет за декларирането и плащане на данъци и осигурителни вноски. Освен това могат да ползват и автоматичните услуги, които не изискват разговор с оператор и са достъпни 24 часа в денонощието, 7 дни в седмицата: проверка на здравен статус, справка за регистрация по ДДС и др. Телефонното обаждане към 0700 18 700 е на цената на градски разговор от цялата страна за абонатите на стационарни телефони. Обажданията от мобилни телефони се заплащат по стандартната тарифа на съответния мобилен оператор.\r\n\tКолцентърът на НАП приема също и сигнали за неиздаване на касови бележки и други данъчни и осигурителни нарушения.", "date": "2017.08.07", "title": "НАП казва колко данъци дължим по телефона"}
{"url": "http://www.mediapool.bg/otide-si-legendata-na-balgarskata-estrada-asen-gargov-news267636.html", "text": "След дълго боледуване от рак, на 68-годишна възраст в нощта срещу понеделник е починал певецът, музикант и композитор Асен Гаргов, съобщиха негови близки и приятели, цитирани от БТА.\r\n\tРоден е на 24 юли 1949 г. и започва да свири на цигулка в ранна детска възраст, учи китара в една от най-известните музикални школи в Чили. Певческата му кариера стартира в началото на 1970-те години във вокалния квинтет \"Студио В\", където е поканен за солист от Вили Казасян.\r\n\tЗвездния си статут Гаргов постига по време на дуета с друга легенда на българската естрада – Лили Иванова. Двамата работят близо 20 години заедно, от 1975 г. изнасят концерти и записват албуми. Той пише песни за нея и за дуета им. Най-популярната негова песен, изпълнявана от Лили Иванова, е \"Детелини“. Друга известна писана от него песен и изпълнена от Лили Иванова е \"От любов да умра\". Двамата се разделят през 1991 г. и влошават отношенията си.\r\n\tГаргов й забранява да изпълнява песните му, тъй като не плащала авторски права, а тя забранява гласа си върху песните на двамата.\r\n\tДругата емблематична песен, писана и изпълнена от Асен Гаргов, е своеобразният химн на българската демокрация - \"Развод ми дай“, добила популярност след 1989 г.", "date": "2017.08.07", "title": "Отиде си легендата на българската естрада Асен Гаргов"}
{"url": "http://www.mediapool.bg/prokurorska-proverka-na-zapovedta-za-novata-ekozona-news267635.html", "text": "Върховната административна прокуратура ще проверява дали е законна заповедта на министъра на околната среда и водите Нено Димов, обявяваща разширяването на защитената територия \"Калиакра\", но отменена по нареждане на премиера Бойко Борисов след протести срещу налаганите ограничения с бъдещия план за управление на екозоната. В същото време от Брюксел очакват от България да изпълни решението на Съда на Евросъюза и да намери най-подходящите мерки за опазване на местообитанията на дивите животни в района на нос Калиакра.\r\n\tВАП се е сезирала по публикации в медиите и е поискала от екоминистерството копия от административната преписка по издаване на посочената заповед и от документацията за защитена зона \"Комплекс Калиакра\", включително и относно начина на създаването на картен материал и координатен регистър на границата на защитената зона,  от прокуратурата в понеделник.\r\n\tЗадействането на прокуратурата идва след призив на сдружението \"Да спасим Крайморска Добруджа\", инициатор на протестите срещу екозоната, което по-рано през деня обяви също така, че отказва да се включи в насрочената за вторник дискусия в търсене на решение на проблема.\r\n\tОт държавното обвинение посочват, че след като се запознаят с документите ще решат какво да предприемат по случая с \"въведената забрана за разораване, залесяване и създаване на трайни насаждения на територията, плодови и зеленчукови култури, зърнено-бобови култури, листно-стъблени зеленчукови култури, кореноплодни зеленчукови култури, луковично-зеленчукови култури, маслодайни култури, влакнодайни култури, етерично-маслени култури, едногодишни или многогодишни фуражни култури на територията на защитена зона \"Комплекс Калиакра\" до обявяването ѝ за защитена зона, но за не повече от 2 години.\r\n\tМеждувременно от правителствената пресслужба съобщиха, че премиерът Бойко Борисов е обсъдил казуса със защитената територия с еврокомисаря по околната среда Кармену Вела.\n\n\r\n\tДвамата се обединили около позицията, че решението на Съда на Европейския съюз трябва да се изпълни като българските власти трябва да идентифицират подходящите мерки и начини, с които това да стане. По време на разговора е било подчертано, че европейското законодателство относно екомрежата НАТУРА 2000 не забранява икономически дейности, включително земеделие, и ще се търсят варианти как решението на Евросъда да бъде приложено, така че да не бъдат ощетени засегнатите от него хора в района на крайморска Добруджа.\r\n\tКармену Вела приветствал усилията на премиера да събере всички заинтересовани страни по случая в търсене на решение. Той бил поканен от Борисов на посещение в България да се запознае на място с мерките, които са взети за опазване на защитените територии.", "date": "2017.08.07", "title": "Прокурорска проверка на заповедта за новата екозона"}
{"url": "http://www.mediapool.bg/video-ot-pochivkata-na-putin-v-tuva-news267638.html", "text": "В понеделник Кремъл разпространи видео за тридневната почивка на руският президент Владимир Путин в южносибирската република Тува от 1 до 3 август.\r\n\tОще това видеото бе обещано от говорителя на Кремъл Дмитрий Песков, който го окачестви като \"уникално\".", "date": "2017.08.07", "title": "Видео от почивката на Путин в Тува"}
{"url": "http://www.mediapool.bg/udalzhen-raboten-den-na-stolichniya-bul-dondukov-za-da-svarshi-remontat-do-noemvri-news267639.html", "text": "Реконструкцията на столичния булевард \"Дондуков\" се извършва с удължено работно време, за да може ремонтът да приключи в график до края на октомври, заяви пред журналисти столичният кмет Йорданка Фандъкова, която в понеделник извърши проверка на строителните дейности. Тя обърна внимание на изпълнителите да осигуряват вода и почивка на работещите във високите температури.\r\n\tВ участъка между улиците \"Сердика\" и \"Раковски\" е положена нова пътна конструкция и се монтира релсовия път. От \"Сердика\" до \"Веслец\" е положена циментова стабилизация на пътната основа и се изпълнява паважна настилка. На обекта е и майсторът павьор Лако Лаков, който е работил през 50-те години на миналия век по изпълнението на улици и булеварди с паважна настилка в София, обясниха от Столичната община.\r\n\tОчаква се до средата на септември да приключи ремонтът от Министерския съвет до ул. \"Раковски\" и да се възстанови движението в този участък и да продължи работата до бул. \"Васил Левски\".\r\n\tВече е възстановено е движението по ул. \"Кракра\". \"Софийска вода\" работи в участъка от ул. \"Кракра\" до бул. \"Васил Левски\". Движението на трамвая ще е изцяло спряно след средата на август, за да може да се реконструират и трамвайните линии.\r\n\tПродължават и реконструкциите на бул.\"Прага\", ул. \"Монтевидео\", на стария мост \"Чавдар\", бул.\"Шипченски проход\" от ул. \"Иван Димитров - Куклата\" до бул. \"Асен Йорданов\" и бул. \"Асен Йорданов\" от бул. \"Цариградско шосе\" до кръстовището с бул. \"Шипченски проход\". Изпълнява се и реконструкция на трамвайния релсов път по бул. \"Овча купел\" от ул. \"Коломан\" до бул. \"Цар Борис III\", като се извършва и рехабилитация на пътните платна, допълниха от кметството.", "date": "2017.08.07", "title": "Удължен работен ден на столичния бул. \"Дондуков\", за да свърши ремонтът до ноември"}
{"url": "http://www.mediapool.bg/makron-shte-povdigne-vaprosa-za-evtinata-rabotna-raka-pri-obikolkata-si-v-iztochna-evropa-news267640.html", "text": "Френският президент Еманюел Макрон ще настоява при посещението си в Австрия, Румъния и България по-късно този месец за правила, които по-добре да защитават френските работници от нечестната, според тях, трудова конкуренция от Източна Европа, съобщи официален представител, цитиран от Ройтерс.\r\n\tМакрон се ангажира да вземе мерки срещу \"социалния дъмпинг\" във Франция, където компании наемат при по-ниско заплащане работници от по-бедните източноевропейски страни, като така застрашават работните места на французите.\r\n\tСтраните от ЕС са разделени по въпроса за правилата, според които например български шофьор на камион или литовски зидар могат да работят във Франция за ограничен период от време с източноевропейските си заплати, които обикновено са под минималния гарантиран праг в западноевропейските страни.\r\n\tПолша, Унгария, Словакия и Чехия заявяват, че трябва да имат право да се конкурират ценово, както западноевропейските страни се конкурират по качество на продуктите и ноу-хау, за да наваксат след десетилетията комунистическа стагнация.\r\n\tСпорът се оформя като един от най-трънливите въпроси пред блока, задълбочавайки разделението изток-запад сред страните членки, докато ЕС търси единство за Брекзита.\n\n\r\n\tОфициалният представител посочи, че Макрон ще иска по-строги правила за \"социалния дъмпинг\" при обиколката си от 23 до 25 август в Австрия, Румъния и България.\r\n\tПо думите на източник от президентството, цитиран от Франс прес, трите страни оказват сътрудничество, особено по въпроса за командированите служители, тема която френският президент ще засегне при всичките си срещи.\r\n\tВ австрийския град Залцбург на 23 август той се се срещне с австрийския канцлер Кристиан Керн, както и с премиерите на Чехия Бохуслав Соботка и на Словакия Роберт Фицо. На 24 август в Букурещ ще разговаря с президента Клаус Йоханис и премиера Михай Тудосе, след което ще пристигне във Варна, където ще се срещне с българския президент Румен Радев и с премиера Бойко Борисов.\r\n\tФренският официален представител определи посещението на Макрон като \"важен символ, тъй като това са страни, на които в миналото не е обърнато достатъчно внимание или са били пренебрегвани от Франция, или поне според тях е така.\"\r\n\tТой отбелязва, че същевременно Германия е инвестирала много в тези държави.\r\n\tЦялата обиколка цели подобряване на достъпа до Източна Европа, допълни източникът, цитиран от Франс прес.", "date": "2017.08.07", "title": "Макрон ще повдигне въпроса за евтината работна ръка при обиколката си в Източна Европа"}
{"url": "http://www.mediapool.bg/libiyskata-bregova-ohrana-e-varnala-nad-hilyada-migranti-otpravili-se-kam-evropa-news267641.html", "text": "Либийската брегова охрана е извадила от морето през последните няколко дни над хиляда мигранти, плаващи към Европа на дървени и надуваеми лодки, и ги е върнала в Либия. Това се казва в разпространено в понеделник съобщение на Международната организация по миграцията, цитирано от ДПА.\r\n\tПо нейни данни от петък до днес либийските морски граничари са спасили 1124 мигранти.\r\n\tПрез юли правителството на Италия започна военноморска операция за оказване на техническа и логистична помощ за бреговата охрана на Либия. Като част от операцията бе акцията тази сутрин край столицата Триполи за спасяването на 155 мигранти, вкл. 18 жени и 10 деца.\r\n\tСпоред италиански медии в Либия се съсредоточават мигранти от Мароко, Тунис, Алжир и Судан, както и от страните от Субсахарска Африка и Сирия. След свалянето на режима на Муамар Кадафи през 2011 г. бившата италианска колония Либия затъна в хаос и беззаконие, което способства за разцвета на бизнеса с трафик на мигранти към Европа, посочи ДПА.\r\n\tАгенцията приведе данни на агенцията на ООН за миграцията, според които от началото на тази година около 114 хиляди мигранти са акостирали в Южна Европа, главно в Италия. Почти всичките са отплавали от Либия.", "date": "2017.08.07", "title": "Либийската брегова охрана е върнала над хиляда мигранти, отправили се към Европа"}
{"url": "http://www.mediapool.bg/v-irak-e-ubit-edin-ot-predpolagaemite-organizatori-na-atentati-v-parizh-i-bryuksel-news267642.html", "text": "Един от предполагаемите организатори на терористичните нападения в Париж през 2015 и Брюксел през 2016 г. Тарик Джадаун, известен и като Абу Хамза ал Белжики, е бил убит в Ирак. Това съобщи белгийската телевизия Ер Те Ел - Те Ве И.\r\n\tСпоред телевизията Белжики, който е един от най-известните белгийски бойци в \"Ислямска държава\" (ИД), е загинал в сражение с иракската армия по време на офанзивата й за превземане на Мосул.\r\n\tБелгийският гражданин от марокански произход, живял в град Вервие, район Валония, е имал криминално досие. През 2014 г. той заминава за Сирия и се присъединява към ИД. Още същата година публикува във \"Фейсбук\" снимки, на които се вижда как изтезава пленници.\r\n\tПрез януари 2015 г. белгийски полицаи се натъкват на въоръжена съпротива при опит за рутинна проверка в апартамент във Вервие. Двамата обитатели са ликвидирани, след което в апартамента е открит оръжеен склад и материали със екстремистко съдържание.\r\n\tПървоначално е съобщено, че Джадаун е един от убитите в престрелката, но впоследствие това не се потвърждава.\n\n\r\n\tТогава властите в Белгия обявяват, че е ликвидирана терористична група. Но разследванията на атентатите в Париж и Брюксел установяват, че техните извършители и убитите във Вервие са били членове на една и съща организация. Името на Тарик Джадаун нееднократно е изниквало в хода на тези разследвания като един от поръчителите или организаторите на тези терористични нападения.\r\n\tПрез последните три години на няколко пъти в медиите са се появявали информации за смъртта на мароканеца с белгийски паспорт, позоваващи се на източници от ИД. После обаче тези информации са били опровергавани от появата на терориста в пропагандни материали на групировката.", "date": "2017.08.07", "title": "В Ирак е убит един от предполагаемите организатори на атентати в Париж и Брюксел"}
