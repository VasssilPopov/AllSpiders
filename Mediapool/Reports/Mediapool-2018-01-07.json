{"url": "http://www.mediapool.bg/tereza-mei-shte-obyavi-promeni-v-kabineta-si-news273951.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОчаква се британската премиерка Тереза Мей да извърши в понеделник промени в правителството след принудителната оставка на вицепремиера Деймиън Грийн малко преди Коледа, след като той призна, че е излъгал за откриването на порнографски снимки на компютъра му, предадоха Ройтерс и Франс прес.\r\n\t\"Оттеглянето на Деймиън Грийн преди Коледа означава, че трябва да се направят промени и ще ги направя\", заяви Мей пред БББС. Депутат от Лейбъристката партия увери АФП, че смяната на министри ще се състои утре. Говорител на правителството отказа да отрече таз информация.\r\n\tОчаква се основните членове на правителството, включително министрите на финансите, вътрешните и външните работи и за Брекзита да запазят функциите си. Възможно е министърът на здравеопазването Джереми Хънт да бъде повишен до вицепремиер, за да замени Грийн. Но много британски коментатори отбелязаха, че неговата номинация трябва да бъде забавена, предвид кризата, обхванала здравната система посред изключително суровата зима.\r\n\tВъзможно е да загубят постовете си министрите на образованието и икономиката, министърът без портфейл Патрик Маклохлин, който е и председател на Консервативната партия, както и лидерката на Камарата на общините, консерваторката Андреа Ледсъм.\r\n\tОчаква се Мей да издигне по-млади министри.", "date": "2018.01.07", "title": "Тереза Мей ще обяви промени в кабинета си"}
{"url": "http://www.mediapool.bg/mazh-be-ubit-a-zhena-ranena-pri-vzriv-krai-metrostantsiya-v-stokholm-news273943.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдин мъж загина, а жена беше ранена при експлозия в близост до вход на метрото в Стокхолм, съобщи полицията в шведската столица в неделя\r\n\t.\r\n\tЗасега остават неясни причините за взрива, избухнал около 11 ч. местно време (10 ч. по Гринуич) на площад близо до станция \"Ворби горд\", в южната част на града.\r\n\tПри експлозията е бил тежко ранен мъж на възраст 60 години, който ро-късно е починал, а жена на около 45 години е пострадала по-леко.\r\n\t\"Според свидетели мъжът вдигнал от земята предмет, който избухнал\", се казва в комюнике на полицията.\r\n\tСпоред властите експлозията не е свързана с тероризъм.\r\n\tШведските всекидневници с голям тираж \"Експресен“ и \"Афтонбладет“ твърдят, че експлозивното устройство било граната. Засега обаче е прекалено рано да се каже точно. Ще стане ясно след като бъдат огласени заключенията на сапьорите, посочи говорителят на стокхолмската полиция Ерик Олсон.", "date": "2018.01.07", "title": "Мъж бе убит, а жена ранена при взрив край метростанция в Стокхолм"}
{"url": "http://www.mediapool.bg/tsatsarov-e-globen-za-nepodadena-v-srok-imotna-deklaratsiya-news273934.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният прокурор Сотир Цацаров е глобен с 300 лв. заради  пред съдебния инспекторат, става ясно от сайта на институцията.\r\n\tШефът на държавното обвинение пропусна срока за подаване на декларациите, който изтече на 15 май. По закон магистратите, които не подадат в срок декларациите си, се наказват с глоба от 300 до 3000 лв., а когато нарушението е повторно - глобата е от 600 до 6000 лв.\r\n\tРазмерът на глобата се определя от главния съдебен инспектор Теодора Точкова. На Цацаров е наложена минималната санкция, а той не е обжалвал постановлението. Още 9 магистрати не са атакували в съда наказанията си за неподадена декларация и те вече са в сила. И останалите са глобени с 300 или 400 лв.\r\n\tПрез август стана ясно, че Националната агенция за приходите (НАП) и ДАНС проверяват председателя на Върховния касационен съд Лозан Панов, след като си подаде имуществената си декларация само пред съдебния инспекторат. От началото на 2016 г.  всички магистрати подават декларациите си само пред Инспектората към Висшия съдебен съвет, но това не важи за членовете на ВСС, които трябва да се отчитат и пред Сметната палатата.\r\n\tОще при установяването на пропуска беше ясно, че Лозан Панов задължително ще бъде предаден на НАП за данъчна проверка, а също и на ДАНС, както е по закон.\r\n\tОбичайно над 90% от случаите, подадени за проверка от Сметната палата на НАП, приключват със заключение, че няма данъчно нарушение и основание за ревизия.", "date": "2018.01.07", "title": "Цацаров е глобен за неподадена в срок имотна декларация"}
{"url": "http://www.mediapool.bg/borisov-shte-posrednichi-za-normalizirane-na-otnosheniyata-turtsiya-es-news273935.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПремиерът Бойко Борисов обеща на турския си колега Бинали Йълдъръм България да направи каквото може по време на своето председателство на Съвета на Европа за нормализиране на отношенията между Европейския съюз и Анкара \"такива, каквито бяха само преди няколко години“.Това той заяви при откриването в неделя на ремонтираната българска Желязна църква в Истанбул.\r\n\t\"Да, ние можем да посредничим, може да настояваме, защото само мирът и подобряването на отношенията с Турция на Европа дава решение на много въпроси. Забравихте Харманли - скоро бяхме там за бунтовете на бежанците. Сега има нулев натиск от година. Това не се постига лесно, не става с приказки и заклеймяване. Аз съм свършил моята работа, а това, че патриархът, владиците са тук и всички наши поклонници ще могат да идват да си запалят свещичка – това ще остане в историята“, каза Борисов при отварянето на обновената 120-годишна църква \"Св. Стефан“.\r\n\t\"И бизнес отношенията, и културните отношения, и най-вече сигурността и толерантността минават през подобряване на отношенията“, смята той.\r\n\tТова е действително голям ден, но и много добра инвестиция в бъдещето. Да покажем на цяла Европа, на християнския свят, че може да се подобрят отношенията с най-големия ни съсед. Колкото и да сме малки, ще се опитам да допринесем за това разбирателство, посочи още Бойко Борисов.\r\n\tЙълдъръм го поздрави за европредседателството и посочи, че \"по време на Вашето председателство започнаха да се появяват хубави послания от европейските ни приятели“. \"С ЕС и преди не сме имали проблеми, но нека днес изпратим посланието: \"Да сме толерантни“, каза още турският премиер.\n\n\r\n\t\"България винаги се е старала да има перфектни отношения и с християнския, и с мюсюлманския свят. Премиерът Йълдъръм ясно каза – бият се мюсюлмани с мюсюлмани, християни с мюсюлмани, тероризъм навсякъде, дори в най-големите европейски столици. Само заедно можем да го преборим, само заедно можем да бъдем ефективни, само при пълен обмен на информация“, заяви Борисов.\r\n\tПо думите му София и Истанбул са столици, в които етническата толерантност са пример за подражание. \"В София на един квадратен километър имаме християнски храм, джамия, католически храм и синагога и всички ние живеем в мир. Бих цитирал президента Ердоган, защото съм солидарен с казаното от него. Обикновено смесените общности или изселниците се ползват за натиск, конфликт. Ние имаме редкия шанс да направим така, че българските изселници, мюсюлманите в България да бъдат мост на приятелство, мост на сигурност, да гарантират сигурността, на етническата толерантност“, смята българският премиер.\r\n\t\"Някога трудно сме си представяли президентът на Турция, премиерът на Турция, вселенският патриарх, българският патриарх, българският мюфтия да сме заедно и то не за да спорим и да се мразим, а зад гърба ни да има единственият в света в момента такъв паметник на културата, такава прекрасна църква на Златния рог, нашата религия да бъде уважавана и всички ние, когато сме в Истанбул, да запалим свещичка“, коментира Бойко Борисов и  благодари на турската държава за направеното.\r\n\tЗа реставрацията на Желязната църква са вложени общо около 16 млн. турски лири (приблизително 3.5 млн. евро), от които България е дала 390 хил. евро.\r\n\t\"Турция е наш съсед. Това че на Златния рог има възстановен български храм \"Св. Стефан“, е прекрасно доказателство за добросъседство, разбирателство. Много е лесно да се говори и да се противопоставя, много е трудно да се гради мир. Европредседателството е за 6 месеца, а с Турция сме съседи от векове и за векове“, заяви още българският министър-председател.\r\n\t\"България в момента е председател на Европейския съвет и самото откриване на църквата \"Св. Стефан” е в един такъв момент и това е важно послание за международната общност. С това Истанбул всъщност показва, че различните религии и култури живеят заедно в този град и още веднъж показваме това на целия свят, заяви по-късно на среща с Борисов турският президент Реджеп Тайип Ердоган, цитиран от агенция БГНЕС.\r\n\tСъс стоманен скелет Желязната църква все още е единственият пример в света, тази църква е от 1898 г. и вече 120 години тя е на крака. Тя е храм за българската общност, но освен това дава принос и за красотата и богатството на Истанбул, посочи още турският президент.\r\n\tТой обаче напомни, че в България също има много джамии, които се нуждаят от ремонт.\r\n\t\"По време на Османската империя на територията на българската държава има редица исторически обекти, изградени от Османската империя в България тези обекти също имат нужда от реставрация. Ние знаем това и както при Желязната църква съхраняването на тази обща история може да бъде осъществено съвместно и заедно. С нашите български приятели ние осъществихме реставрацията на Желязната църква и с това сътрудничество се надяваме да реставрираме и историческите и религиозни паметници в България. В София има само една джамия, отворена за служба. За мен ще е удоволствие да открием и приключването на тази реставрация“, заяви Ердоган.\r\n\tТой припомни, че реставрацията на Желязната църква е започнала докато той е бил кмет на Истанбул през 2011 г.\r\n\t\"Вие сте свободни да изпълнявате своите религиозни убеждения и ние ще ви защитаваме и това е било разбирането на нашите деди. Имаме джамии, църкви, синагоги, всички те не само в Истанбул, а и на различни места в нашата страна съществуват. Нашите деди са проявявали чувствителност към толерантността и признаването на религиозните убеждения, имат своите фермани от Истанбул до Босна и има исторически доказателства за тях. Лошите спомени, които има от историята не би трябвало да хвърлят сянка върху надеждата и възможността да живеем заедно. Затова трябва да има обединение, това е нашето отношение към всичките религии, тоест в мнозинството трябва да има единство. Това е нашето разбиране и с него ние се стремим да поддържаме всичките храмове на всички религии в страната ни“, подчерта турският президент.\r\n\tБългарската желязна църква \"Св. Стефан” в Истанбул, е един от най-значимите български паметници на архитектурата и културата. Тя е осветена на 8 септември 1898 година от Екзарх Йосиф. Уникалната постройка от метал, проектирана от арменския архитект Ховсеп Азнавур, е била изработена в Австрия от металургичната фирма \"Вагнер\", а елементите на конструкцията са пренесени с железница и са тежали около 500 тона. Били са сглобени на място. Дължината на църквата е 32.50 метра, а ширината – 12.50 метра.", "date": "2018.01.07", "title": "Борисов ще посредничи за нормализиране на отношенията Турция-ЕС"}
{"url": "http://www.mediapool.bg/sblasak-na-tanker-i-korab-krai-shanhai-32-ma-sa-v-neizvestnost-news273944.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТридесет и двама души са в неизвестност, след като петролен танкер и товарен кораб са се сблъскали на китайското източно крайбрежие, в близост до Шанхай, предадоха световните агенции в неделя.\r\n\tИнцидентът е станал предишната вечер около 20 часа местно време. След удара танкерът, превозващ 136 т нефт от Иран за Южна Корея на ст60 млн. долара, се е запалил. Екипажът от 30 иранци и двама бангладешци е в неизвестност.\r\n\tДругият плавателен съд, китайски товарен кораб, не е пострадал сериозно и 21-членният му екипаж му е спасен.\r\n\tТанкерът обаче още гори, а лошото време и облаците дим пречат на спасителната акция, каза Мохамад Растат, директор на иранската пристанищна и корабоплавателна организация, цитиран от ББС.", "date": "2018.01.07", "title": "Сблъсък на танкер и кораб край Шанхай, 32-ма са в неизвестност"}
{"url": "http://www.mediapool.bg/serena-uilyams-otlozhi-vrashtaneto-si-na-korta-news273942.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканската тенисистка Серена Уилямс отложи своето завръщане на корта и ще пропусне Отровеното първенство на Австралия. Това съобщи тя на страницата на турнира Аустрелия Оупън в Туитър.\r\n\t\"Мога да участвам – но не искам просто да участвам, а да постигна нещо повече. Затова ме трябва още малко време“, каза Уилямс.\r\n\tТака 36-годишната американка, която на 1 септември 2017 г. роди, няма да може да защити миналогодишната си титла от турнира. Тогава на финала бременната Серена победи сестра си Винъс.\r\n\tБаща на момиченцето, кръстено Алексис Олипмия, е интернет предприемача Алексис Оганян, който е един от основателите на Reddit.\r\n\tСерена Уилямс е рекордьорка по победи в турнирите от серията на Големия шлем. Тя има 23 титли от Големия шлем, а освен таво четири пъти е печелила злато на Олимпийски игри.", "date": "2018.01.07", "title": "Серена Уилямс отложи връщането си на корта"}
{"url": "http://www.mediapool.bg/putin-posreshtna-ruskata-koleda-v-tsarkva-v-sankt-peterburg-news273940.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин посрещна настъпването на Коледа по стар стил в църква в Санкт Петебрубг, където е бил кръстен баща му, съобщиха от Кремъл в неделя.\r\n\tВ хода на Рожденственското богослужение той подарил на храма \"Симеон Богоприемец и Анна Пророчица“ икона от средата на  XIX век. Но двуредната икона в метален обков са изобразени светите пророци Илия, Симеон, Архангел Михаил и други светци.\r\n\tПрезидентът поздравил православните християни, всички граждани на Русия с празника и пожелал на вярващите да бъдат дарени с  радост и надежда, както и здраве, успех и благополучие.\r\n\tПутин си тръгнал от църквата около 1 часа.\r\n\tХрамът \"Симеон и Анна“ е построен през 1734 г. от императрица Анна в стил петровски барок с елементи от древноруската архитектура на мястото на селска църква от 1714 г., носеща имчето на Архангел Михаил.\r\n\tТова е една от най-старите православни църква в Санкт Петербург и е паметник на архитектурата. През 1938 г. тя е била закрита и в последствие разграбена, но през 1951-1954 г. е реставрирана. През 1980-те години е била музей, но през 1994 г. е била върната на Санкт-Петербургската епархия.\r\n\tПо традиция държавният глава празнува Рождество Христово в храм извън Москва. Коледната литургия в столицата започна в 23:00 часа местно време, като руският патриарх Кирил поздрави гражданите на страната с празника.\n\n\r\n\tЛитургии бяха отслужени във всички църкви и катедрали в Русия. Според православната традиция вярващите започват празненствата за Коледа в полунощ, след което на следващия ден се събират по домовете си и си разменят подаръци и коледни ястия.\r\n\tВ Русия Рождество Христово се отбелязва 13 дни след католическата Коледа. Руската, грузинската, сръбската, гръцката православни църкви, манастирите в Света гора на полуостров Атон и ортодоксални църкви в Йерусалим празнуват празника на 7 януари по стария Юлиански календар. В началото на ХХ век Руската православна църква решава да запази Юлианския календар, който изостава с почти две седмици от новия Григориански календар.", "date": "2018.01.07", "title": "Путин посрещна руската Коледа в църква в Санкт Петербург"}
{"url": "http://www.mediapool.bg/merkel-e-optimistka-za-stabilna-koalitsiya-news273939.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел заяви, че започва с оптимизъм предварителните преговори с Германската социалдемократическа партия (ГСДП) за съставяне на коалиционно правителство, предадоха Ройтерс и Франс прес в неделя.\r\n\t\"Започвам дискусиите с оптимизъм, макар че осъзнавам колко голяма работа ни чака\", заяви канцлерката на откриването на планираните петдневни сондажи между християндемократи, социалдемократи и баварския християнсоциален съюз, в които вече официално трябва да стане ясно има ли шанс да съставят коалиционно правителство.\r\n\t\"Мисля, че можем да го постигнем\", добави Меркел, но подчерта, че целта е формирането на стабилно правителство.\r\n\tЛидерът на ГСДП Мартин Шулц заяви, че неговата партия няма да поставя категорични предварителни условия.\r\n\tКонсервативният блок на Меркел и ГСДП трябва да решат до петък дали имат достатъчно допирни точки за започване на официални преговори за нова широка коалиция, подобна на тази, която управляваше Германия през последните четири години.\n\n\r\n\tХорст Зеехофер, лидер на Християнсоциалния съюз (ХСС) - баварският съюзник на партията на Меркел Християндемократически съюз (ХДС), заяви, че започва преговорите с добро настроение. Партиите трябва да постигнат споразумение, подчерта той. Според него най-късно до Великден Германия трябва да има правителство.\r\n\tПо 13 души от партия ще се съберат около кръглата маса в неделя. Сондажите ще се проведат в централата на ГСДП. След кратък разговор между тях на заседания ще се съберат и 15-те работни групи, които трябва да намерят пресечни точки в програмите на трите партии.\r\n\tОще в новогодишното си обръщение канцлерът Ангела Меркел обеща този път преговорите да са бързи и интензивни, но какъв ще е резултатъ им щес тане ясно в четвъртък.\r\n\tАко трите партии се разберат за коалиция, на извънреден конгрес на социалдемократите на 21 януари делегатите на партията трябва да дадат съгласие, за да може тя наистина да бъде сформирана.\r\n\tИзборите в Германия се проведоха на 24 септември. Досега страната никога не е оставала толкова дълго без правителство. Според 53% от германците и този път християндемократите и социалдемократите ще успеят да преодолеят различията си и да съставят кабинет.", "date": "2018.01.07", "title": "Меркел е оптимистка за стабилна коалиция"}
{"url": "http://www.mediapool.bg/nevizhdana-ot-1939-g-zhega-v-sidni-v-sasht-i-kanada-stud-ot-minus-40-50-gradusa-news273946.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстралийският град Сидни преживя в неделя един от най-горещите дни на лятото в южното полукълбо след като жегата достигна невижданата от 1939 година температура от 47.8 градуса по Целзий. В САЩ и Канада пък термометрите показваха рекордни студове от минус 40-50 градуса.\r\n\tЗаради непоносимата жега участниците в Откритото първенство на Австралия, които бяха на кортовете в 10 часа, когато живакът удари 40 градуса, бяха отзовани в съблекалните.\r\n\tПреди това френската тенисистка Кристина Младенович се отказа по средата на мача си с австралийката Елън Перез заради горещината.\r\n\t\"43 градуса, но вероятно 50 градуса на корта, когато започнахме. Съжалявам за феновете. За пръв път се отказвам от мач\", извини се Младенович.\r\n\tФотографите и журналистите, отразяващи турнира, се опитваха да се спасят от слънчевите лъчи с шапки.\r\n\tПрез миналото лято (декември 2016 – февруари 2017) Австралия отбеляза 200 метеорологични екстремни ситуации: страшни жеги, горски пожари и наводнения. Според климатолозите климатичната промяна е предизвикала покачване на температурите и на сушата, и в морето.\r\n\tСъщевременно в САЩ и Канада зимата добива бедствени измерения. На места в северните части са измерени температури до минус 40 градуса в Щатите и минус 50 в Канада, а усещането е като за минус 60.\r\n\tВластите предупреждават, че само 10 минути на открито могат да доведат до измръзване и съветват всички да си стоят у дома.\r\n\tЗаради снега и студа са отменени хиляди вътрешни полети, а на места няма ток.\r\n\tСтуденото време създаде проблеми за пътуващите през големите летища в САЩ, особено тези в Ню Йорк и Бостън. Около 33 процента от полетите на летище \"Кенеди\" и 26 процента от тези на летище \"Логан\" имаха закъснения. Близо 500 полета в цялата страна бяха отменени, а 3000 бяха със закъснение.\r\n\tСпоред националната метеорологична служба в неделната нощ може да има рекордно ниски температури от южния щат Северна Каролина до региона Нова Англия на север.\r\n\tТемпературите от Северна Пенсилвания до Мейн може да паднат под -36 градуса по Целзий.\r\n\tНадежда за повишаване на температурите метеоролозите възлагат за началото на следващата седмица.", "date": "2018.01.07", "title": "Невиждана от 1939 г. жега в Сидни, в САЩ и Канада студ от минус 40-50 градуса"}
{"url": "http://www.mediapool.bg/bsp-obyavi-che-nyama-da-si-zatvarya-ochite-zaradi-evropredsedatelstvoto-news273948.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 17 януари мотивите за вот на недоверие към правителството ще бъдат внесени в парламента, заяви зам.-председателят на БСП Деница Златева и декларира, че европредседателството не може да бъде повод опозицията да си затваря очите за случващото се в държавата ни в политически план”.\r\n\tТемата за корупцията е изключително чувствителна, което се потвърждава и от факта, че през последните 10 дни в много западни медии излизат статии за страната ни, които никак не са приятни, коментира тя пред бТВ в неделя.\r\n\t\"Усещането за корупция е във висшите етажи на властта, както и в местната власт - там, където има сериозен финансов ресурс. Пример за това е санирането, както и обществените поръчки в други сектори”, каза Златева.\r\n\t\"В новото антикорупционно законодателство се събират няколко звена, което събиране няма да бъде ефективно. За нас е важно да се намери онзи орган, механизъм, който да доведе до резултати, до осъдителни присъди”, каза зам.-шефът на левицата.\r\n\tТя коментира и споровете около предстоящото в парламента гласуване на Истанбулската конвенция, която се обявява срещу насилието.\r\n\t\"Темата за борбата срещу насилието над жени е водеща за левицата. През всичките тези години, чрез женското обединение, чрез партията и младежкото ни обединение, сме били инициатори на редица кампании срещу насилието над жените”, каза Деница Златева. Тя обясни, че темата е породила сериозна полемика в обществото.\r\n\t\"Ние не сме против мерките за борба с насилието над жените, а за начина, по-който Истанбулската конвенция беше обсъждана или необсъждана публично и внесена в парламента за ратификация”, заяви Златева.\r\n\tПо думите й в документа има текстове, които пораждат притеснения, спорове в обществото.\r\n\t\"Предлагаме на този етап конвенцията да не да бъде внесена за ратификация. Но ние ще подкрепим, ще участваме в подготовката на тези промени в законите, които ще гарантират ефективни механизми за борба с насилието срещу жените”, каза още Златева., цитирана от пресцентъра на БСП в неделя.", "date": "2018.01.07", "title": "БСП обяви, че няма да си затваря очите заради европредседателството"}
{"url": "http://www.mediapool.bg/obvineniyat-za-shestornoto-ubiystvo-se-zastrelyal-v-glavata-news273937.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТялото на издирвания за шесторното убийство, извършено в Нови Искър в новогодишната нощ, е било открито в неделя около 14 часа при претърсване на изоставена къща в района на Луково. Селото в последните дни буквално беше под обсадата на полиция, спец части, военни командоси и следови кучета в търсене на посочения от МВР \"категорично\" като извършител на касапницата Росен Ангелов. В съботната нощ той е бил търсен неуспешно с термокамери в района,\r\n\tТрупът в крайна сметка бил открит в една от стаите на къщата. Мъртвецът, който отговарял на описанието на Ангелов, бил намерен с огнестрелна рана в областта на слепоочието и с пистолет в ръката, съобщи на извънреден брифинг главният секретар на МВР Младен Маринов. Това дава основания на полицията да смята, че заподозреният се е самоубил, но тепърва ще се извършат експертизи. Аутопсия на тялото трябва да посочи часа на смъртта и да потвърди самоличността на Ангелов. Не е ясно и далиоръжието в ръката на самоубилия се е същото, с което са извършени шестте убийства в Нови Искър.\r\n\tТялото е било намерено, след като в рамките на акцията по издирването на считания за въоръжени и опасен бивш затворник започнало претърсването на всички сгради в района на село Луково. На 4 януари, когато Ангелов бе обявен за издирване, в селото бе извършена операция в къща, за която се е считало, че той е живеел, докато полицията го издирвала в последните осем години, за да го вкара в затвора за излежаване на присъда за блудство с малолетно момиче. Сексуалното посегателство тогава също било извършено в Луково, където се оказа, че в последните години живеел спокойно 56-годишният Ангелов. Според последната информация на МВР той е работил като общ работник в автосервиз и в железария, но не е имал трайна месторабота.\r\n\t56-годишният Росен Ангелов се сочи като доказан с ДНК-експертизи и други доказателства от местопрестъпленията за извършител на убийствата на  считаната за негова любовница Кети Кюхова, съпруга й Николай Юнаков и неговия син от първи брак Георги, дъщерята на Кети – Нанси, от предходен брак, и нейния приятел Боби, както и майката на Кети. Според полицията Кети е била убита първа, а трупът и е закаран със семейния автомобил до гориста местност край Нови Искър и изхвърлен в кладенец. Часове по-късно неясно защо убиецът се е върнал в дома на семейството и изпозастрелял петимата, включително кучето, с по няколко куршума.\r\n\tТруповете бяха открити на 2 януари вечерта, след като приятели на Нанси и Боби отишли да ги търсят след празниците, а братът на Юнаков подал сигнал, че не може да се свърже с Николай.\r\n\tМакар да е открит трупа на предполагаемия убиец разследването по случая с шесторното убийство продължава.\r\n\tТри-четири сигнала са били постъпвали през годините за обвинения задочно Ангелов. Те сигнали са били проверявани от съответните структури на МВР, но без резултат, каза председателят на парламентарната група на ГЕРБ и бивш вътрешен министър Цветан Цветанов пред бТВ по-рано през деня в неделя.\r\n\tТой цитира и статистика за хора, които се укриват от властите.\r\n\t\"Около 1100 са тези, които имат присъди, около 600 са тези, които са обявени за задържане под стража. Във всички тези случаи се разчита на информацията, която постъпва, на активната роля, която имат всички представители на местната власт в отдалечените населени места, и на районните инспектори”, каза Цветанов.\r\n\tВсички структури на МВР издирват тези лица, но когато се получи информация за дадени сигнали, веднага се проверяват. За Росен Ангелов те са били безуспешни, защото информацията не е била потвърдена, допълни той.\r\n\tПо думите му трябва да се предприемат организационни мерки – всички институции да свършат своята работа и да има по-добра координация помежду им.\r\n\tНе трябва винаги да прехвърляме отговорността на законодателството, защото и към настоящия момент имаме достатъчно механизми, с които можем да се справим, отбеляза Цветанов.\r\n\tКъм настоящия момент разследващите са категорични, че Ангелов е извършителят на шестте убийства на база експертизите и всички събрани веществени доказателства, каза още бившият вътрешен министър.\r\n\tСлед като е открит трупът на Ангелов, спец частите, военните и полицаите ще бъдат оттеглени от района на Луково, съобщи още Младен Маринов.", "date": "2018.01.07", "title": "Обвиненият за шесторното убийство се застрелял в главата"}
{"url": "http://www.mediapool.bg/nik-kirios-specheli-titlata-v-brizbein-news273941.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАвстралиецът Ник Кириос спечели турнира по тенис в Бризбейн с награден фонд 468 910 долара и стартира 2018 г. с  първата си титла на родна земя.\r\n\tНа Кириос, който детронира на полуфинала миналогодишния победител Григор Димитров,  победи американеца Райън Харисън с 6:4, 6:2 за точно 74 минути игра.\r\n\tТова е четвъртата титла за 21-ия в световната ранглиста, който прибави купата към тези от миналата година, спечелени в Токио, Атланта и Марсилия.\r\n\tКакто и в полуфинала срещу Димитров, австралиецът заложи на мощен сервис, който му донесе голям успех. Този път Кириос вкара 17 аса и допусна едва една двойна грешка.\r\n\tХарисън, 47-и в света, беше пробит четири пъти. Той затвърди тенденцията да играе много трудно срещу Кириос и все още няма дори спечелен сет срещу него. До момента двамата се бяха срещали два пъти. Победата на Кириос ще го изкачи и до номер 17 в света.\r\n\tАвстралиецът обаче за пореден път демонстрира лош нрав и не спря да спори със съдиите. В първия сет той поиска медицински таймаут заради проблем с коляното, но не му беше разрешено да се прибере в съблекалните, пише сайтът \"Дневник\".\r\n\tСлед това в паузата межу сетовете Райън Харисън напусна корта, а Кириос продължи да спори със съдията на стола, претендирайки, че чака прекалено дълго. Дори след като получи отговор, че \"прибирането на Харисън е наложително\", Кириос не смечки тона си.\r\n\t\"Много съм доволен, благодаря за страхотната подкрепа. Наистина обичам да играя пред вас, макар понякога да си мисля, че не изглежда точно така\", обърна се към публиката в Бризбейн след двубоя Кириос.\r\n\tТитлата при дамите спечели украйнката Елина Свитолина. Тя се наложи в два сета над Александра Санович от Беларус 6:2, 6:1. При двойките титлите отидоха при Хенри Континент и Джон Пиърс, и Кики Бертенс и Деми Шурс.", "date": "2018.01.07", "title": "Ник Кириос спечели титлата в Бризбейн"}
{"url": "http://www.mediapool.bg/mitove-zabludi-i-radikalizam-za-ski-zonata-v-bansko-news273936.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦялата история около Пирин е изпълнена с толкова много митове, заблуди и неверни твърдения, разпространявани от радикалните крила на двете спорещи страни, че не мога да се въздържа от един дългичък пост, който адресира най-изявените сред тях. Дефицитът на разумно говорене по темата е ужасяващ, а през него минава единственият път към намиране на работещи решения.\r\n\t1. Не, няма как България да стане като Швейцария или Австрия. Нямаме географията, парите, традициите, пазарите. Но спокойно може да бъде номер 1 ски-дестинация на Балканите с модерни и добре развити Банско, Боровец, Пампорово, Витоша и още няколко по-малки курорта.\r\n\t2. Не, няма как 48% от Национален парк Пирин да бъдат застроени. Първо, физически не е възможно. Второ, икономически няма смисъл. Трето, дори един хотел няма как да бъде построен в границите на парка, защото законът изрично го забранява и никой план не може да отхвърли тази забрана.\r\n\t3. Не, не може бъдещето на Национален парк Пирин да бъде решавано с местен референдум. Защото е собственост на държавата, тоест на всички нас. Точно толкова неадекватни бяха и местните референдуми за ползване на държавни подземни богатства като в Трън и Генерал Тошево.\r\n\t4. Не, не може да продължаваме с нахлуването на авто-трафик в рамките на Пирин и Витоша. И на двете места се създават все по-често ужасяващи ситуации, както през лятото, така и през зимата. Лифтовете са единствената смислена алтернатива.\r\n\t5. Не, обикалящите Пирин през лятото – масата от протестиращи днес – не сме светци. Летният планински туризъм има голямо и бързо растящо въздействие върху природата. Всъщност, точно тогава хиляди хора ежедневно се навираме в най-задънените кътчета на планината , включително в резерватите. Ерозията на пътеките, боклуците, изпражненията, нарушаването на спокойствието на животните растат с ежедневната ни поява навсякъде. За разлика от това, зимната лудница на Шилигарника е свръх-концентрирана и управляема.\r\n\t6. Не, не може да продължаваме с мизерията, недостига на леглова база и неадекватното управление на отпадъците в хижите. През летните уикенди Вихрен и Тевно езеро се превръщат в екологични кошмари. Нужна е напълно нова концепция за управление на хижите и инвестиции. Веднага.\r\n\t7. Не, няма как България да има силно развити ски-курорти и сериозна част от пистите да не са в защитени територии или зони – практически всички високи планини в България са или национални или природни паркове или поне в Натура. Тоест, без компромиси няма да минем.\r\n\t8. Не, не може да се твърди, че концесията на ски-зона Банско е „неуспешна“. Фактите са много прости: Банско се превърна в дестинация от световна величина за едно десетилетие. Има работа, хора, доходи, възможности и бъдеще, каквито 99% от планинските общини у нас нямат. В края на краищата това е основната цел на концесионирането. А природата на Пирин е в по-добро състояние от края на 90-те, когато срещата с дива коза беше уникално събитие. Днес са стотици и навсякъде. А това е само един пример.\r\n\t9. Не, не е вярно, че ските били осъдени на смърт в България заради глобалното затопляне. Да, дължината на ски-сезона се изменя в отделните години и локации, но 90% си остава между 3 и 5 месеца, а тенденцията в снеговалежите е по-скоро положителна. А и технологиите за създаване и задържане на изкуствен сняг са все по-ефективни.\r\n\t10. Не, не може да наказваш хората, заради неадекватното поведение на управляващите – а Витоша-ски прави точно това като често не пуска лифтовете и не инвестира нищо в модернизацията им. Това е самоубийствено.\r\n\t11. Не, няма как една планинска община да се развие силно икономически на база туризъм, ако няма ски-зона. Просто ските са най-масовият и високо платен планински туризъм. Всичко друго може да бъде добра добавка, но – колкото и да не ми харесва – основен мотор са ски-зоните. Не сме Хималаите, Килиманджаро или Коста Рика!\r\n\t12. Не, няма как в рамките на една концесия да има конкуренция. Смисълът на концесията е някой да направи огромна инвестиция в ресурс, който държавата иска, но не може адекватно да оползотвори. А а възвръщаемост може да има само ако този някой има локален монопол върху ползите от инвестицията. В този смисъл, призивите за създаване на конкуренция в една ски-зона просто отразяват икономическо невежество.\r\n\t13. Не, не искам да виждам значима конкуренция на Банско в Пирин. Защото това означава ски-зони като Добринище или Предела да се концесионират и развият – тоест да падне наистина сериозна сеч и експанзия на писти, лифтове и прочие. Не, благодаря!\r\n\t14. Не, Витоша не може да бъде третирана като резерват или национален парк, защото е де-факто крайградски парк на София. Витоша има нужда от инвестиция и развитие както на ски-зоната, така и на всякаква инфраструктура за масов планински туризъм – лифтове, паркинги, атракции, ресторанти. Така София ще може пълноценно да използва евтините полети до Европа и да стане силна дестинация.\r\n\t15. Не, тезата „Цеко държи Витоша недоразвита, за да ходят хората в Банско!“ не е адекватна. Ако някой печели от липсата на условия за ски на Витоша, това е Боровец. Няма да обяснявам защо.\r\n\t16. Не, не мисля, че чужди курорти плащат на т.нар. природозащитници да спъват развитието на ските в България. Тези хора си имат красива утопия, която си защитават. И точно това ги прави едновременно непобедими, неразумни и неспособни на смислен диалог.\r\n\t17. Не, няма значение кой е собственик на тази или онази фирма или банка стига с дейността си въпросната фирма да носи нетни ползи за устойчивото развитие на един регион. В контекста на икономическото състояние на планинските общини в България това означава да има преди всичко доходи и работа без да има поголовна сеч и унищожаване на природата. А в Банско се случва точно това. Прирастът на горите в и около парка, откакто има развита ски-зона, е значителен. Обаче…\r\n\t18. Не, през 21 век не можеш да очакваш, че ще управляваш обществено значима концесия като тези на Пирин и Витоша и няма да си абсолютно прозрачен. Поведението на Юлен от типа „Ми, аз пък няма да си кажа кой съм, щото законът не ме задължава!“ е неадекватно и стои в основата на общественото н едоверие към тях. А това е само върхът на айсберга. Те трябва да разберат, че само тотална прозрачност на отношенията им с държавата и общината може да промени отношението на гражданите.\r\n\t19. Не, не мисля, че планинските бегачи имаме правото да ограничим достъпа до високите планини за „кекавите“, „мързеливите“, „незаслужилите с пот“ да се насладят на красотата им. Поне няколко обекта трябва да са лесно достъпни и най-чистият начин за това безспорно е лифтът.\r\n\t20. Не, в България много отдавна няма „девствена природа“ . Не можем да се държим все едно парковете ни са като Галапагос и Серенгети. Ресурсите им изискват активно управление с максимално оползотворяване на услугата „преживяване на запазена природа“. А ски-туризмът може да се случва успоредно с това. Иначе местните винаги ще търсят начини да преживяват от преки ползвания – сеч, лов, бране, хидроенергия. Резултатът няма да ни хареса.\r\n\t21. Не, няма адекватно дългосрочно решение за бъдещето на Пирин, Витоша и ските в България в рамките на съществуващото законодателство. Искат се промени, които да отразяват реалността и нуждите на всички заинтересовани страни.\r\n\t22. Не, няма как да запазим природата на националните и природните ни паркове, докато я държим извън реалната икономика. Няма ли механизъм за монетаризиране (като входни такси например) на удоволствието, което получаваме от преживяването във високата планина, то ще си остане неизползваемо за икономическите субекти. В условията на пазарна икономика, всички други начини на ползване на ресурса на планината ще бъдат предпочитани и съответно сблъсъците ще бъдат ежедневие.", "date": "2018.01.07", "title": "Митове, заблуди и радикализъм за ски зоната в Банско"}
{"url": "http://www.mediapool.bg/chastna-firma-shte-tarsi-bezsledno-izcheznaliya-predi-chetiri-godini-malaiziyski-samolet-news273949.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на Малайзия съобщи, че е дало разрешение на частна компания да продължи издирването на останките от полет MH370, повече от четири години след като самолетът, който трябваше да осъществи връзка между Куала Лумпур и Пекин, изчезна безследно, предаде ДПА, цитирана от БТА в неделя.\r\n\tМинистърът на транспорта Лиоу Тионг Лай каза, че кабинетът е одобрил предложението на американската компания \"Оушън инфинити\" да издирва самолета.\r\n\tТя ще претърси зона от 25 000 квадратни километра край бреговете на Австралия, където според експерти може да се е разбил самолетът, и ще получи пари за работата си, само ако го намери.\r\n\tМалайзия, Китай и Австралия извършиха най-дългото в историята на авиацията издирване - 1046 дни - но през януари 2017 г. прекратиха безплодните си опити да намерят летателния апарат.\r\n\tПредполагаеми отломки от самолета бяха изхвърлени на о-в Реюнион и на източния бряг на Африка, но досега само за две от тях бе потвърдено, че са от Боинг 777, който изчезна на 8 март 2014 г. с 239 души на борда.", "date": "2018.01.07", "title": "Частна фирма ще търси безследно изчезналия преди четири години малайзийски самолет"}
{"url": "http://www.mediapool.bg/borbata-sas-seks-tormoza-shte-dominira-zlatnite-globusi-dovechera-news273947.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСезонът на филмовите награди се открива с церемонията по връчването на Златните глобуси вечерта в неделя, която е първата след разразилия се в Холивуд секс скандал с влиятелния кино продуцент Харви Уайстийн. Гала вечерята ще бъде доминирана от темата, тъй като се очаква звезди от киното и телевизията да минат по червения килим, облечени в черно в знак на протест срещу секс насилието, както и повечето от речите да са посветени на темата, пише ББС.\r\n\tЧаст от номинираните за наградите Златен глобус актриси станаха част от обявеното в началото на годината движение за борба срещу секс насилието \"Таймс ъп\" – Времето изтече.\r\n\tДомакинът и водещ на церемонията Сет Майерс също ще посвети откриващия събитието монолог на темата. Американският комедиант каза пред \"Холивуд Рипортърс\", че е говорил с жените в семейството му и със съпругата си как точно да адресира към публиката темата. \"Всички се съгласихме, че това е възможност да можем да кажем неща, които не бяхме способни да видим преди това\", каза Майерс.\r\n\tФантастичният хорър \"Формата на водата\" на режисьора Гийермо дел Торо води в номинациите за Златен глобус. Филмът, който взе наградата \"Златен лъв\" във Венеция, ще се състезава в седем категории, сред които за най-добър филм, режисура, най-добра актриса (Сали Хокинс), поддържаща мъжка роля (Ричард Дженкинс) и поддържаща женска роля (Октавия Спенсър).\r\n\tСледващ по номинации, но в тв категориите е \"Големите малки лъжи\".\r\n\t\"Вестник на властта\" - филмът за \"Вашингтон поуст\" на Стивън Спилбърг, военният \"Дюнкерк\" на Кристофър Нолан, \"Три билборда извън града\" на Мартин Макдона и \"Призови ме с твоето име\" са останалите номинациите в категорията драма.\r\n\tВ категорията за мюзикъл/комедия са номинирани филмите \"Катастрофалният артист\", \"Бягай!\", \"Най-великият шоумен\", \"Лейди Бърд\" и \"Аз, Тоня\" (I, Tonya), който разказва за живота на фигуристката Тоня Хардинг.\r\n\tЗа ролите си във \"Вестник на властта\" в категориите за най-добра мъжка и женска роля са номинирани Том Ханкс и Мерил Стрийп. Ханкс ще се състезава с Даниел Дей Луис (Phantom Thread), Дензъл Уошингтън в \"Roman J. Israel\", Тимъти Чаламет от \"Назови ме с твоето име\", както и с Гари Олдман в \"Чърчил\".\r\n\tПри драматичните актриси, освен Мерил Стрийп, номинирани са Мишел Уилямс за \"Всички пари на света\", Джесика Частейн за \"Играта на Моли\", Сали Хокинкс, както и Франсис Макдормънд за \"Три билборда извън града\".\r\n\tКристофър Плъмър, който замени изхвърления от сериала \"Къща от карти\" Кевин Спейси заради сигнали за секс насилие, е сред номинираните за най-добър поддържащ актьор във филма на Ридли Скот \"Всичките пари на света\". Негови опоненти в категорията ще са Уилям Дефо за \"Проектът Флорида\", Арми Хамър за \"Призови ме с твоето име\", Ричард Дженкинс за \"Формата на водата\" и Сам Рокуел за \"Три билборда извън града\"\r\n\tБританските кино легенди Хелън Мирън и Джуди Денч ще се надпреварват за най-добра женска рола във филмите \"Търсач на празници\" и \"Довереникът на кралицата. Техни конкуренти ще са Марго Роби за \"Аз, Тоня\", Сирша Ронан за \"Лейди Бърд\" и\r\n\tЕма Стоун за \"Битката между половете\".\r\n\tНикол Кидман и Рийз Уидърспуун са номинирани за ролите им с \"Големите малки лъжи. Родърт де Ниро ще се надпреварва с участието си \"Магьосникът на лъжите\" с Джъд Лоу и ролята му в \"Младия папа\", както и с Джефри Ръш и играта му в \"Гения\".\r\n\tНаградите Златен глобус, които се връчват от Чуждестранната асоциация на журналистите, се приемат като ориентир за филмите и актьорите, които може да бъдат отличени с Оскари от Американската Киноакадемия. Тази година церемонията ще е на 4 март.", "date": "2018.01.07", "title": "Борбата със секс тормоза ще доминира Златните глобуси довечера"}
{"url": "http://www.mediapool.bg/izborite-v-kuba-shte-sa-na-11-mart-news273945.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКубинският Държавен съвет реши общите избори на острова да се състоят на 11 март, а на 19 април ще бъде избран нов президент, който да замени оттеглящия се от поста Раул Кастро, предаде Франс прес.\r\n\tНа общите избори ще бъдат определени членовете на провинциалните органи за самоуправление, както и депутатите от Националното събрание на народната власт. По традиция изборите се провеждат през февруари на всеки пет години. Тази година те бяха отложени за март от Националното събрание заради щетите, причинени през септември при преминаването на урагана Ирма, който причини смъртта на 10 души.\r\n\tПървото заседание на парламента ще се състои на 19 април. Депутатите ще изберат от своите редици 31 членове на Държавния съвет. На свой ред те ще определят председателя на съвета, който ще замени брата на Фидел Кастро - Раул Кастро, служил вече два петгодишни мандата.\r\n\tКубинската комунистическа партия не определя кандидатите, но следи избирателния процес, припомня АФП.\r\n\tЗа най-вероятен наследник на Раул Кастро се смята първия заместник-председател на Държавния съвет Мигел Диас-Канел, отбелязва ТАСС.\r\n\tПраво да гласуват имат навършилите 16-годишна възраст.", "date": "2018.01.07", "title": "Изборите в Куба ще са на 11 март"}
{"url": "http://www.mediapool.bg/apetitni-imoti-na-ktb-vze-firma-svarzvana-s-peevski-news273950.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПет етажа и два етажа от подземните паркинги на 12-етажната бизнес сграда на столичния бул. \"Цар Борис ІІІ\", които бяха част от активите на фалиралата \"Корпоративна търговска банка\" (КТБ), вече са собственост на фирма, свързвана с депутата от ДПС Делян Пеевски. Това сочи справка в Имотния регистър, според която сделките са извършени на 19 декември 2017 г.\r\n\tТехен собственик вече е създадената в края на септември 2017 г. фирма \"Дипи Инвестмънт\", която е на фирмата \"Дипи\" на Добрин Иванов, който управлява и новата фирма с капитал от 500 лв.\r\n\t\"Дипи\" нашумя покрай опита на държавата да придобие русенския военен завод \"Дунарит\" – част от бизнес империята на бившия мажоритарен акционер в КТБ Цветан Василев, за която има сключена сделка за покупка от оръжейния бизнесмен Емилиян Гебрев и неговата фирма \"Емко\". Министерството на икономиката искаше да влезе в \"Дунарит\" на базата на цесия по взет от дружеството кредит от КТБ, чийто последен собственик беше именно \"Дипи\". Фирмата на Добрин Иванов беше купила цесията за над 40 млн. лв. дълг от свързваната с Пеевски офшорка \"Виафот\" и я беше продала на синдиците на КТБ, които пък на свой ред я бяха продали на \"Държавната консолидационна компания\" (ДКК), чийто принципал е икономическото министерство. То смяташе да придобие военния завод като изиска плащането на дълга, но , а след поредица от стачки на работниците на \"Емко\" заради отнетия й лиценз в рамките на държавната атака за придобиване на \"Дунарит\" проблемите засега са решени.\r\n\t\"Дипи\" продаде на синдиците на КТБ цесията на \"Дунарит\" срещу неназовани тогава активи на фалиралата банка, които са били предлагане на търгове, но към тях не е имало интерес. Очевидно част от договорката се изпълнява с тези етажи и паркинги от бизнес сградата, която вече е излизала за публична продан през март 2017 г. с начална тръжна цена от 20.2 млн. лв. Срокът за участие на кандидат-купувачи обаче е едва три дни и така и не се явява желаещ да се включи в наддаването като внесе депозит за 2 млн. лв.\r\n\tТъй като в договора на фирмата на Добрин Иванов с \"Виафот\" е записано, че придобитата цесия на \"Дунарит\" може да се плати с бъдещи активи на \"Дипи\", най-вероятният нов собственик на част от бизнес сградата ще е именно \"Виафот\".", "date": "2018.01.07", "title": "Апетитни имоти на КТБ взе фирма, свързвана с Пеевски"}
{"url": "http://www.mediapool.bg/iran-obyavi-protestite-za-potusheni-no-shefat-na-tsru-ne-schita-taka-news273938.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМакар  Иранската революционна гвардия да заяви в неделя, че народът и силите за сигурност на страната са потушили антиправителстевите протести, директорът на ЦРУ Майкъл Помпео смята, че не бива да се считат за приключили демонстрациите срещу властта в Техеран.  \r\n\tВ интервю за телевизия \"Фокс нюз\" заяви, че иранският режим и заплашен от насилие. Според него в ислямската република властва \"теократичен режим, обърнат към миналото\". Той упрекна представителите на светското и духовното управление на страната в нееднократно потушаване на масови протести на иранците в миналото.\r\n\t\"Очаквам иранците да продължат с метежите против властта\", предупреди шефът на ЦРУ. Според него не са приключили протестите, за които категорично да отрече да стои ЦРУ, както твърди Техеран.\r\n\t\"Всичко е дело на иранския народ, той започна и продължава това, търсейки по-благоприятни условия за живот и освобождаване от теократичния режим\", каза Попмео.\r\n\tСпоред неговите думи американският президент Доналд Тръмп подкрепя иранския народ и иска той да има право на глас (при вземане на важни решения). Помпео каза, че между САЩ и основните му партньори в Европа няма разногласия по повод акциите в Иран.\r\n\tИранската революционна армия съобщи още, че от ареста са били пуснати повечето граждани, които са били увлечени в безредиците.\r\n\tВ изявление, публикувано от агенция Сепахнюз, гвардията твърди, че всички безредици, създадени от чужди врагове като Съединените щати, Израел и Саудитска Арабия, са били победени, предаде Ройтерс в неделя.\r\n\tИранският парламент се събра на закрито заседание, за да обсъди седмицата, белязана от анти-правителствени демонстрации - най-масови в страната след спорното преизбиране на Махмуд Ахмадинеджад през 2009 г. 22 души загинаха, а над 1 000 бяха ранени по време на демонстрациите срещу корупцията и тежката икономическа ситуация в Иран. Агенция Ройтерс цитира свои източници, според които протестите срещу управляващите са стихнали, след разполагането на отряди на революционната гвардия в повечето големи градове.\r\n\tАдвокат на бившия президент на страната Махмуд Ахмадинеджад опроверга появило се съобщение за ареста му, заради негови изявления на антиправителствените протести, които в Техеран смятат за призив към \"разпалване на безредици\". Според вестник \"Ал Кудс ал Араби\" задържането на Ахмадинеджад станало с одобрението на върховния лидер на Ислямската република аятолах Али Хаменей по време на визита в град Шираз, предаде руската агенция ТАСС.\r\n\tВ реч пред демонстранти в южния ирански град Бушер миналия четвъртък бившият президент заявил, че \"някои от чиновниците живеят далеч от проблемите на хората и не знаят нищо за реалната ситуация в обществото\", пише вестникът. Ахмадинеджад подчертал също, че \"хората са недоволни\" от правителството на президента Хасан Рохани, което обвинил в монополизиране на властта и ресурсите.\r\n\tИранската агенция \"Фарс“ пък цитира официалният представител на силите за вътрешна сигурност Саид Мантозер Ал Махди, според когото под гаранция са били освободени повечето от гражданите, задържани по време на безредиците в редица градове на страната.\r\n\tЗа тях било преценено, че са били увлечени от бунтовниците. \"Но онези, които със своите действия са оскърбили Ислямската република и започнаха метежа, остават под стража и ще отговарят за действията си пред съда, посочи Ал Махди.\r\n\tТой потвърди, че в резултат на протестите, започнали на 28 декември, са загинали 20 души, сред които има и представители на силите на реда.\r\n\tНедоволството тръгна срещу повишаването на цените в страната, но прерасна в антиправителствени протести и по време на безредиците бяха арестувани над 450 души. Демонстрациите обаче бяха потушени, а в последните дни в страната се състояха проправителствени шествия с участието на милиони иранци.\r\n\tДържавната телевизия в Техеран показа кадри от такива демонстрации в няколко големи града и в неделя.", "date": "2018.01.07", "title": "Иран обяви протестите за потушени, но шефът на ЦРУ не счита така"}
