{"url": "http://www.mediapool.bg/ruski-samolet-beshe-svalen-v-siriya-news275089.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуски боен самолет беше свален в северозапана Сирия в събота следобяд, съобщават световните информационни агенции.\r\n\tПо данни на базираната във Великобритания неправителствена организация Сирийски център за наблюдение на правата на човека, самолетът е бил ударен близо до контролирания от бунтовници град Саракеб в провинция Идлиб.\r\n\tПилотът на машината е успял да катапултира преди тя да се разбие, но след това е попаднал в плен, уточни Асошиейтед прес.\r\n\tВпоследствие шефът на Сирийския център за наблюдение на правата на човека Абдел Рахман съобщи, че пилотът е бил застрелян, след като оказал съпротива при опит да бъде пленен, като открил огън с пистолета си.\r\n\tОпозиционният Медиен център на Алепо съобщи, че сваленият самолет е Су-25, руско производство, но не уточни дали е от руските ВВС. Според телевизия \"Скай нюз – Арабия\", цитирана от ТАСС, самолетът бил свален с ракета.\n\n\r\n\tВсе още обаче няма яснота коя точно опозиционна фракция е отговорна за това. В района действат няколко такива, включително джихадистката групировка \"Хаят Тахрир ал Шам\".\r\n\tВидео в социалните мрежи показва как самолетът е ударен, а друго показва горящи останки от самолет с червена звезда на крилете – опознавателен знак на Руските военновъздушни сили, съобщава БНТ.\r\n\tНяколко часа по-късно Москва потвърди, че сваленият самолет е неин. Руският център по помирение съвместно с турската страна, отговаряща за зоната за деескалация \"Идлиб\", вземат мерки за връщането на тялото на убития от бойци в Сирия руски пилот, посочиха от министерството на отбраната.", "date": "2018.02.03", "title": "Руски самолет беше свален в Сирия"}
{"url": "http://www.mediapool.bg/zhena-e-v-kritichno-sastoyanie-sled-napadenie-ot-15-godishen-v-dupnitsa-news275080.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t46-годишна жена от Дупница е с опасност за живота, след като е била нападната от 15-годишно момче, съобщиха полицията в Кюстендил.\r\n\tИнцидентът е станал около 22.30 часа в петък в кв. \"Горна махала\". Младежът е задържан от полицията като заподозрян за грабеж.\r\n\tПострадалата е настанена в столична болница с множество травми както от удари, така и от нож. По случая е образувано разследване.", "date": "2018.02.03", "title": "Жена е в критично състояние след нападение от 15-годишен в Дупница"}
{"url": "http://www.mediapool.bg/mazh-otkri-ogan-po-peshehodtsi-v-italianskiya-grad-macherata-news275079.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъж откри огън от кола срещу минувачи в централния италиански град Мачерата в събота.\r\n\tСпоред първоначалната информация стрелецът е ранил поне четирима души, предаде ДПА, като се позова на местни медии.\r\n\tМъжът, който обикалял града с автомобила си, изглежда е стрелял само по чернокожи, съобщи телевизия РАИ. Около два часа по-късно полицията арестува заподозрения, предаде ДПА.", "date": "2018.02.03", "title": "Мъж откри огън по пешеходци в италианския град Мачерата"}
{"url": "http://www.mediapool.bg/severna-koreya-e-spechelila-blizo-200-mln-dolara-vapreki-sanktsiite-news275073.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея е придобила близо 200 милиона долара през 2017 г. от износ на продукция в нарушение на санкциите на ООН, а освен това продавала оръжия на Сирия и Мианма. Това се посочва в поверителен доклад на независими експерти, изготвен по поръчка на международната организация, предаде Ройтерс.\r\n\tВ доклада до комисията по санкциите към Съвета за сигурност се казва, че Пхенян е доставял въглища до Русия, Китай, Южна Корея, Малайзия, Виетнам и други страни. Доставките са били извършвани главно с фалшиви документи, свидетелстващи, че въглищата са с произход Русия или Китай.\r\n\t\"КНДР вече пренебрегва повечето от последните резолюции, като използва международни мрежи за доставка на петрол, съучастници от чужбина, офшорни компании и международната банкова система\", са казва в доклада от 213 страници.\r\n\tЕкспертите посочват, че са са проучили настоящото сътрудничество между Сирия и Мианма в областта на балистичните ракети, вкл. над 40 недекларирани доставки от Северна Корея за Сирия през периода 2012-2017 г.\r\n\tДоставките са били за сирийския център за научни изследвания и развойна дейност, който ръководи химическите оръжейни програми на Дамаск. Разследването е показало също данни за други нарушения на оръжейното ембарго, вкл. чрез \"трансфер на елементи, използвани в балистични ракети и химически оръжейни програми\". \n\n\r\n\tДипломатическата мисия на Сирия в ООН не отговори на искането за коментар, а от посолството на Мианма заявиха, че страната \"не поддържа оръжейно сътрудничество\" със Северна Корея и спазва санкциите. Нямаше коментар и от мисията на КНДР в ООН, посочва Ройтерс.", "date": "2018.02.03", "title": "Северна Корея е спечелила близо 200 млн. долара въпреки санкциите"}
{"url": "http://www.mediapool.bg/neshka-robeva-poe-ansambala-po-hudozhestvena-gimnastika-na-germaniya-news275081.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНешка Робева изненадващо стана новият треньор на ансамбъла по художествена гимнастика на Германия, пише beautyinsport.com, позовавайки се на информация в официалния сайт на федерацията по гимнастика на Германия.\r\n\t\"Германската федерация по гимнастика предприема треньорска смяна в художествената гимнастика. Новият треньор на ансамбъла Нешка Робева заменя българката Екатерина Дуламова, която водеше ансамбъла от 2015 г.\", обявиха от германската федерация.\r\n\t\"Радваме се, че можем да разчитаме на много опитната и успешна в международен план треньорка Нешка Робева. Смятам, че с нея ще успеем да постигнем нужния стимул, който е необходим, да направим решителната крачка на международната сцена\", обясни спортният директор на федерацията Волфганг Уилям.\r\n\tСамата Робева потвърди тази информация в личния си профил във Фейсбук, където разказа, че първоначално е приела да постави само една композиция, но впоследствие е решила да приеме предложението да поеме изцяло германския ансамбъл. До това се стигнало, след като предшественичката ѝ отказала да работи по композициите на Робева.\r\n\t\"В Германия моята млада българска колежката – беше заменена с баба си. Явно на германците възрастта на треньора не им пречи. Дали съжалявам за уволнението на колежката? Не! Поисках да помогна… Самочувствието й попречи да приеме протегнатата ръка. Ако е умна, ще направи, така нужните й изводи и ще продължи напред, приемайки ситуацията, като полезен урок. Ако не – ще продължи да използва името на българската школа още известно време и до там… А сега тук, аз ще се опитам да оправя чуждите бакии\", пише Нешка Робева.\n\n\r\n\tПървата международна поява на германския ансамбъл под нейно ръководство ще бъде на Световната купа в София в края на март, за която ансамбълът е заявен и ще бъде един от конкурентите на момичетата от ансамбъла на България.", "date": "2018.02.03", "title": "Нешка Робева пое ансамбъла по художествена гимнастика на Германия"}
{"url": "http://www.mediapool.bg/tragichniyat-intsident-sas-sina-na-moskovski-veroyatno-e-prichinen-ot-neravnost-news275077.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрагичният инцидент, при който в петък в Боровец загина 4-годишният син на транспортния министър Ивайло Московски, вероятно е бил причинен от неравност на трасето, по което са се спускали с баща му с моторна шейна.\r\n\tТова съобщиха в събота от МВР с уточнението, че огледите на мястото продължават под ръководството на Софийската окръжна прокуратура.\r\n\tТрасетата са сложни за огледи и действията вероятно ще отнемат време. Най-вероятната причина за инцидента с шейната е неравност на трасето, което не е скоростно, но това предстои да бъде изяснено при огледа, коментира зам.-шефът на ОДМВР-София Веселин Георгиев.\r\n\tИнцидентът е станал между 14.30 и 15.00 часа на регулирано трасе за моторни шейни в района на хижа \"Чакър войвода\". По информация на местния в. \"Вяра\" Московски е бил в компанията на няколко приятелски семейства. Шейните не били наети от местните фирми, а са докарани от София. Машините били изключително мощни. Туристите са се отправили на разходка, без да наемат и водач от Боровец.\r\n\tГрупата на министъра поела към Шанцата, разходката продължила и след това, където трасето представлява горски път. Участъкът е тежък с много остри и големи завои. Предполага се, че шейната се е движила с висока скорост, излязла е от пътя и се удря в дърво.", "date": "2018.02.03", "title": "Трагичният инцидент със сина на Московски вероятно е причинен от неравност"}
{"url": "http://www.mediapool.bg/protest-sreshtu-istanbulskata-konventsiya-obvini-kabineta-v-darzhavna-izmyana-news275082.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки граждани излязоха на протест пред парламента в събота срещу евентуалното ратифициране на Истанбулската конвенция.\r\n\tСпоред демонстрантите правителството е извършило \"държавна измяна\", подписвайки международния документ, предвиждащ серия мерки за превенция и подкрепа на жените и децата, пострадали от домашно насилие.\r\n\tОрганизаторите на протест поискаха Българската православна църква да организира референдум по въпроса дали да бъде ратифицирана конвенцията. С подобни идеи вече излязоха БСП и вицепремиерът Красимир Каракачанов.\r\n\tМеждувременно президентът на ПЕС Сергей Станишев коментира пред Нова телевизия, че със средствата, които биха били поохарчени за подобно национално допитване, могат да се изградят 20 кризисни центъра за жени, жертва на домашно насилие. Той цитира данни на неправителствения сектор.\r\n\tПо думите му в България Истанбулската конвенция е станала обект на „безумни интерпретации”. Той подчерта, че в документа няма нито „третия пол”, нито „еднополовите бракове”, които разгневиха консервативни кръгове в политиката и обществото.\n\n\r\n\t„Едно от следствията на ужасно изкривения начин, по който се води дискусията е, че ние показваме на жертви и насилници абсолютно погрешен сигнал – че като общество толерираме това. Никой няма да го каже открито, но изкривената дискусия, акцентирането върху неща, които изобщо не съществуват в тази конвенция, фиксирането върху хипотетични страхове, загърбва реалния проблем”, коментира бившият лидер на БСП, който се оказа на противоположно мнение от това на сегашния председател на социалистите Корнелия Нинова.\r\n\tСтанишев отбеляза още, че значително по-консервативни държави са ратифицирали конвенцията. По думите му документът „не е някаква конвенция на османския султан”, а най-мащабният международен договор за превенция и борба с насилието, в който са заложени ангажименти на държавите и инструменти за защита на жените, които в момента в нашето законодателство просто отсъстват. Станишев припомни, че у нас тормозената от мъжа си жена трябва да доказва, че е жертва.\r\n\tЗа така спорния термин „джендър” лидерът на ПЕС обясни: „Означава социалните роли, които са били различни в различните общества и се променят в хилядолетията. Преди 100 г. жените не са имали право да гласуват, социалната роля на жените е била да си стоят вкъщи”.\r\n\tСъветът на Европа реагира на медийната и политическа истерия в България със специална декларация, в която се подчертава, че конвенцията не въвежда сексуално образование в училище, еднополови бракове и подобни. На пленума на БСП тази декларация е била раздадена на участниците, но по думите на Станишев „не беше чута”.\r\n\tТой на практика потвърди, че социалистическата партия е подкрепяла на по-ранен етап конвенцията на международни форуми и затова сегашната й позиция се възприема като 180-градусов завой.\r\n\t„В политиката често има конюнктурни съображения, има страхове. Отговорността на политиците е да мислят с главите си дългосрочно”, добави още Сергей Станишев.\r\n\tЛидерът на БСП призна, че се притеснява и от позицията на президента Румен Радев, който в Брюксел се обяви срещу Истанбулската конвенция: „Аргументите, които той сподели, са стряскащи. Правата на човека в България или в Полша, или във Франция, или в друга страна от Съвета на Европа не са вътрешна работа и аргументът, че се отнемат права от държавата и се дават на НПО не е състоятелен – освен че държавата не си върши работата в тази сфера”.", "date": "2018.02.03", "title": "Протест срещу Истанбулската конвенция обвини кабинета в \"държавна измяна\""}
{"url": "http://www.mediapool.bg/lavchetata-terez-i-masud-zaminavat-za-holandiya-v-nedelya-news275074.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛъвчетата Терез и Масуд, които бяха спасени от незаконния зоопарк в Разград миналата година, вече имат всички документи, за да могат да отпътуват за спасителния център \"Фелида\" в Холандия.\r\n\tОт Българската агенция по безопасност на храните издадоха в събота транспортните документи, които доскоро спъваха заминаването, съобщиха от Фондация \"Четири лапи\". Така Терез и Масуд ще могат да отпътуват от столичния зоопарк в неделя сутринта.\r\n\tОт фондацията припомнят, че двете братчета бяха отхвърлени от майка си часове след раждането и стъпкани пред погледите на десетки посетители в разградския зоопарк.\r\n\tСъдбата на лъвчетата предизвика няколко протеста, след като общинският съвет в Разград на два пъти взе решение да ги изпрати в зоопарка в Пазарджик, въпреки че там липсваха необходимите условия за отглеждането им. В крайна сметка бе решено да заминат за Холандия, но едва след намесата на премиера Бойко Борисов.\r\n\tМеждувременно беше установено, че при Терез се забелязва неправилен растеж на костите на предните лапи, което изисква спешна намеса – отначало с промяна на диетата и постоянно наблюдение, а при липса на подобрение и с операция.\n\n\r\n\tОт \"Четири лапи\" посочват, че здравословните проблеми при Масуд и Терез са причинени на първо място от факта, че те са поне второ поколение близкородствено развъждане – техните родители и родителите на техните родители са брат и сестра, което е предпоставка за предразположение към здравословни проблеми.\r\n\tДопълнителен фактор е бил стресът и цялостната ситуация около раждането им, отхвърлянето от майката и отглеждането им от хора със заместители на майчиното мляко. Рискът този тип животни да не оживеят в първите дни и дори месеци след раждането е огромен. Така Терез и Масуд загубиха сестричката си. Дори и когато оцелеят обаче тези животни се нуждаят от специализирани грижи и постоянно наблюдение, защото рискът за здравето им остава огромен.\r\n\tВ спасителния център за големи котки \"Фелида\" в Холандия за посрещането на Терез и Масуд е готов техният временен дом – вътрешно заграждение с отопление с размери от около 20 кв.м с лежанки, платформи и пясъчник. Там лъвчетата ще имат достъп и до външно заграждение от около 30 кв.м. След като пораснат, ще бъдат преместени в заграждение за възрастни животни, разполагащо с много по-голяма външна площ.\r\n\tОсвен това Терез и Масуд ще бъдат под наблюдението на експерти в Института \"Лайбниц\" в Берлин, с които Фондация \"Четири лапи\" си сътрудничи активно. Ще се правят консултации и с най-добрите експерти в Европа.", "date": "2018.02.03", "title": "Лъвчетата Терез и Масуд заминават за Холандия в неделя"}
{"url": "http://www.mediapool.bg/silniyat-vyatar-sabori-pokriv-v-tsentara-na-sofiya-news275083.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПокривната конструкция на сграда в центъра на София се срути заради силния вятър в събота. За щастие няма пострадали.\r\n\tИнцидентът е станал следобяд на кръстовището на улиците \"Вашингтон\" и \"Пиротска\". Районът бе затворен за движение, като бе отцепена и част от ул. \"Пиротска. На мястото на инцидента бяха изпратени екипи на пожарната и полицията. \r\n\tЗаради силните пориви на вятъра кола се преобърна в столичния кв. \"Драгалевци\". Очевидци разказаха, че автомобилът буквално тръгнал сам и се е обърнал по таван. Паднало дърво пък затрудни движението в района на Семинарията в София. Аварийните екипи на общината са реагирали и на десетки други сигнали за паднали клони на дървета.\r\n\tОколо обяд жена пострада в жк \"Люлин 3\", след като парче от изолзацията на блок падна върху нея. Тя бе откарана в \"Пирогов\" с травма на главата, като оттам уточниха, че раната й е обработена и тя е освободена за домашно лечение.\r\n\tОт Столичната община призоваха хората да укрепят всички предмети по терасите, а строителните фирми - оградите, скелетата и билбордовете. Сигналите се подават на телефон 112. \n\n\r\n\tВъв Враца продължават да постъпват сигнали за поражения от бурята, съобщи БНР. Силният вятър остави без ток няколко села и десетки домакинства в отделните части на населените места от общината. Поривите на вятъра достигнаха до 100 километра в час.\r\n\tОтнесена бе цялата покривна конструкция на кооперация в центъра на града. Изкъртени са изолации и покривни ламарини на десетки сгради, има счупени прозорци, изкоренени дървета и паднали метални будки.\r\n\tТри тира са се обърнали по пътя Враца – Мездра. Те ще бъдат изтеглени едва след утихването на вятъра. Заради ураганния вятър в Северозападна България временно бе ограничено движението по пътя Ботевград – Монтана, съобщиха от пътната агенция.", "date": "2018.02.03", "title": "Силният вятър събори покрив в центъра на София"}
{"url": "http://www.mediapool.bg/velikobritaniya-zapochva-proverka-na-parite-na-ruski-oligarsi-news275075.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаподозрените в корупция руски олигарси вече ще трябва да доказват произхода на парите си в рамките на водената от Великобритания борба с организираната престъпност, заяви британският държавен министър за сигурността и икономическата престъпност Бен Уолъс, цитиран от Франс прес.\r\n\tЗа целта властите ще използват нова процедура, която влезе в сила тази седмица и позволява изземване на съмнителни авоари, докато бъде обяснен произходът им, обняви Уолъс пред в. \"Таймс\".\r\n\tТой изрази волята си \"цялата мощ на правителството\" да се стовари върху корумпираните политици и международните престъпници, които използват Великобритания като убежище.\r\n\t\"Като стигнем до вас, ще дойдем да вземем имуществото ви и ще ви усложним живота\", закани се министърът.\r\n\tСпоред властите около 90 милиарда лири (102 милиарда евро) незаконни средства се изпират всяка година във Великобритания.\n\n\r\n\tТой припомни случая от септември м.г., добил популярност като \"Перачницата\" – измамна схема, при която фиктивни компании, базирани предимно във Великобритания, са били използвани за пране на руски пари през западни банки.\r\n\t\"От разследването узнахме, че със сигурност е имало връзки с руската държава. Знаем какво правят и повече няма да стоим безучастни. Ще се захванем с тези знакови лица, без значение дали са известни на местно или международно ниво\", увери Уолъс.", "date": "2018.02.03", "title": "Великобритания започва проверка на парите на руски олигарси"}
{"url": "http://www.mediapool.bg/fich-povishi-kreditniya-reiting-na-makedoniya-news275085.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМеждународната рейтингова агенция Фич повиши кредитния рейтинг на македония от ВВ- на ВВ+, предаде македонската информационна агенция Мета.\r\n\tАгенция Фич посочи, че за повишаването на рейтинга е повлияла политическата стабилизация в страната, подобряването на международните й отношения, напредъкът на реформите, резултатите от местните избори и действията на Специалната прокуратура по делата, свързани с подслушвани разговори.\r\n\tФич изтъкна още, че дипломатическите сигнали във връзка с гръцко-македонския спор за името са положителни и Македония очаква препоръка от Европейската комисия за започване на преговори за членство в ЕС през 2018 г.", "date": "2018.02.03", "title": "Фич повиши кредитния рейтинг на Македония"}
{"url": "http://www.mediapool.bg/kolko-visoka-e-inflatsiyata-pri-priemaneto-na-evroto-news275076.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:", "date": "2018.02.03", "title": "Колко висока е инфлацията при приемането на еврото?"}
{"url": "http://www.mediapool.bg/zemetresnie-s-magnitud-45-be-registrirano-v-harvatiya-news275086.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение с магнитуд 4.5 по скалата на Рихтер е регистрирано на територията на Хърватия в събота, като е усетено и в Босна и Херцеговина, съобщиха от Европейския сеизмологичен център.\r\n\tЗа щастие няма данни за пострадали и нанесени материални щети.\r\n\tТрусът е бил регистриран малко преди 14.00 часа местно време с епицентър на 9 км западно от Доня Брела в Хърватия, на 35 км югоизточно от Сплит, Хърватия и на 134 км западно от Сараево в Босна и Херцеговина, с дълбочина 10 км.", "date": "2018.02.03", "title": "Земетресние с магнитуд 4.5 бе регистрирано в Хърватия"}
{"url": "http://www.mediapool.bg/edin-milion-evropeitsi-podkrepiha-initsiativa-sreshtu-razhishtenieto-na-hrani-news275084.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейска подписка за борба с разхищението на храни получи тази сутрин подкрепата на над един милион души, съобщи сайтът change.org, където е пусната подписката, предаде Франс прес.\r\n\tВ текста се настоява супермаркетите на всички страни членки на ЕС да бъдат задължени да даряват непродадените хранителни стоки на благотворителни организации, вместо да ги хвърлят или унищожават, както вече се прави във Франция съгласно приет преди две години закон.\r\n\tПодписката е пусната едновременно във Франция, Гърция, Испания, Германия, Белгия, Италия и Великобритания. Тя е вдъхновена от разрешените от 2012 г. Европейски граждански инициативи, даващи право на политическо предложение, ако е подкрепено от най-малко един милион граждани от поне една четвърт от страните членки на ЕС.\r\n\tПодписката има чисто символично значение, тъй като не е регистрирана в сайта на ЕС. Основният й организатор, общинският съветник Араш Дерамбарш от Курбевоа в Парижка област, все пак я връчи на европейския комисар за безопасността на храните Витенис Андриукайтис.\r\n\tПри наличието на над един милион подписа организаторите на подписката се надяват да убедят френския президент Еманюел Макрон да внесе проект за директива, с която френският закон да стане валиден за целия ЕС.\n\n\r\n\t\"Очаквам през 2018 г. този текст да бъде внесен от Франция в Европейския съвет\", за да бъде принудена цялата европейска мрежа за разпространение на хранителни продукти да участва в борбата с разхищението на храни\", каза Дерамбарш, добавяйки, че е получил уверение от Елисейския дворец, че това може да се случи тази година.\r\n\tЗа последните две години, откакто е в сила новият закон, във Франция има увеличение от 22 процента на броя ястия, които благотворителните организации раздават на гладни хора, отчете Жьонвиев Уилс, председателка на френския отдел на Световната програма по прехраната – службата на ООН, която отговаря за безопасността на храните.", "date": "2018.02.03", "title": "Един милион европейци подкрепиха инициатива срещу разхищението на храни"}
{"url": "http://www.mediapool.bg/pregovorite-za-novo-germansko-pravitelstvo-navlizat-v-reshavashta-faza-news275078.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреговорите за съставяне на ново германско правителство навлизат в решаваща фаза. Стремежът на канцлера Ангела Меркел е да сформира коалиционен кабинет между своите консерватори и левоцентристките социалдемократи този уикенд, предаде ДПА.\r\n\tЛидерите на Християндемократическия съюз (ХДС) на Меркел, на баварския им съюзник Християнсоциалния съюз (ХСС) и на Германската социалдемократическа партия (ГСДП) поставиха този уикенд като краен срок за приключване на преговорите по съставяне на нова управляваща коалиция.\r\n\tПартийни представители обаче предупредиха, че преговорите може да продължат до началото на следващата седмица.\r\n\tНай-голямата европейска икономика е без правителство от изборите в края на септември – най-дългият подобен период от основаването на съвременна Германия през 1949 г.\r\n\tЧленовете на ГСДП ще трябва да одобрят с гласуване всякакво сключено от лидерите им коалиционно споразумение, но сред поддръжниците на левоцентристите расте скептицизмът за нов съюз с Меркел, отбелязва ДПА.", "date": "2018.02.03", "title": "Преговорите за ново германско правителство навлизат в решаваща фаза"}
{"url": "http://www.mediapool.bg/nap-planira-pone-5000-proverki-v-zimnite-kurorti-do-kraya-na-sezona-news275087.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонтролната кампания на НАП продължава денонощно в зимните курорти в цялата страна. От началото й  са  извършени над 3000 проверки и наблюдения. Резултатите сочат, че най-много нарушения на данъчните изисквания има в  Пампорово, а най-малко в Банско.\r\n\tДо края на сезона приходната агенция планира поне още 5000 проверки на обекти в зимните курорти.\r\n\tЗа пръв път през тази година неиздаването на касова бележка вече не е най-често откриваното данъчно нарушение, като е изместено от несъответствието на наличните пари в каса с отчетените на касовия апарат.\r\n\tОбщият брой на нарушенията, открити от НАП от началото на зимния сезон в курортите, намалява до под 10% от проверените, като значителен принос за това има практиката на запечатване на обекти за данъчни нарушения за срок до 1 месец, посочват данъчните.\r\n\tИнспектори на НАП и екипи от МВР извършват скрити и явни наблюдения, инвентаризации на наличните стоки и проверки за отчитане на оборотите от началото на туристическия сезон във всички зимни курорти.\n\n\r\n\tСледи се и движението на стоки към хотели, ресторанти и други търговски обекти, като на постоянно наблюдение са подложени също борси и тържища. В кампанията участва и звеното за фискален контрол, който освен движението на рискови стоки, проверява и ползването на луксозни автомобили за лични нужди.", "date": "2018.02.03", "title": "НАП планира поне 5000 проверки в зимните курорти до края на сезона"}
{"url": "http://www.mediapool.bg/broyat-na-tsivilnite-zhertvi-pri-turskite-vazdushni-udari-v-siriya-dostigna-150-dushi-news275088.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБроят на мирните жители, загинали в резултат от въздушните удари и артилерийския обстрел от страна на турската армия в Северна Сирия, достигна 150 души, съобщи пред близката до кюрдските бунтовници агенция Фърат ръководителката на департамента за здравеопазване в района на Африн Анджела Ришо.\r\n\tПо думите ѝ други 298 души са били ранени и са получили медицинска помощ. Повечето от жертвите и пострадалите са жени и деца.\r\n\t\"Турските сили засилиха огъня по населени пунктове и данните за загуби нарастват с всеки час. Сред убитите и ранените преобладават бежанци, които са се преместили в Африн от районите в Алепо и Идлиб, където има военни действия\", каза Ришо.\r\n\tТя добави, че бойците от Силите за защита на народа се опитват да защитят мирното население, но \"не могат да спрат бомбардировките от турските военновъздушни сили, които стават все по-интензивни\".", "date": "2018.02.03", "title": "Броят на цивилните жертви при турските въздушни удари в Сирия достигна 150 души"}
