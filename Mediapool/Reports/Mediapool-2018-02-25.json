{"url": "http://www.mediapool.bg/ginka-varbakova-ne-sam-fasada-na-ofshorka-i-shte-kupya-chez-sreshtu-zalog-na-aktsiite-v-banka-news276006.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСобственичката на фирма \"Инерком\" Гинка Върбакова отрече да е фасада на офшорка в сделката за българския бизнес на ЧЕЗ. Първата й публична поява стана интервю пред Виктор Николаев, заснето в офиса й, което ще бъде излъчено в понеделник сутринта.\r\n\t \r\n\t\"Аз съм крайният собственик. Това се вижда от Търговския регистър. Крайният собственик в Търговския регистър съм аз\", заяви Гинка Върбакова в откъс от интервюто, излъчено в неделя вечерта.\r\n\t \r\n\tНа въпрос защо чешката държава, чиято собственост е ЧЕЗ, е избрала именно нейната фирма, Върбакова: \"Не мога да кажа защо са избрали нас\".\n\n\r\n\t \r\n\tСпоред предварителна информация \"Инерком\", чиито активи се оценяват на около 100 млн. евро, ще придобие многомилионния бизнес на ЧЕЗ в България за 320 млн. лв.\r\n\t \r\n\tНа въпрос откъде са парите, тя повтори твърдението си от писменото \"интервю\" без автор, което бе разпространено от държавната БТА в петък - банков кредит от международна финансова институция, която обаче не може да разкрие на този етап. \r\n\t \r\n\t\"Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. По принцип при такъв вид финансиране, защото покупката на активите на ЧЕЗ ще стане с привлечено финансиране с банков кредит от международна банкова институция, която към момента, за съжаление, не мога да разкрия\", заяви тя.\r\n\t \r\n\tФирмата й е сравнително нова, притежава фотоволтаици и няма никакъв опит в управлението на бизнес с мащабите на ЧЕЗ в България.\r\n\t \r\n\tЗапитана как банката си гарантира, че обезпечава парите, Гинка Върбакова каза: \"Практиката е при такъв вид финансиране да бъдат залагани акциите на дружеството, тоест това е напълно позната във финансовите среди практика\".\r\n\t \r\n\tГинка Върбакова призна, че от 20 години познава Теменужка Петкова, която подаде оставката си като енергиен министър, след като сделката беше обявена публично в четвъртък.\r\n\t \r\n\tСобственичката на \"Инерком\" обаче отрече да е имало каквато и да е помощ от Петкова: \"Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка\".\r\n\t \r\n\tУверенията й идват часове след като ГЕРБ – със сходни аргументи – отхвърли страстно твърденията на БСП, че не е изключено зад сделката да стои премиерът Бойко Борисов, а \"Гинка от Пазарджик\" да е просто фасада.\r\n\t \r\n\tПолитическата буря около сделката взе главата на енергийния министър Теменужка Петкова. Както обясни Борисов, не защото в цялата процедура има нещо нередно, а заради проблеми с репутацията. Съмненията обаче са, че Петкова е бушон.", "date": "2018.02.25", "title": "Гинка Върбакова: Не съм фасада на офшорка и ще купя ЧЕЗ срещу залог на акциите в банка"}
{"url": "http://www.mediapool.bg/silen-snyag-i-opasni-patishta-v-ponedelnik-news275999.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧервен код за силен снеговалеж обяви Националният институт по метеорология и хидрология (НИМХ) за областите Смолян и Кърджали на 26 февруари, понеделник.\r\n\tТам ще има силни снеговалежи и ще се образува снежна покривка около 40 см. В комбинация със силния североизточен вятър, със средна скорост 15-20 м/с ще има виелици и навявания.\r\n\tВ цялата останала част на страна кодът е оранжев. В равнинните части ще има умерени, в планинските райони и силни снеговалежи. Ще се образува снежна покривка за равнинната част 20-30 см, в планинските райони – около 35 см.\r\n\tВ областите Видин, Монтана, Враца, Плевен, Ловеч, Габрово, Велико Търново и Търговище е в сила и оранжев код за опасно ниско температури. Там ще бъде много студено, а дневните температури се очаква да бъдат отрицателни.\r\n\tПо Черноморското крайбрежие ще има силен вятър от североизток - 14-18 м/с (7-8 по Бофорт) с пориви до 19-24 м/с (8-9 по Бофорт), а вълнението на морето ще е 4 бала.\n\n\r\n\tОбстановката в страната се усложнява поради преминаването на циклон южно от България.\r\n\tВ понеделник ще бъде и доста по-студено: от минус 9 - минус 7 градуса в Западна и Централна България до 0 - 5 градуса на места в югозападните райони и по Черноморието.\r\n\tОтложете пътуването, ако не е спешно\r\n\tНад 600 машини почистват републиканските пътища в районите със снеговалеж, съобщи пътната агенция в неделя.\r\n\t\r\n\tПри рязко влошаване на времето ще бъде ограничавано движението на тежкотоварните превозни средства, а там, където се налага заради силния вятър и снегонавяванията, трафикът ще се спира изцяло до подобряване на метеорологичните условия. Агенция \"Пътна инфраструктура\" апелира шофьорите да отложат тръгването си в следващите 24 часа, ако то не е спешно.\r\n\tНеобходимо е автомобилите им да са със заредени резервоари, течност за чистачки, подходящи гуми, да имат на разположение вериги, които да използват, ако е нужно, да карат със съобразена скорост и повишено внимание, спазвайки указанията на \"Пътна полиция\". Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, напомниха от пътната агенция.\r\n\t \r\n\tМВР със съвети за справяне при опасно време\r\n\t \r\n\tМинистерството на вътрешните работи предложи експертни съвети за основни правила на действие при динамична метеорологична прогноза.\r\n\t \r\n\tВ съобщение на ведомството се отбелязва, че през следващите дни се очакват различни по сила и интензитет метеорологични явления. Спазването на няколко прости правила може да предпази нас, нашите близки и имущество при възникването на обилен снеговалеж, снегонавявания и силен вятър.\r\n\t\r\n\tЕкспертите съветват при обилен снеговалеж, снегонавявания и обледенявания, ако не е крайно наложително, хората да отлагат пътуването - възможно е за определен период от време част от пътищата да се окажат затворени поради навявания. Ако все пак решите да тръгнете с автомобил, , предупреждават експертите.\r\n\t \r\n\tСред съветите са да се избират първокласните пътища, защото те се почистват с предимство. \"Карайте бавно и внимавайте, когато минавате покрай сгради, електропроводи и дървета\", предупреждават от МВР.\r\n\t\r\n\tХората трябва да са облечени с топли дрехи и подходящи обувки, да носят със себе си достатъчно вода и храна.\r\n\t\r\n\t\"Ако по пътя забележите затрупани автомобили, маркирайте мястото и веднага съобщете за това на тел. 112\", посочват от МВР.\r\n\t\r\n\tСледващ съвет: В случай че сте затънали в навявания от сняг, завържете дреха с ярък цвят на антена, странично огледало или на друго подходящо място, за да бъде забелязан автомобилът ви.\r\n\t\r\n\tЕкспертите препоръчват да се окаже помощ на изпадналите в беда. Измръзналите части на тялото се разтриват със спирт и леко се масажират. Не трябва да се разтрива със сняг - тялото допълнително се охлажда и може да се нарани кожата.\r\n\t \r\n\tОт МВР предупреждават, че не трябва да се спира за почивка на открито. Ако обстановката се усложнява, трябва да се преустанови пътуването, като се спре в най-близкото населено място.\r\n\t \r\n\t\"Когато трябва да вървите пеша, се екипирайте с подходящи обувки и топли дрехи. Избягвайте да се придвижвате сами, движете се далече от сгради, електропроводи, стълбове и дървета, вземете мерки против измръзване на крайниците. Носете лекарства и термос с чай или други топли и подсладени напитки\", допълват още от МВР.\r\n\t \r\n\tПри силен вятър и смерч, ако хората са си в домовете, трябва да изключат тока, водата и газта, да се затворят плътно вратите и прозорците. Не трябва да се остава\r\n\tна открито, веднага трябва да се потърси място за подслон, защото има опасност от падащи отломки от сградите и други предмети, които могат да наранят. Смерчът засяга най-често покривните конструкции и горните етажи.\r\n\t \r\n\t\"Ако сте далеч от дома си, влезте в обществена сграда, подлез, потърсете сигурен подслон. Ако сте на път, спрете автомобила на открито място, далече от електропроводи, дървета и от надвиснали скални маси. Потърсете подслон!\r\n\t \r\n\tАко сте на полето или в планината, потърсете ниски места до отминаване на опасността\", съветват още експертите.", "date": "2018.02.25", "title": "Силен сняг и опасни пътища в понеделник"}
{"url": "http://www.mediapool.bg/bsp-pita-borisov-li-stoi-zad-ginka-v-sdelkata-s-chez-news275993.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБСП поиска европейска проверка на сделката за ЧЕЗ (CEZ), при която неизвестната до вчера малка пазарджишка фирма \"Инерком\" ще придобие за около 320 млн. евро българския бизнес на чешката компания, чийто годишни приходи са около 2 млрд. лева. Лидерът на партията Корнелия Нинова отново призова президентът Румен Радев да излезе с позиция, тъй като става дума за продажба на стратегически активи.\r\n\tкоментира в неделя Нинова.\r\n\t, отвърнаха от ГЕРБ на извънреден брифинг. За подсилване на контраатаката в него участва бившият депутат Антон Тодоров, както и шефът на енергийната комисия в НС Делян Добрев, който преди два дни изрази съмнения за сделката, но сега внезапно се почуствал \"по-споен\". \r\n\tСкандалът около договорената продажба на контролираната от чешкото правителство компания ЧЕЗ с фирмата на Гинка Върбакова от Пазарджик предизвика политически трус и отнесе главата на енергийния министър Теменужка Петкова, която от години се познавала с фамилията на Върбакова. \r\n\tБързината, с която премиерът прие оставката и коментарите му, че познанството на Петкова с купувачите е едва ли не единственият съмнителен елемент около сделката, засили подозренията, че енергийната министърка просто е избрана за бушон.\n\n\r\n\tГЕРБ: ББР не финансира сделката, значи Борисов няма нищо общо \r\n\tЕдинствената държавна банка у нас - Българската банка за развитие – повтори официално в неделя, че не е одобрявала кредитиране и не е издавала банкова гаранция в сделката на \"Инерком\" с ЧЕЗ.\r\n\tТова бе основният аргумент на Делян Добрев срещу предположенията на БСП, че Борисов стои зад сделката.\r\n\tзаяви Добрев.\r\n\tТой определи като опасна тезата на Нинова, че институции като ДАНС и КЗК са подчинени на премиера и затова БСП не им вярвали.запита Добрев. \r\n\tТой уточни, че макар да е изказал притеснения за сделката, сега се чувства по-спокоен тъкмо защото премиерът е разпоредил на компетентните институции да я проверят.\r\n\tДоговореност Борисов – Бабиш?\r\n\tПредположенията са, че сделката е договорена между Бойко Борисов и чешкия премиер Андрей Бабиш – милиардер със спорна репутация, чието правителство контролира енергийната компания ЧЕЗ.\r\n\tСоциалистите ще сезират европейските институции, освен това чрез посланика на Чехия у нас ще връчат запитване към Бабиш дали по време на официалното му посещение са били поемани ангажименти от страна на българската държава по сделката за ЧЕЗ.\r\n\tМъглата около сделката и предположенията, че Гинка Върбакова е поставено лице, идват и от неяснотата на осигуреното от \"Интерком\" финансиране, за което се твърди, че е от български банки и офшорни компании.\r\n\tЗа да успокои напрежението, Борисов обяви в събота, че е възложил на Държавната агенция \"Национална сигурност\" (ДАНС) и Националната агенция по приходите да направят пълна проверка на случая. Премиерът също така е поискал в разследването на всички обстоятелства около сделката и купувача да се включат и Комисията за енергийно и водно регулиране и Комисията за финансов надзор, макар предварително да е известно, че регулаторите могат да се произнесат единствено по въпроса спазени ли са формалните процедури.\r\n\t\"Формално правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност\", обяви правителството в събота.\r\n\tМакар че никой от ГЕРБ не възрази на Борисов за оставката на Петкова, някои депутати поставят под въпрос нейната вина по случая.\r\n\tКак може Петкова да заповяда на чешката държава да продаде активите си на Гинка\r\n\t\"Как Теменужка Петкова може да заповяда на чешката държава да продаде своите активи – в случая ЧЕЗ, на нейна приятелка?\", запита депутатът от ГЕРБ Тома Биков в неделя пред Нова телевизия.\r\n\t \r\n\tПо думите му българската държава е длъжна да провери сделката и ще го направи.\"Това е тежко регулиран пазар. Дали сделката е скандална или не не може да се каже, защото никой не е запознат с детайлите\", коментира Биков.\r\n\t \r\n\t\"Проверките няма какво да открият, защото от гледна точна на формалностите, сделката ще бъде обявена за законна\", каза депутатът от БСП проф. Георги Михайлов.\r\n\t \r\n\t\"За нас оставката на Петкова не обяснява цялата ситуация. Тя е сериозен човек, но в случая се явява един бушон. Същността на скандала не се корени във връзките между Петкова и Върбакова, а в това, че ЧЕЗ се купува от една мъничка фирма\", подчерта той.\r\n\t \r\n\tБорисов жертвал Петкова заради репутация, а не заради нередности в сделката \r\n\t \r\n\tВ петък, когато Петкова съобщи за депозираната оставка, председателят на ПГ на ГЕРБ Цветан Цветанов настоя въпросът да бъде предварително обсъден в управляващата коалиция, но междувременно но премиерът Борисов, който бе в Брюксел, побърза да обяви, че е приел оставката, за която сам настоял. \r\n\tПричината не е, че има нещо нередно в продажбата на ЧЕЗ, в която държавата не била страна, а заради проблем с репутацията, обясни Борисов в неделя.\r\n\t \r\n\t заяви Антон Тодоров.\r\n\tБСП под ръководството на Нинова се превръщала в \"инкубатор на клюки, генератор на откровени лъжи и свърталище на проблемни хора\", допълни той и след това се насочи към президента.\r\n\t, каза още Тодоров, визирайки публичния въпрос на Румен Радев от миналата седмица дали Бойко Борисов има общи бизнес интереси с Делян Пеевски и разпределя ли му обществени поръчки.\r\n\tТвърденията, че Борисов стои зад сделката за продажбата на ЧЕЗ, били\r\n\t\", обобщи Антон Тодоров.", "date": "2018.02.25", "title": "БСП пита Борисов ли стои зад Гинка в сделката с ЧЕЗ"}
{"url": "http://www.mediapool.bg/strategicheskiyat-problem-pred-bsp-e-zastareliyat-elektorat-news275996.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко изборите бяха днес, ГЕРБ щеше да спечели със 150 хил. гласа преднина. Управляващите получават над 20%, социалистите - близо 17%. Това показва поръчано от социалистите социологическо проучване, представено в неделя на дискусията за идейните и организационните предизвикателства пред БСП, в която участва и лидерът Корнелия Нинова.\r\n\tОсновният стратегически проблем на БСП е застарелият електорат, което различава партията от сходните й политически организации в ЕС, изтъкна социологът Живко Георгиев. \r\n\tБСП се опитва да се променя, но тази промяна още не се възприема от младите и протестно настроени хора, които са основни поддръжници на левите в  Европа, допълни той.\r\n\tОценки на институциите и политиките \r\n\tГеоргиев уточни, че направеното през февруари изследване е да даде диагноза на обществените настроения.\n\n\r\n\tОт оценката на институциите се вижда, че парламентът и правителството имат нисък рейтинг. Радикално различна е ситуацията с президента. Докато НС и правителството разделят нацията, президентът има позитивен рейтинг в абсолютно всички електорални полета и е единственият сплотяващ нацията, сочи резултатът от изследването, каза Георгиев.\r\n\tНа първо място сред най-непопулярните решения на правителството е Истанбулската конвенция. Следват корупцията, ски строежите в Банско, показността, хвалбите без покритие, неадекватните решения за здравеопазването и др. При критерия \"очаквания за икономическото положение и жизнения стандарт\" прави впечатление, че само 25% очакват подобрение и това го твърдят богатите хора, коментира Живко Георгиев, цитиран от БГНЕС.\r\n\tОбластите, в които се очакват най-наложителни нови идеи и радикална промяна, са в полето на икономическата политика, борбата с монополите, в олигархичната тенденция, липсата на инвестиции, при пазара на труда, в здравеопазването, където оценката е най-катастрофална. България губи конкурентоспособност и това не вещае нищо добро. Образованието и здравеопазването най-много са посочвани спонтанно като области със съществуващ дефицит на идеи. Политик има шанс, ако предложи идеи в тези области, но е доста трудна задача, потвърди Георгиев.\r\n\tБСП с предимство само сред хората над 60 години, които обаче вече са много \r\n\tПо отношение на емоционално-рационалните нагласи към ГЕРБ и БСП изследването показва, че ГЕРБ е в по- добра позиция, защото голяма част от малките десни формации са по-добре настроени към ГЕРБ, отколкото към БСП.\r\n\tГЕРБ има 150 000 гласа повече от БСП – или 21.1% срещу 20.1%, според изследването, което отчита стабилизиране на ДПС.\r\n\tЖивко Георгиев отчете симптоми за леко разколебаване на електората на \"Обединени патриоти\", част от който минава към БСП. Това обаче се балансира от десния електорат и \"Воля\".\r\n\tВъв възрастовите групи до 49 години ГЕРБ има преднина 4:1 пред БСП. Същото важи за възрастовата група 50-59 години, защото в нея навлиза ново поколение, каза социологът. \r\n\tТака че БСП поддържа много добри позиции сред хората над 60 години, които поради демографските проблеми вече станаха много и съставляват 34% от електората, уточни той. \r\n\tКакво харесват хората в ГЕРБ\r\n\tПроучването представя силните и слабите страни на двете основни партии, според избирателите.\r\n\tКакви качества приписват хората на ГЕРБ? Първо, една част отчитат, че те са създали нещо, което може да се види и пипне, и това частично действа. Второ - за друга част от хората партията има силен, харизматичен лидер. Силна външна политика - може би, това е единственото предимство, което ГЕРБ успя да постигне в този мандат - разбира се, с помощта и на различни пиар техники, политтехнологии и др. коментира Живко Георгиев.\r\n\tПроевропейска ориентация, както гъвкава политика и мобилност - всички знаем как става това, но е факт. И това обяснява част от силата им, подчерта Живко Георгиев. Иначе ГЕРБ се припознават като корумпирани, с авторитарно управление, неефективна здравна политика, \"калинки\" и др. , белези на неприемливата им политика, показва проучването.\r\n\tНа БСП й пречи, че изглежда разделена и в конфликт с всички \r\n\tПри БСП силните страни са социална чувствителност, нейната опозиционност, критичност към статуквото, подготвени кадри, опит, традиции, сплотени симпатизанти и др.\r\n\tНедостатъците на социалистите са, че изглеждат разделени, конфликтуващи с всички, нямат съюзници; подозирани са, че не се борят ефективно срещу корупцията; че имат старомодно и тесногръдо мислене; целите им са неясни; има и спомени от предишни управленски мандати, които не особено успешни, изброи Живко Георгиев.\r\n\tПо думите му все повече изчезват проблемите от далечното минало за сметка на по-близкото.\r\n\tДвете целеви групи с най-голям потенциал за БСП\r\n\tНай-важният за БСП въпрос е какъв е потенциалът й и възприема ли се като алтернатива на управляващите.\r\n\tЖивко Георгиев посочи две целеви групи с най-голям потенциал за БСП.\r\n\tПървата група е около 7% от електората (или 420 хил. гласа), в която са хора над 50 години. В момента те са силно критични към управляващите и настроени по-позитивно към БСП, отколкото към ГЕРБ. Това са леви хора, които ще гласуват протестно, наказателно, смята Живко Георгиев. \r\n\tДругата, по-голяма група, съставлява 11.5% или над 450 хил. гласа.  силно критични към правителството, не правят никаква разлика между БСП и ГЕРБ и не са решили за себе си кое е по-малкото зло. По логиката на наказателния вот, 25% от тях ще гласуват срещу ГЕРБ, каза Живко Георгиев. И уточни, че в тази група попадат и по-млади хора, които са по-важни от стратегическа гледна точка. \r\n\tИ двете групи изобщо не се интересуват от времето преди 1989 годена - от този период няма токсични активи за БСП, техните токсични активи са в годините на прехода, отбеляза Живко Георгиев. Тези хора искат да видят БСП като говорител на своите групи - професионални, поколенчески и др.\r\n\tСоциологът избори и какви бариери трябва да преодолее БСП, посочвайки, че партията изглежда твърде самотна, изолирана, без партньори и съюзници. Освен това й тежат неубедителни управленски мандати.\r\n\tДруг проблем е, че на местно равнище БСП е минала в нелегалност, няма ярко присъствие на нейни представители, а гражданското недоволство по места е предвождано от други хора.\r\n\tЗащо БСП не е фаворит сред работниците, безработните и младите \r\n\tБСП явно не е фаворит сред избирателите, които трябва да са целевата група на партията - работниците и безработните, изтъкна социологът Стефан Георгиев в коментар на изнесените данни.\r\n\tКакво пречи БСП да бъде припозната като социална партия от тези социални групи, запита той.\r\n\tПо думите му БСП се разпознава като партия, която е във вътрешни противоречия и караници, докато за ГЕРБ се смята, че е обединена и сплотена. За публиката е важно това, което се вижда, а не това, което е в действителност - вижда се, че БСП се разединява, а хората в нея се карат, констатира социологът.\r\n\tОсвен това БСП впечатление за консервативна партия, а не прогресивна, което й пречи да бъде припозната от младите хора. \r\n\tВ последните няколко години партията търпи еволюция, но трябва да предложи и активни политики. Ключът към обръщането им към младите хора няма да стане с думи, а с конкретни действия и политики – например да предложи закон за младежта, закон за доброволчеството, допълни Стефан Георгиев.\r\n\tВ дискусията, организирана от националния политически институт \"Димитър Благоев\", участваха Корнелия Нинова, както и политолози, анализатори, членове на ръководството на БСП, социологът Стефан Георгиев, политолозите Борис Попиванов, Страхил Делийски, Александър Димитров, членовете на НС на БСП Крум Зарков, Галин Дурев, Боян Балев и др. \r\n\t\r\n\tДа има ляво и дясно не само е необходимо, то е задължително, както е задължително много ясно да ги отграничим едно от друго, каза Нинова в началото на форума. Практиката и в Европа показва в последните години, че когато лявото и дясното се слеят, и двете губят, но най-вече губят народите в тези случаи, допълни тя.\r\n\tСпоред нея днес в България всеки ден има примери за несправедливост, по-слабите, възрастните хора, са изоставени, липсват възможностите за \"равен старт\" в българското общество. Нинова попита колко хора в България днес се чувстват свободни да имат мнение, да го отстояват, да не се страхуват, че го отстояват, че няма да има последици за тях?\r\n\t \r\n\tЕто пред какви големи предизвикателства сме поставени, ние левицата, БСП и цялото ни общество, каза Нинова и призова да \"върнем тези основни, изконни ценности в България, да ги възстановим, да се борим за тях и да ги наложим\". За това много разчитаме и на младите хора, защото на вас ви е присъщо най-вече да изповядвате тези ценности, отбеляза председателят на БСП.", "date": "2018.02.25", "title": "Стратегическият проблем пред БСП е застарелият електорат"}
{"url": "http://www.mediapool.bg/putin-merkel-i-makron-razgovaryaha-po-telefona-za-siriya-news276000.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин обсъди сирийската криза в телефонен разговор с френския си колега Еманюел Макрон и германския канцлер Ангела Меркел, съобщи пресслужбата на Кремъл.\r\n\t\r\n\t\"Обсъдена бе сирийската проблематика в контекста на развитието на обстановката в Източна Гута и осигуряването на хуманитарен достъп в този и други региони на Сирия. Изразено бе удовлетворение от това, че благодарение на съвместната конструктивна работа на 24 февруари бе успешно съгласувана и приета резолюция 2401 на Съвета за сигурност на ООН. Отбелязана бе важността от продължаване на общите усилия в интерес на пълното и най-бързо изпълнение на предвиденото в резолюцията\", се казва в съобщението на Кремъл.\r\n\t \r\n\tПутин информирал събеседниците си за практическите стъпки, предприети от руската страна, за евакуацията на мирните жители, доставката на хуманитарни стоки и оказването на медицинска помощ на пострадалото население в Сирия. При това било обърнато особено внимание, че спирането на военните действия не включва операциите срещу терористичните групировки.\r\n\t \r\n\tСпоред пресслужбата на Кремъл между трите страни \"е постигната договореност да се активизира обменът на информация по различни канали за ситуацията в Сирия\".\r\n\t \r\n\tГоворителят на германското правителство Щефен Зайберт каза след разговора, че Меркел и Макрон са призовали Путин Русия да окаже максимален натиск върху сирийския президент Башар Асад за изпълнение на резолюцията, за да бъде постигнато незабавно прекратяване на въздушните удари и бойните действия в Сирия, предаде Ройтерс.", "date": "2018.02.25", "title": "Путин, Меркел и Макрон разговаряха по телефона за Сирия"}
{"url": "http://www.mediapool.bg/rumanska-koproduktsiya-s-balgarsko-uchastie-vze-zlatna-mechka-na-berlinare-news275992.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФилмът \"Не ме докосвай\" на румънската режисьорка Адина Пинтилие - копродукция с българско участие - завоюва голямата награда \"Златна мечка\" на 68-ия Международен филмов фестивал в Берлин, съобщават световните агенции, цитирани от БТА.\r\n\t\r\n\tИзборът на журито бе абсолютна изненада за критици и журналисти, които възприемат лентата като изключително смел експеримент. Пинтилие заяви, че самата тя не е очаквала да спечели наградата за филма си, в който героите търсят интимност, но същевременно се боят от нея. Той е съвместен проект с румънско, германско, чешко, българско и френско участие, включително на актьорите Ирмена Чичикова и Георги Налджиев.\r\n\t \r\n\tНа пресконференция в събота, след като получи трофея, румънската режисьорка заяви, че филмът приканва зрителите да изпитат съчувствие, да приемат различността и да преосмислят представите си за всичко. \"Ето защо си мисля, че за много хора този филм може би няма да е приятен, но в същото време ние предизвикваме вас, зрителите, да водите диалог и да погледнете себе си\", каза Пинтилие.\r\n\t \r\n\tЖурито на Берлинале отличи със \"Сребърна мечка\" за режисура Уес Андерсън за анимационния филм \"Кучешкия остров\". В него се разказва за японски град, в който избухва епидемия от кучешки грип и властите издават заповед всички кучета да бъдат изхвърлени на сметище, намиращо се на изолиран остров. Актьорът Бил Мъри, който озвучава едно от кучетата, взе наградата на галацеремонията от името на Андерсън. \"Никога не съм си помислял, че ще ми се случи да отида да работя като куче и ще се прибера у дома с мечка\", пошегува се той, докато държеше статуетката.\r\n\t \r\n\tНаградата за най-добър актьор получи французинът Антони Бажон за ролята си на наркоман, опитващ да се отърве от порочния навик с помощта на религията във филма \"Молитвата\" на френския режисьор Седрик Кан. \"Много се молих да получа мечка\", каза Бажон на пресконференция след церемонията по награждаването. \"Много е важно да покажем на наркозависимите, че има път за избавяне от тяхното пристрастяване - в този филм манастирът и религията помагат на този човек\".\r\n\t \n\n\r\n\tЗа най-добра женска роля бе отличена 68-годишната Анна Брун за филма \"Наследничките\" на парагвайския режисьор Марсело Мартинеси.\r\n\t \r\n\tПриз за най-добър сценарий получиха Мануел Алкала и Алонсо Руиспаласиос за лентата \"Музей\", в която се разказва за ученици, откраднали през 1985 г. артефакти от Националният музей по антропология в Мексико.\r\n\t \r\n\tПолската режисьорка Малгожата Шумовска получи Голямата награда на журито за филма \"Лице\", разказващ за млад мъж, който претърпява трудова злополука и буквално загубва лицето си. Направена му е операция и му е присадено ново лице, но когато се завръща в родния си град от болницата, близките му се отдръпват от него.\r\n\t \r\n\tНаградата за изключителен артистичен принос отиде при Елена Окопная за костюмите и за цялостната визия на руския филм \"Довлатов\".\r\n\t \r\n\tПобедителите бяха определени от шестчленно жури, оглавявано от германския режисьор Том Тиквер. На фестивала, продължаващ от 15 до 25 февруари, бяха излъчени около 400 филма. \"Ага\" на Милко Лазаров бе първият от 29 години български пълнометражен игрален филм, включен в конкурса на Берлинале, един от най-старите и най-престижни кинофестивали в света.", "date": "2018.02.25", "title": "Румънска копродукция с българско участие взе \"Златна мечка\" на Берлинаре"}
{"url": "http://www.mediapool.bg/novi-zhertvi-v-siriyskiya-anklav-iztochna-guta-vapreki-rezolyutsiyata-na-oon-news276001.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 26 човека са били убити при ожесточени сражения между сирийските правителствени сили и бунтовници в Източна Гута в неделя, съобщи Сирийският център за наблюдение на правата на човека.Боевете се водят въпреки приетата в събота от Съвета за сигурност на ООН резолюция за незабавно прекратяване на огъня в Сирия за 30 дни.\r\n\t \r\n\tНеправителствената мониторингова организация, която разполага с широка мрежа от информатори в Сирия, първоначално съобщи, цитирана от Франс прес, за ожесточени боеве на фронтова линия в южната част на Източна Гута, последния бунтовнически бастион в покрайнините на столицата Дамаск, предаде БТА. В тях били убити 13 проправителствени бойци и шестима от ислямистката бунтовническа групировка Джаиш ал Ислам (\"Армия на исляма\").\r\n\t \r\n\tВпоследствие центърът съобщи, цитиран от ДПА, и за седем убити цивилни при атаки на правителствените сили.\r\n\t \r\n\tРами Абдел Рахман, директорът на мониторинговата организация, каза, че изминалата нощ е била най-спокойната в Източна Гута от една седмица. Спокойствието било нарушено днес от артилерийски обстрел и въздушни удари от страна на режима по някои части от анклава.\r\n\tПредставител на Джаиш ал Ислам заяви, че правителствените сили опитват в района щурм, срещу който бунтовниците се съпротивляват.\r\n\t \r\n\tМиналата неделя режимът в Дамаск започна кампания на масирани въздушни удари по Източна Гута като подготовка за сухопътна операция за превземане на бунтовническия анклав с площ от стотина квадратни километра. Над 500 цивилни бяха убити за седем дни бомбардировки, отбелязва Франс прес.\r\n\t \n\n\r\n\tРезолюцията на Съвета за сигурност на ООН за 30-дневно прекратяване на огъня в Сирия, няма да се отрази на турската офанзива срещу кюрдските бойци в Африн, заяви в неделя турският вицепремиер Бекир Боздаг, цитиран от Ройтерс.\r\n\tПапа Франциск отправи \"настоятелен призив\" насилието \"незабавно да спре\" \r\n\tПапа Франциск отправи отправи \"настоятелен призив насилието незабавно да спре\", по-специално за да може да пристигне хуманитарна помощ в Сирия и най-вече в бунтовническия анклав Източна Гута, обект на въздушни атаки от страна на сирийския режим.\r\n\t\r\n\t\"Отправям настоятелен призив насилието незабавно да бъде спряно, да бъде предоставен достъп за хуманитарна помощ - храна и медикаменти, - и да бъдат евакуирани ранените и болните\", заяви главата на Римокатолическата църква на площад \"Св. Петър\" в Рим веднага след неделната молитва \"Ангел Господен\".\r\n\t \r\n\t\"Тези дни мислите ми често отлитат към обична и мъченически страдаща Сирия, където се е завърнала войната, по-специално в Източна Гута\", подчерта Светият отец.\r\n\t \r\n\t\"Тази година февруари бе сред месеците с най-много насилие за седемте години, откакто започна конфликтът: стотици, хиляди цивилни жертви, деца, жени, възрастни хора; улучени бяха болници, населението вече не може да си намери храна . . . Всичко това е нечовешко. Не можеш да се биеш срещу злото с друго зло\", подчерта папата.\r\n\tТурция продължава операцията в Африн\r\n\t \r\n\tТурската армия и подкрепяни от Турция сирийски бунтовници предприеха на 20 януари операция \"Маслинова клонка\" в района на сирийския град Африн срещу сирийските кюрдски Сили за защита на народа (СЗН) и Партията на демократичния съюз (ПДС), които Анкара смята за терористични организации.\r\n\t \r\n\tТурция приветства по-рано резолюцията на Съвета за сигурност на ООН, която бе одобрена след седемдневни въздушни удари и артилерийски обстрел в Източна Гута - последната крепост на бунтовниците край Дамаск. При офанзивата загинаха 519 цивилни, сред които стотина деца, сочат данни на Сирийския център за наблюдение на правата на човека.\r\n\t \r\n\tВ резолюцията на Съвета за сигурност се настоява \"незабавно\" да влезе в сила едномесечно хуманитарно примирие в цяла Сирия с цел доставяне на хуманитарна помощ и евакуация на тежко ранени.", "date": "2018.02.25", "title": "Нови жертви в сирийския анклав Източна Гута въпреки резолюцията на ООН"}
{"url": "http://www.mediapool.bg/yuzhna-koreya-zakri-zimnata-olimpiada-s-pishtna-tseremoniya-news276002.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжна Корея спусна завесата на своите \"мирни\" Олимпийски игри в неделя. Спортистите, участвали в зимната Олимпиада, танцуваха и пяха по време на впечатляващата церемония в Пьонгчанг. За близо 35-те хиляди зрители на Олимпийския стадион, както и за милионите пред телевизионните екрани в повече от 200 държави, домакините бяха подготвили невероятна програма, предаде БГНЕС.\r\n\t\r\n\t \r\n\tПродължилото повече от 2 часа шоу разказа историята на \"Следващата вълна\", подчертавайки силата на човешкия дух. Подобно на откриващата церемония, и финалната премина под знака на приятелството, хармонията и мира. В контраст с откриващата церемония на Игрите обаче, която акцентира основно върху местните традиции и култура на Корея, тази неделя домакините наблегнаха повече на модерния облик на своята страна. Освен много музика и танци, програмата бе изпълнена с невероятни визуални ефекти, с които организаторите за пореден път демонстрираха силата на съвременните технологии. За зрелището на церемонията допринесоха още изпълненията на популярната к-поп група ЕХО, както и това на корейската поп и рап изпълнителка Си Ел.\r\n\tАрената във форма на петоъгълник с пет трибуни посрещна 92-те делегации, които участваха в парада на спортистите в закриването на Игрите. Този път знаменосец на България бе ски-бегачът Йордан Чучуганов.\r\n\tНа церемонията присъстваха южнокорейският президент Мун Дже Ин, както и президентът на Международния олимпийски комитет Томас Бах. \"Поздравления, Пьонгчанг! В продължение на изминалите 17 дни ние преживяхме олимпийски игри, опиращите се на традицията, но и показващи ни пътя към бъдещето. Те доказаха думите на нашия основател Пиер дьо Кубертен, че Олимпийските игри са почит към миналото, но и акт на вяра в бъдещето\", заяви в тържествената си реч Бах.\n\n\r\n\tСред официалните гости бе и дъщерята на президента на САЩ Доналд Тръмп – Иванка, оглавила американската делегация. На Олимпийския стадион в Пьонгчанг бе и 8-членната делегация на Северна Корея, предвождана от ген. Ким Йон Чол.\r\n\tСред ключовите елементи от церемонията бе моментът, в който кметът на Пьонгчанг официално предаде щафетата на своя колега от китайската столица Пекин, където ще се проведе следващата Зимна олимпиада през 2022 година. Интересното е, че Пекин ще стане първият град, който ще е домакин и на зимна и на лятна Олимпиада, след като прие Игрите през 2008 година.\r\n\tПо време на церемонията по закриването на 23-тите зимни Олимпийски игри бяха раздадени и последните комплекти медали. Легендата в ски бягането Марит Бьорген получи своя златен медал за победата си в масовия старт на 30 километра. Това бе петият медал за 37-годишната норвежка от ПьонгЧанг и общо 15-и от Олимпийски игри, с което тя стана и най-успешната зимна олимпийка. Освен нея своя златен медал получи и финландецът Ливо Нисканен, който триумфира в масовия старт на 50 километра при мъжете.\r\n\tПрез 16-те състезателни дни общо 2952 спортисти от 92 страни се бореха за разпределението на 102 комплекта отличия в 15 вида спорт. В крайното класиране по медали Норвегия завърши на първото място, изпреварвайки в последния ден Германия. \"Викингите\" завоюваха рекордните 39 медала на Зимни олимпийски игри, от които 14 златни, 14 сребърни и 11 бронзови. Германия остана на второ място с 31 медала – 14 златни, 10 сребърни и 7 бронзови. Трети се наредиха канадците с 29 отличия – 11 златни, 8 сребърни и 10 бронзови.\r\n\tОбщо 30 страни спечелиха медали в Пьонгчанг, като за съжаление България не бе сред тях. Най-доброто класиране за българския състезател на Игрите бе шестото място на Сани Жекова във финала на сноуборд кроса.", "date": "2018.02.25", "title": "Южна Корея закри зимната Олимпиада с пищна церемония"}
{"url": "http://www.mediapool.bg/kitai-gotvi-neogranicheni-mandati-za-prezidenta-si-tszinpin-news276003.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправляващата комунистическа партия в Китай предложи премахване на конституционното ограничение, предвиждащо максимум два мандата за президента на страната, информира пекинска държавна медия. Това дава възможност да продължи управлението на сегашния лидер Си Цзинпин, предаде Франс прес.\r\n\t \r\n\tЦК на ККП предложи да се премахне от основния закон текстът, според който президентът не може да остане на поста повече от два поредни петгодишни мандата. Съответно Си Цзинпин, оглавил Китайската народна република през 2013, би трябвало да се оттегли през 2023 г., но отдавна има спекулации, че той иска да продължи и след това.\r\n\t \r\n\tПроведеният миналата година партиен конгрес циментира статуса му на най-силен лидер в страната откакто почина Мао Цзедун.\r\n\tОсвен това конгресът предложи \"идеите на Си Цзинпин\" да бъдат включени в конституцията на страната. В разрез с традицията не бе посочено и кой ще го наследи.\n\n\r\n\tПолитическите традиции, действали в Китай през последните десетилетия, повеляват всяко ново поколение ръководители да се задържа на власт най-много 10 години.\r\n\t\r\n\tКонституционните поправки се очаква да бъдат разгледани от Общокитайското събрание на народните представители, чиято годишна пленарна сесия започва на 5 март.\r\n\t \r\n\tПолитическата философия на китайския партиен и държавен лидер - идеите му \"за нова ера на социализма с китайска специфика\", бе включена през октомври м. г. в обновения устав на ККП от делегатите на нейния 19-и конгрес. Си Цзинпин стана вторият лидер на страната след основателя на комунистическия режим през 1949 г. Мао Цзедун, удостоен приживе с честта да бъде споменат в основния партиен документ. Името на друг виден китайски ръководител - Дън Сяопин, бе вписано в устава след смъртта му през 1997 г.\r\n\t \r\n\tОткакто застана начело на партията през 2012 г., Си Цзинпин концентрира в ръцете си толкова власт, колкото никой друг китайски лидер не е имал поне от четвърт век насам. Той започна борба с корупцията, в рамките на която досега са наказани над един милион служители. Някои обаче виждат в тази кампания главно средство, чрез което президентът може да се отърве от всяка вътрешна опозиция.\r\n\t \r\n\tУправлението му бе отбелязано с връщане към своеобразен култ към личността на държавния и партиен глава, постоянно присъстващ в медиите, и със засилване на репресиите спрямо борците за демокрация и правозащитниците, допълва АФП, цитирана от БТА.\r\n\t \r\n\tСегашната, четвърта конституция на Китай е приета през 1982 г. Поправки в основния закон са правени през 1988, 1993, 1999 и 2004 г.; те отразяват предимно промени в икономически живот и идеологическата база на Китай.\r\n\t \r\n\tПрез 1999 г. в конституцията е вписано името на починалия през 1997 г. \"архитект на китайските реформи\" Дън Сяопин. По-рано в документа са били споменати само Карл Маркс, Владимир Ленин, Мао Цзедун и китайският революционер Сун Ятсен.\r\n\t \r\n\tЦК на ККП подготвя и друга поправка в конституцията - създаване на контролен комитет като орган на държавната власт. Партийното ръководство предлага също да се впишат в основния закон основополагащите ценности на социализма.\r\n\t \r\n\tДруга инициатива е да бъде добавена процедура, според която всички държавни служители, преди да заемат съответния пост, публично да полагат клетва за вярност към конституцията.\r\n\tПредлага се освен това текст, гласящ, че \"ръководството от страна на ККП е отличителен белег на социализма с китайска специфика\". В проектопоправките се споменава и \"изграждане за човечеството на общност с единна съдба\". Още един текст декларира, че Китай смята да върви по пътя на мирно развитие, използвайки взаимноизгодни и отворени стратегии.", "date": "2018.02.25", "title": "Китай готви неограничени мандати за президента Си Цзинпин"}
{"url": "http://www.mediapool.bg/19-godishna-zagina-v-tezhka-katastrofa-krai-dragichevo-news275997.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТежък пътен инцидент е станал в неделя в района на Драгичево, съобщава МВР.\r\n\tМалко след 14 часа при бензиностанция са се ударили два леки автомобила. 19-годишно момиче е загинало, а друга жена е транспортирана в болница. От Пътна полиция препоръчват на водачите, пътуващи към София, да използват магистрала \"Люлин\".\r\n\tОтново по обяд два тира се сблъскаха на автомагистрала \"Тракия\" в района на Вакарел, посока София.\r\n\tПо първоначални данни на полицията тир се ударил в движещия се пред него друг тир, но няма сериозно пострадали. Движението бе временно отклонено в аварийната лента, но впоследствие бе възстановено.", "date": "2018.02.25", "title": "19-годишна загина в тежка катастрофа край Драгичево"}
{"url": "http://www.mediapool.bg/nfsb-na-valeri-simeonov-se-nanese-na-rakovski-134-news275998.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНационалният фронт за спасение на България на вицепремиера Валери Симеонов вече се нанесе на легендарния адрес \"Раковски\" 134, където от началото на демократичните промени се помещава Съюзът на демократичните сили (СДС). Двете партии ще си делят сградата, след като през декември м.г. правителството реши да даде под наем на НФСБ третия и четвъртия етаж. \r\n\t \r\n\tТова се случи, след като коалицията Реформаторски блок, в която участва СДС, не влезе в парламента и така партията загуби правото си да ползва с нисък наем държавен или общински имот. СДС все обаче запази два етажа в сградата, която е частна държавна собственост .\r\n\t \r\n\tВъв Фейсбук бе разпространена снимка, на която се вижда как брандираният в синьо надпис \"Съюз на демократичните сили\" вече е свален от фасадата и заместен с \"Национален фронт за спасение на България\".\r\n\t \n\n\r\n\tНовината за съквартирантските отношения между двете партии съвпадна с тиражираните от няколко седмици слухове, че СДС и НФСБ водят разговори за партньорство и евентуално съвместно явяване на избори. Засега няма потвърждение на информацията, но в същото време сътресенията в коалицията \"Обединени патриоти\", част от която е НФСБ, станаха прекалено шумни и очевидни. Валери Симеонов нападна публично лидера на ВМРО Красимир Каракачанов, а след това третият съпредседател на обединението – Волен Сидеров, лидер на \"Атака\", на свой ред нападна Симеонов, а също и зам.-председателя на ГЕРБ Цветан Цветанов, провокирайки конфликт в цялата управляваща коалиция. Стигна се до помирително кафе в парламента между Цветанов, Сидеров и Симеонов, което да покаже стабилността на отношенията. Лидерът на НФСБ обаче не се включи в демонстрацията ръкуване пред камерите.\r\n\t \r\n\t\"СДС става НФСБ - в тази си част прехода приключи. Опасявам се обаче, че с разложеният труп на тази организация ще погребем и \"съюза\" и \"демокрацията\", коментира във Фейсбук общественикът Виктор Лилов.", "date": "2018.02.25", "title": "НФСБ на Валери Симеонов се нанесе на \"Раковски\" 134"}
{"url": "http://www.mediapool.bg/gazprom-otchita-rekorden-iznos-na-gaz-zaradi-studovete-v-evropa-news276005.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез изтеклата седмица \"Газпром\" отбеляза абсолютни рекордни по износ на газ благодарение на рязкото застудяване в Европа. Ниските температури и изтощените в края на зимата запаси на европейските газохранилища доведоха до повишаване на цените на газа на спотовия пазар с над 30%. Прогнозите за новата седмица са за усилване на студовете.\r\n\t \r\n\tОсвен непосредствения ръст на износа, \"Газпром\" може да спечели и от намалените запази с подземните газохранилища, което ще се отрази позитивно на летните продажби на руския монополист, отбелязва в.\"Комерсант\".\r\n\t \r\n\tРуската държавна компания \"Газпром\" отчете в събота четвърти пореден ден на абсолютен максимум в дневния износ на газ за страните извън Общността на независимите държави (ОНД), информира ТАСС.\n\n\r\n\t\r\n\tНовият исторически рекорд, отбелязан на 24 февруари, е 655.2 млн. куб метра. Това е увеличение с 2.4 млн. куб метра спрямо предходния рекорд, поставен на 23 февруари, съобщава газовият холдинг.\r\n\t \r\n\tПри това новият максимум е поставен в събота - почивен ден, когато потреблението на газ на чуждестранните купувачи по правило се понижава до минимални стойности за седмицата, допълва компанията.\r\n\t \r\n\tРъководителят на концерна Алексей Милер съобщи по-рано, че през 2017 г. \"Газпром\" е увеличил добива на газ спрямо 2016 г. с 12.4 на сто до 472 млрд. куб метра, а износа на газ за Европа - с 8.1 на сто до 193.6 млрд. куб метра.\r\n\t \r\n\tПрез 2017 г. е нараснал вносът на руски газ в страните от Северозападна и Централна Европа. Рекорден обем синьо гориво е подаден към Германия – 53.4 млрд. куб метра (+7.1 на сто), исторически рекорд е поставен при вноса в Австрия (+40 на сто) до 8.5 млрд. куб метра и в Холандия (+9.7 на сто) до 4.6 млрд. куб метра.", "date": "2018.02.25", "title": "\"Газпром\" отчита рекорден износ на газ заради студовете в Европа"}
{"url": "http://www.mediapool.bg/severna-koreya-imala-zhelanie-za-razgovori-sas-sasht-news276004.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСеверна Корея има желание да води разговори със САЩ, заяви президентството на Южна Корея в неделя, когато президентът на страната Мун Дже-ин се срещна със севернокроейския генерал Ким Йон-чхол преди церемонията по закриването на Зимните олимпийски игри в Пьонгчан. Съобщението дойде часове след като комунистически Пхенян обвини Вашингтон, че се опитва да разпалва конфликта на полуострова с нови санкции, предаде Ройтерс.\r\n\t \r\n\tПо време на церемонията в Пьонгчан севернокорейската делегация е казала също, че развитието на отношенията между двете Кореи и между Северна Корея и САЩ трябва да върви ръка за ръка, се казва в изявление на южнокорейското президентство.\r\n\t \r\n\tИванка Тръмп, дъщерята на американския президент Доналд Тръмп, която представляваше Съединените щати, и ръководителят на севернокорейската делегация Ким Йон-чхол, нямаха пряк контакт на церемонията по закриването на Зимните олимпийски игри.\n\n\r\n\t\r\n\tВ официалната ложа южнокорейският президент Мун Дже-ин стисна ръката на Иванка Тръмп, а малко по-късно - и тази на генерал Ким. Представителите на САЩ и Северна Корея обаче така и не влязоха в пряк контакт, потвърди представител на администрацията на Тръмп.\r\n\t \r\n\tОлимпиадата в Южна Корея премина под лозунга \"Игри на мира\". Консервативната опозиция в страната обаче протестира срещу визитата на севернокорейския генерал, когото смята за военнопрестъпник и по-конкретно обвинява за торпилирането на южнокорейски военен кораб през 2010 г., при което загинаха 46 човека. Режимът в Пхенян отрича да е отговорен за атаката.\r\n\t \r\n\tРъководителят на севернокорейската делегация желае да проведе разговори със Съединените щати, заяви по-рано в неделя канцеларията на южнокорейския президент, цитирана от Асошиейтед прес и ДПА.\r\n\t \r\n\tМун Дже-ин се срещна с генерал Ким Йон-чхол и неговата делегация преди церемонията. Според негов говорител генерал Ким казал, че Пхенян \"има достатъчно желание за диалог между Северна Корея и САЩ\".\r\n\t \r\n\tСпоред някои експерти, като играе картата на намаляването на напрежението с Юга, Северът се опитва да оправи своя имидж, за да си осигури драстично смекчаване на международните санкции срещу него заради забранената му ядрена и ракетна програма и да вбие клин между Сеул и Вашингтон. Като знак, че \"олимпийското примирие\" не е решило проблема, президентът на САЩ наложи в петък нови едностранни санкции на Северна Корея, а вчера тя го обвини, че приближава полуострова към война, отбелязва Франс прес, цитирана от БТА.\r\n\t \r\n\tПодобряването на отношенията между Северна и Южна Корея зависи от решаването на проблема със севернокорейската ядрена програма, даде да се разбере говорител на Държавния департамент на САЩ, цитиран от Ройтерс.\r\n\t\r\n\t\"В тесен контакт сме с Южна Корея за нашия единен отговор на Северна Корея. Както заяви президентът Мун, подобряването на отношенията между Северна и Южна Корея не може да напредне отделно от решаването на (проблема със) севернокорейската ядрена програма\", заяви в неделя цитираният говорител на Държавния департамент на САЩ.\r\n\t \r\n\tГоворителката на Белия дом Сара Сандърс изрази сходна позиция. Всеки диалог със Северна Корея трябва да доведе до превръщането на полуострова в зона, свободна от ядрени оръжия. Максималният натиск върху режима в Пхенян ще продължи до постигането на тази цел, подчерта Сандърс.", "date": "2018.02.25", "title": "Северна Корея имала желание за разговори със САЩ"}
{"url": "http://www.mediapool.bg/premierat-za-bsp-shto-go-prodadoha-chez-kato-iskat-sega-darzhavata-da-go-kupi-news275994.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t Така премиерът Бойко Борисов коментира в неделя искането на БСП държавата да купи българските активи на чешката компания ЧЕЗ за 320 млн. евро. По неофициална информация именно това е сумата, срещу която създадената неотдавна пазарджика фирма \"Инерком\" на Гинка Върбакова ще придобие бизнеса на ЧЕЗ у нас, чийто годишни приходи са около 2 млрд лева.\r\n\tБСП атакува сделката, за която се подозира, че \"Гинка от Пазарджик\" е само параван на други играчи, както и че подалата оставка енергийна министърка Теменужка Петкова е удобен бушон.\r\n\tСоциалистите искат сделката да бъде проверена и от европейските институции, а не само от българските. Предложението на партията за бъдещето на шестте български дружества на ЧЕЗ е да бъдат одържавени.\r\n\tДържавата е лош стопанин, заяви по този повод Борисов с реч пред 9-ия Зимен университет на младежите от ГЕРБ и им разказа да режима на тока, който бе нещо обичайно през 1980 -те и 1990-те години.\r\n\tБСП продадоха ЕРП-тата и заложиха да няма никакъв контрол на държавата\n\n\r\n\tТой припомни, че трите електроразпределителни дружества – сред които и ЧЕЗ – са приватизирани през 2005 г. от кабинета на тройната коалиция, оглавяван от Сергей Станишев. Продажбата е направена така, че за държавата да не остане контролен пакет от 34%, а само 33%, разясни Борисов, чието първо правителство приватизира и остатъчните дялове, без да се опита да възстанови контрола на държавата.\r\n\t, каза премиерът.\r\n\tКакто е известно, антимонополната комисия и финансовият надзор могат да проверят само дали формално са спазени процедурите, които най-вероятно са спазени, е енергийният регулатор няма почти никакви правомощия по случая. Интересно е какви ще са заключенията на ДАНС, като се имат предвид съмненията за силен политически контрол на ДПС там.\r\n\t\r\n\t \r\n\tБойко Борисов отново отрече правителството да има отношение към сделката на \"Гинка от Пазарджик\".\r\n\t\r\n\t \r\n\tБорисов заяви, че той на министър Петкова да си подаде оставката, за да не остава петно върху репутацията – нейното, на правителството и на партията, защото се говори в публичното пространство, че приятел на енергийния министър купил ЧЕЗ. Премиерът обаче увери, че никой от българското правителство няма отношение към сделката, направена в Чехия.\r\n\tВардехме кога ще спре тока. В енергото се пиеше много като беше държавно \r\n\tТой разказа на младите нагледно защо държавата не е добър стопанин и как се е живяло с режим на тока преди години:", "date": "2018.02.25", "title": "Премиерът за БСП: Що го продадоха ЧЕЗ, като искат сега държавата да го купи"}
{"url": "http://www.mediapool.bg/okonchatelno-bls-podpisva-ramkoviya-dogovor-pri-dogovorenite-parametri-news275995.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРешението на Българския лекарски съюз да се подпише Националният рамков договор е окончателно, при условие, че се запазят параметрите, които са постигнати в договорения процес, потвърди д-р Венцислав Грозев от БЛС в неделя пред БНР.\r\n\tказа Грозев. \r\n\tКонфликтите около подписването на Националния рамков договор допълнително засилиха напрежението в здравния сектор, провокирано от скандала между здравната каса и Министерството на здравеопазването.\r\n\t \r\n\tТози скандал е нещо тъжно и непродуктивно, но проблемът е, че ние вече сме го виждали, коментира бившият здравен министър Стефан Константинов по повод поисканата от министър Кирил Ананиев оставка на шефа на НЗОК проф. Камен Плочев и разнобоя между двете институции не само за размера на дълговете към чужди здравни каси, но и за това как да се решава той.\n\n\r\n\t \r\n\tказа д-р Константинов в неделя пред БНР.\r\n\tАндрей Дамянов, член на Надзорния съвет на НЗОК и представител на Националната пациентска организация, изрази притеснение от труса в здравната система, предизвикан от конфликта.\r\n\tказа Дамянов пред БНР.", "date": "2018.02.25", "title": "Окончателно: БЛС подписва рамковия договор при договорените параметри"}
