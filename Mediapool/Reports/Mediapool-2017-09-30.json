{"url": "http://www.mediapool.bg/dimitar-delchev-oglavi-dbg-kuneva-prizova-za-koalitsiya-na-spravedlivostta-news269881.html", "text": "С пълно мнозинство при явно гласуване членовете на “Движение България на гражданите“ избраха бившия депутат Димитър Делчев за свой партиен лидер. Той обяви намерението си да създаде “силна анти-ГЕРБ коалиция за спиране на застоя в страната“.\r\n\tДелчев смята, че всички структури на ДБГ трябва да започнат да търсят широко обединение против управленския модел ГЕРБ за подготовка за предсрочни парламентарни избори. Според него парламентът със сигурност няма да изкара пълен мандат.\r\n\tДимитър Делчев каза, че \"когато патерицата “Патриотичен фронт\" стане прекалено къса, ГЕРБ ще предизвикат нови избори\". По думите му ДБГ тогава трябва да бъде готова за разбиването на феодалните владения на ГЕРБ, както по места, така и в национален мащаб.\r\n\t\"Ще го постигнем чрез широко обединение на демократични партии, организации, хора\", обясни той.\r\n\tДосегашният лидер Меглена Кунева каза на свой ред, че назряват “условия за голяма коалиция на справедливостта, която да спре застоя, и ДБГ ще е нейното острие. Тя призовава към широко реформаторско мнозинство и спешно нова платформа за партньорства на практична основа, насочена към обществото, съобщи БТА.\n\n\r\n\t“ДБГ е опозиция на днешното управление. Като важна задача пред ДБГ стои създаване на честна политическа среда, но това не може да се случи без екип. Най-трудно през годините в работата ми беше липсата на среда, в която ДБГ да се изяви подобаващо\", коментира Меглена Кунева.\r\n\t\"Реформаторският блок създаде очаквания у хората, че сме се намерили, вместо това личните боричкания, незрялото поведение на някои, са сред причините за неуспеха на съюза и коз в ръцете на ГЕРБ да го игнорира като партньор във властта\", каза Кунева.\r\n\t“Реформаторският блок“ се разцепи през декември 2015 г., след като ГЕРБ гласува против гарантирането на съдийската независимост при приемането на последните поправки в конституцията. Тогавашният правосъден министър Христо Иванов подаде оставка, а ДСБ напусна управлението, макар проформа да остана в Реформаторския блок. Останалите партии в Блока, включително ДБГ, направиха компромис и останаха в управлението до неговия край. Това се случи, въпреки заплахите на Кунева и партията й, че ще напуснат, ако антикорупционният закон не бъде приет окончателно. Той така й не бе приет.\r\n\tСегашното управление на ГЕРБ е почти същото като това, в което участва докрая и ДБГ. Единственото ново попълнение е “Атака“.", "date": "2017.09.30", "title": "Димитър Делчев оглави ДБГ, Кунева призова за “коалиция на справедливостта“"}
{"url": "http://www.mediapool.bg/glavniyat-sekretar-na-prezidenta-obvini-gerb-v-okepazyavane-na-rumen-radev-news269865.html", "text": "Главният секретар на президента Румен Радев - Димитър Стоянов обвини управляващите, че целят дискредитирането на държавния глава покрай избора на нов боен самолет. Пред БНТ в петък вечерта той обясни, че решението трябва да е и експертно, и политическо.\r\n\tПо думите му Румен Радев не е участвал под никаква форма в лобизъм при процедурата за избор на нов самолет за българските ВВС, както го обвиняват депутати от ГЕРБ. Като доказателство Димитър Стоянов посочва доклад на Радев, тогава заместник-командир на ВВС, в който се посочва, че изтребителят с най-добри качества е “Юрофайтър“, но трябва да се проведат консултации с всички участници в конкурса.\r\n\tСтоянов заяви, че се подбират тенденциозно документи и се изпускат истини, за да \"се окепази личността на президента\".\r\n\tГлавният секретар на президентската институция каза, че временната комисията в Народното събрание е повдигнала важния въпрос за “критерия“ за плащане на новия тип изтребители. Управляващите смятат, че именно възможността за разсрочено плащане е дала основание да се декласира офертата за американските самолети F-16. Стоянов напомни, че в с американската страна е имало съгласие за вид разсрочено плащане. Той добави, че завишаването на финансовата рамка за проекта - от 700 млн. на 1,5 млрд. лв. - е отговорност на тогавашния зам.-министър на отбраната Кюмюрджиев и сегашния депутат от ГЕРБ ген. Попов.\r\n\tДимитър Стоянов говори и по скандала за нераглементиран достъп до класифицирана информация в президентството.\r\n\tИзказването му бе по повод обвинението на депутата от ГЕРБ Антон Тодоров, че шефът на президентския кабинет Иво Христов, който няма допуск до класифицирана информация, е получил секретна шифрограма от посолството ви във Вашингтон. Тя е била получена на 26 февруари и е била относно разговори на посланика ни във Вашингтон Тихомир Стойчев с представители на корпорацията, производител на изтребители F-16.\r\n\tПрезидентският секретар каза, че буквата на закона се спазва строго. Той напомни, че се занимава с класифицирана информация от 30 години и като началник щаб на военновъздушните сили има достатъчно опит да борави с класифицирана информация.", "date": "2017.09.30", "title": "Главният секретар на президента обвини ГЕРБ в “окепазяване“ на Румен Радев"}
{"url": "http://www.mediapool.bg/aleksei-navalni-be-osvoboden-ot-aresta-news269859.html", "text": "Опозиционерът Алексей Навални, който бе арестуван преди ден на московска гара, съобщи, че са го пуснали от полицейското управление. Той бе задържан \"за нееднократни призиви за участие в неразрешено публично мероприятие\".\r\n\tСимоновският съд в Москва ще разгледа на 2 октомври административното дело срещу него. Това е третото задържане за Навални за последните 6 месеца, като предишните две бяха преди митингите му в Москва на 26 март и на 12 юни тази година.\r\n\tНавални се спряга за основен съперник на Владимир Путин на президентските избори следващата година, ако въобще властите му разрешат да участва в кампанията.", "date": "2017.09.30", "title": "Алексей Навални бе освободен от ареста"}
{"url": "http://www.mediapool.bg/zdravniyat-ministar-na-sasht-napusna-zaradi-izpolzvane-na-chastni-samoleti-news269858.html", "text": "Министърът на здравеопазванетона САЩ Том Прайс подаде оставкапо настояване на президента Доналд Тръмп заради скандал с използването на частни самолети за своите пътувания, предаде Ройтерс. Министърът е натрупал сметки за пътуванията си в размер на близо 400 000 долара.\r\n\tВ опит да потуши скандала Прайс предложи да върне на правителството 51 887 долара за използването на частни самолети в миналото, но това не проработи.\r\n\t“Не съм доволен.ОК? Въобще не съм доволен“, коментира в типичния си стил Тръмп. На мястото на Прайс временно беше назначен Дон Райт, който досега бе заместник-министър на здравеопазването.\r\n\tПрайс не е единственият, който е подложен на проверки за използването му на частни самолети. Скот Пруит, който ръководи Агенцията по защита на околната среда, също е пътувал предимно с частни самолети.\r\n\tТова е втора оставка в правителството на Тръмп. Той все още не е назначил вътрешен министър на мястото на Джон Кели.", "date": "2017.09.30", "title": "Здравният министър на САЩ напусна заради използване на частни самолети"}
{"url": "http://www.mediapool.bg/yuzhna-koreya-podozira-phenyan-v-podgotovka-za-nov-opit-s-balistichna-raketa-news269861.html", "text": "Южна Корея има информация, че режимът в Пхенян е изкарал няколко междуконтинентални балистични ракети от разположения в столицата военен завод. Това се приема като знак, че страната подготвя за изпитание термоядрена бойна глава над Тихия океан, предаде ТАСС, цитирана от агенция \"Фокус\".\r\n\tНяколко ракети са изнесени от Института на въоръжението в пхенянския район „Санъм-дом“. Това е завода, в който се смята, че са произведени преминалите изпитание балистични ракети “Хуасон“.\r\n\tСпоред южнокорейските източници извозването на ракетите от завода се свързва със скорошното заявление на външния министър на Северна Корея Ли Йон-хо в Ню Йорк. Той каза, че в отговор на заплахите на президента на САЩ Доналд Тръмп севернокорейският лидер Ким Чен-ун може да прибегне към безпрецедентни мерки, в това число и да изпита над Тихия океан термоядрена бомба.\r\n\t“Трябва да проследим, дали не е свързано това извозване на ракети с допълнителни провокации“, сочи анонимен източник от администрацията на южнокорейския президент.", "date": "2017.09.30", "title": "Южна Корея подозира Пхенян в подготовка за нов опит с балистична ракета"}
{"url": "http://www.mediapool.bg/papata-obyavi-v-tuitar-che-zapochva-borba-s-falshivite-novini-news269860.html", "text": "Папа Франциск започва борба с фалшивите новини, предадоха световните агенции, цитирани от бТВ. В “Туитър” папата каза, че темата на следващия Световен ден на социалните комуникации ще е битката с фалшивите новини. Темата е вдъхновена от пасаж от Евангелието, в който се казва “Истината ще ви направи свободни”.\r\n\t“В момент, в който социалните мрежи, институциите и политиците започват да се сблъскват с фалшивите новини, Църквата също иска да допринесе за борбата с тях, като прикани към размисъл за причините за появата им и за последиците от дезинформацията в медиите”, посочва Ватиканът.\r\n\tСпоред папата фалшивите новини могат да имат отражение върху индивидуалното и колективното поведение.", "date": "2017.09.30", "title": "Папата обяви в “Туитър“, че започва борба с фалшивите новини"}
{"url": "http://www.mediapool.bg/krib-zasipa-s-pohvali-futbolniya-otbor-na-nachalnika-si-news269866.html", "text": "Конфедерацията на работодателите и индустриалците в България (КРИБ) излезе с безпрецедентно похвално слово за \"Лудогорец\" заради победата срещу \"Хофенхайм\" с 2:1 в Лига Европа в четвъртък. Писмото на работодателската организация е , чийто собственик Кирил Домусчиев е и председател на КРИБ.\r\n\t\"С огромно удоволствие за пореден път ви поздравяваме от името на КРИБ с уникалната победа над втория в класирането на Бундеслигата отбор на \"Хофенхайм\" в мача от групите на Лига Европа. Българският шампион отново демонстрира своята висока класа и успя да постигне пълен обрат в развитието на мача. \"Орлите\" се представиха повече от достойно и направиха поредното изключително представяне. Респект към работата на цялото ръководство, треньорския състав и борбените играчи на ПФК \"Лудогорец\"!“, се казва в писмото.\r\n\tВ него се допълва: “От сърце ви желаем още по-големи успехи в предстоящите срещи от Лига Европа! Гордеем се с вас\"", "date": "2017.09.30", "title": "КРИБ засипа с похвали футболния отбор на началника си"}
{"url": "http://www.mediapool.bg/germanskata-politsiya-e-arestuvala-zapodozreniya-za-otravyaneto-na-bebeshkata-hrana-news269867.html", "text": "Германската полиция е задържала заподозрения за отравянето на бебешката храна. Името му не се споменава. Според говорител на полицията мъжът е от района на Тюбинген и много прилича на човека от разпространената снимка на предполагаемия изнудвач, съобщи БНР, позовавайки се на местните медии.\r\n\tСлужбите са стигнали до заподозрения след множество сигнали на граждани. Над 650 сигнала са подали германски граждани в полицията. Според разследващите мъжът вероятно не действа сам. Все още не е ясно, дали задържаният от полицията в Констанц мъж е търсеният изнудвач. Той поиска 10 милиона евро откуп от няколко търговски вериги. В противен случай заплашваше, че ще остави в различни супермаркети нови 20 отровени храни. Днес изтича срокът за плащане на откупа.\r\n\tТойе отправил заплахата си в писмо до полицията и няколко вериги немски супермаркети още в средата на септември. Във Фридрихсхафен, южна Германия, бяха открити бурканчета бебешка храна, съдържащи етиленгликол - основна съставка на антифриза. Отравянето с този алкохол е спешно състояние, което изисква бърза медицинска намеса.", "date": "2017.09.30", "title": "Германската полиция е арестувала заподозрения за отравянето на бебешката храна"}
{"url": "http://www.mediapool.bg/polsha-sazdade-komisiya-za-izchislyavane-na-germanskite-voenni-reparatsii-news269863.html", "text": "Управляващите консерватори в Полша създадоха парламентарна комисия, която да определи размера на репарациите, които Варшава изисква от Берлин за Втората световна война, предава австрийската медия ORF.\r\n\tПредседателят на новата комисия Аркадиус Муларчик подчерта, че органът ще разгледа “прогнозна сума, която Германия дължи на Полша“. Той обаче не се ангажира със срок, в който комисията ще представи заключението си.\r\n\tВъпросът с германските репарации отдавна се считаше за приключен. В края на юли обаче лидерът на „Право и справедливост“ Ярослав Качински започна нов дебат, обвинявайки ФРГ, че бяга от отговорност за Втората световна война, припомня австрийската медия.", "date": "2017.09.30", "title": "Полша създаде комисия за изчисляване на германските военни репарации"}
{"url": "http://www.mediapool.bg/shef-v-baiern-myunhen-se-prostrelya-po-vreme-na-lov-news269864.html", "text": "Вицепрезидентът на Байерн Мюнхен по финансовите въпроси Ян-Кристиян Дреесен пострада сериозно по време на лов в Австрия. Оръжието, което е висяло на рамото му, е произвело изстрел, докато е излизал от колата си, а ловният куршум е попаднал в ръката му.\r\n\t Дреесен е бил откаран в болница, като лекарите не са оптимисти, че могат да спасят всичките му пръсти. Генералният директор на баварците Карл-Хайнц Румениге пожела бързо възстановяване на колегата си.", "date": "2017.09.30", "title": "Шеф в “Байерн“ (Мюнхен) се простреля по време на лов"}
{"url": "http://www.mediapool.bg/osnovatelyat-na-uikiliyks-v-katalunya-vizhdame-parvata-internet-voina-news269862.html", "text": "Ситуацията около референдума за независимост на Каталуния може да се определи като първия случай на интернет войнав света, смята основателят на организацията \"Уикилийкс\" Джулиан Асанж, предава БГНЕС.\r\n\t\"Първата в света интернет война започна в Каталуния, където народът и правителството го използват (интернет), за да организират провеждащия се в неделя референдум за независимост, а испанските разузнавателни служби атакуват и замразяват телекомуникационните връзки, осъществявайки цензура над стотици сайтове, протоколи и прочее\", написа Асанж в \"Туитър\".\r\n\tПреди това той коментира, че случващото се в испанската автономна област е \"най-значимият западен конфликт между народ и държава от падането на Берлинската стена\", реализиран обаче в стила на новия век.\r\n\t“А именно - чрез прокси сървъри, VPN (технология за изграждането на частни криптирани компютърни мрежи - бел.авт.), миръри, криптирани чатове, интернет наблюдение, цензура и бот пропаганда (агитация, извършвана от роботизиран софтуер“, каза Асанж.", "date": "2017.09.30", "title": "Основателят на “Уикилийкс“: В Каталуня виждаме първата интернет война"}
{"url": "http://www.mediapool.bg/izlishakat-v-byudzheta-shte-dostigne-23-miliarda-leva-v-kraya-na-septemvri-news269869.html", "text": "Над 2.3 млрд. лева ще е излишъкът в бюджета към края на септември, очаква Министерството на финансите. Институцията отчита увеличаване и на приходите, и на разходите от държавната хазна спрямо септември миналата година. Към края на август излишъкът надхвърляше два милиарда лева, но очакванията бяха да започне да намалява до 2.05 млрд. лв, което не се случва.\r\n\tПовечето преки и косвени данъци са събрани над 70 % от очакваното, с изключение на акцизите.\r\n\tПреди десет дни финансовият министър Владислав Горанов обяви, че българската икономика ще постигне растеж от 3.9% - 4% през тази година и върви към прегряване.", "date": "2017.09.30", "title": "Излишъкът в бюджета ще достигне 2.3 милиарда лева в края на септември"}
{"url": "http://www.mediapool.bg/sasht-otteglyat-diplomati-ot-havana-zaradi-stranni-zabolyavaniya-news269871.html", "text": "Заради епидемия от странни заболявания сред служителите на посолството САЩ оттеглят почти целия си персонал от мисията си в Хавана, съобщава АП.\r\n\t“Докато кубинските власти не гарантират сигурността на американските дипломати, те няма да се завърнат в посолството“, обяви високопоставен дипломат във Вашингтон. Посолството на САЩ спира и издаването на визи за кубински граждани.\r\n\tПрез последните седмици редица американски дипломати са се оплакали от проблеми със слуха и световъртеж. Първата вълна заболявания се е появила още миналата година. Някои от служителите на посолството са загубили трайно слуха си. Американското правителство подозира кубинските власти, че са изложили дипломатите на облъчване, предизвикало проблемите със слуха.\r\n\tКуба изрази съжаление за решението на американския държавен департамент да оттегли дипломатите си от Хавана.\r\n\t“Решението е прибързано и ще се отрази на двустранните отношения“, заяви говорителка на кубинското външно министерство.\n\n\r\n\tСАЩ издаде и предупреждение към американските граждани да не предприемат пътувания в Куба.", "date": "2017.09.30", "title": "САЩ оттеглят дипломати от Хавана заради странни заболявания"}
{"url": "http://www.mediapool.bg/sedem-sofiyski-bolnitsi-sa-otkazali-da-priemat-bolna-zhena-turska-klinika-e-izpratila-lineika-news269872.html", "text": "Седем столични болници са отказали помощ на онкоболна жена, разказаха роднините  на 39-годишната Мариянна Цакова от Габрово пред . Преди около година тя е научила, че има рак на шийката на матката с разсейки в черния дроб.\r\n\tБлагодарение на дарителска кампания, семейството й успява да събере 30 000 лева, необходими за лечението и операцията й в клиника в Турция. Преди две седмици обаче жената получава усложнения. По това време тя се намира в София при своите родители. В седем болници отказват да я приемат, въпреки състоянието, в което се намира.\r\n\t“Във ВМА, „Пирогов”, “Токуда“ (сега е “Сити клиник“ – б.р.), “Сити клиник” (явно се има предвид друг филиал на тази верига – б.р.), Онкологията в „Дървеница”, Александровска болница и „Майчин дом” – тотален отказ. Навсякъде отказват да я приемат за преливане на кръв – отказват лечение. За тях, това е следствие от заболяването. Дори от онкологичната болница ни казаха, че няма как да я приемат, защото приемите са само планови и трябва първо да мине през контролен преглед и ако лекари се съгласи – да я приемат”, разказа съпругът на Мариянна – Андриян пред Нова телевизия.\r\n\tМариянна обикаляла по болниците с частна линейка и с една молба - да бъде приета, за да се установи от къде е кръвоизливът. Обиколката й по болници продължила шест дни.\r\n\t“На 23 септември се принудихме да се обадим в Турция, където основно й върви лечението. От Турция изпратиха линейка за около 5 часа, след което я откараха обратно там”, съобщи Андриян.\r\n\tМариянна все още е в Турция. На 29 септември тя е претърпяла успешна, спешна операция и в момента се възстановява.\r\n\tПо-рано през тази седмица се разбра за случай на ранен при катастрофа човек точно пред специализираната болница за спешна помощ \"Пирогов\". Дежурният екип е отказал да помогне на човека и се е наложило той да чака линейка в продължение на час, за да го настани в намиращата се на метри болница. Последваха уволнения в болницата.\r\n\tВ момента тече проверка за случая на друг човек, който е починал, след като две столични болници са отказали да го приемат, въпреки тежкото му състояние.", "date": "2017.09.30", "title": "Седем софийски болници са отказали да приемат болна жена, турска клиника е изпратила линейка"}
{"url": "http://www.mediapool.bg/es-smyata-da-vavede-novi-danatsi-varhu-chuzhdite-internet-kompanii-news269868.html", "text": "ЕС смята да въведе нови данъци върху бизнеса на американските интернет от калибъра на \"Фейсбук\" и \"Гугъл\", въпреки съпротивата от някои страни членки. Това стана ясно от изявление на председателя на Еврокомисията Жан-Клод Юнкер на европейската среща на върха в Талин за цифровите технологии.\r\n\tОпасенията са, че така част от държавите в ЕС ще загубят важни инвестиции в икономиките си.\r\n\t“Ние сме на мнение, че в дигиталния сектор, данъците трябва да се плащат там, където се дължат, без значение дали са онлайн или офлайн. Комисията ще внесе догодина проект за нови правила за ефективно облагане, което да осигури равнопоставеност за всички играчи“, каза Юнкер.\r\n\tИнициативата е на френския президент Еманюел Макрон и предвижда големите американски интернет компании да плащат данъци според ставките в съответните страни, в които търгуват. А не както е сега - да прокарват приходите си през най-удобните им в това отношение еврочленки, като Ирландия и Люксембург, където се ползват с най-големи данъчни облекчения.", "date": "2017.09.30", "title": "ЕС смята да въведе нови данъци върху чуждите интернет компании"}
{"url": "http://www.mediapool.bg/tsvetanov-shurobadzhanashtinata-v-haskovo-e-oporna-tochka-da-pozdravim-delyan-dobrev-news269873.html", "text": "Няма шуробаджанащина в Хасково, това е опорна точка на опонентите на ГЕРБ, обясни председателят на парламентарната група на ГЕРБ Цветан Цветанов в събота в отговор на журналистически въпрос. Той защити депутата Делян Добрев и отказа да коментира по същество скандалите в града.\r\n\t\"ГЕРБ има 15 общински съветници в Хасково, а БСП трима – направете сметка кой къде се намира в политически план в града и защо е тази истерия“, каза Цветанов, който е на посещение във Варна. Не се рабра какво общо има броят на общинарите със същината на скандала.\r\n\tНапрежението в града ескалира по-рано през седмицата, когато местната партийна структура на ГЕРБ свали доверието си от кмета Добри Беливанов, издигнат и избран от партията. В разгара на скандала се разбра, че бившият икономически министър в кабинета Борисов I е кадрувал в общината, назначавайки своя братовчедка, неин съпруг, свой кумец и негови близки съученици.\r\n\tВ четвъртък Добрев потвърди, че е поискал назначението на зам.-кметовете на Хасково Милена Трендафилова и Евгени Консулов. Той дори нарече роднинско-приятелския си кръг \"дрийм тийм\".\r\n\tЦветан Цветанов предпочете да говори за БСП и изкара тезата, че винаги, когато социалистите са имали възможност да правят политика в Хасково, са се проваляли. На въпрос защо тогава от ГЕРБ са се разграничили от кмета на Хасково Добри Беливанов, Цветанов заяви, че той не е покрил очакванията, които са били декларирани по време на предизборната кампания през 2015 г.\n\n\r\n\t“В случая не можем да кажем, че няма проблем. Кметът дори си удължава отпуската, за да не се яви на сесията, на която трябваше да се гледат важни неща в развитието на града“, каза той и обърна внимание, че заради ГЕРБ и Делян Добрев в града са влезли 140 млн. лв. по европейски проекти и национално финансиране.\r\n\t“Можем само да ги поздравим за това, което са свършили. Това дава друг поглед върху развитието на града. Силата на партията е, когато излиза с лицето, когато застава зад всяка една политика и зад всяка една личност, която е издигала до настоящия момент. За Хасково се изговори прекалено много. Ясни сме с позицията си и за мен е изключително важно структурата да продължи да работи по начина, по който работеше и се подготвяше за местните избори през 2015 г.“,каза Цветанов, цитиран от агенция “Фокус“.\r\n\t\r\n\tВ отворено писмо до цялото ръководство на ГЕРБ и Националното сдружение на общините кметът на Хасково Добри Беливанов обявява, че не се дистанцирам от ГЕРБ, а от Делян Добрев, който е създал“нелепо напрежение в Община Хасково“.Беливанов казва, че зад всичко това своят интересите на Добрев да кадрува в кметството.\r\n\t“Назначението на ръководни административни кадри в общината трябва да става след проведени законни, прозрачни конкурси съгласно Закона за държавния служител. Това не е лична моя прищявка или субективна преценка, а действие за съблюдаването на закона“, казва кметът.\r\n\tПрез седмицата партията на Бойко Борисов свали доверието си от Беливанов, а оставка подадоха дваматаму заместници. Градоначалникът обаче реши да остане на позицията.\r\n\tВ писмото си той пита по повод Добрев: “Ако Хасково е малък район и в управлението трябва да има приоритетно негови близки, то и секторът енергетика ли е малък?“\r\n\tБеливанов се връща и назад, за да проследи кариерата на депутата от ГЕРБ: “През 2003г. Делян Добрев беше назначен в областната управа на Хасково, на която бях Главен секретар. Той бе младеж, завършил в САЩ и се справяше добре. В момента съм наскърбен от поведението му. Наскърбен съм като баща, а не като политик. Отдавам поведението му на емоцията, начина му на мислене и амбициите му за упражняване на влияние“.\r\n\tБеливанов казва, че е бил обвинен, че има любовница на 35 години, докато той е на 71 г..\r\n\t“Уволних я, за да им угодя и да покажа, че грешат. Сега съжалявам, че заради клевети уволних един добър служител. Друга любовница се оказа дама, с която през 2016г. съм бил на море. Любовницата беше всъщност дъщеря ми...“, разказва кметът за сплетните по негов адрес в Хасково. Според него опитите за омаскаряването му дискредитират управлението на ГЕРБ.\r\n\t\r\n\tПреди писмото на кмета Цветан Цветанов обясни, че предстоят промени в още няколко общински структурина ГЕРБ. Извън скандалите в Хасково, ГЕРБ започна да изключва общински съветници и в Ботевград.\r\n\t“И в Добричка, и в Плевенска област бяха най-слабите резултати(на местните избори – б.р.), така че съвсем закономерно е една партия, която се стреми да бъде лидер и има огромен потенциал от хора за себе си, да прави съответните кадрови промени“, каза той.\r\n\tЦветанов поясни, че така ГЕРБ може да работи водена единствено от обществения интерес.\r\n\t“В партия ГЕРБ имаме реален политически живот, и аз съм постоянно в движение, постоянно съм сред хората. Дори вчера(петък) във Вълчи дол(Варненско) успяхме да направим продуктивни срещи“, каза Цветанов и прогнозира, че ГЕРБ ще спечели изборите там, тъй като хората се нуждаят от продължаване на започната промяна.", "date": "2017.09.30", "title": "Цветанов: Шуробаджанащината в Хасково е опорна точка, да поздравим Делян Добрев"}
{"url": "http://www.mediapool.bg/analizat-za-stroezha-na-aets-belene-shte-e-gotov-prez-oktomvri-news269875.html", "text": "Българската академия на науките (БАН) вече е представила в Министерството на енергетиката първата част от анализа си за бъдещето на АЕЦ \"Белене\". Целият експертен анализ ще бъде готов до две седмици, но в него няма да бъде даден еднозначен отговор дали централата да се строи, а ше се разглеждат няколко сценария, каза енергийният министър Теменужка Петкова в събота пред “Дарик“.\r\n\tТя допълни, че един от сценариите е да се построи Седми блок на площадката на АЕЦ \"Козлодуй\". По думите й до два месеца  цялото оборудване за централата ще бъде доставено в България.\r\n\tСпоред Петкова България има нужда от чужд инвеститор за централа в Белене, но уточни, че това е нейно лично мнение.\r\n\t\"Според мен най-добрият вариант е да се използва рационално площадката в Белене, нотифицирана от Европейската комисия, за която данъкоплатците са дали 3 млрд. лв.\", каза Петкова.\r\n\tМинистър Петкова съобщи, че вече разрешението за строителството на газовата връзка с Гърция за българската територия на проекта. Строителството трябва да започне през втората половина на 2018 г. Целта е през 2020 г. тръбата да бъде въведена в експлоатация, за да може България да получава газ по договор с Азербайджан, който се е ангажирал да доставя по 1 млрд. куб. м годишно.\n\n\r\n\tДо края на годината предстои да бъдат обявени трите обществени поръчки за инженеринга, за доставката на тръби и за самото строителство.", "date": "2017.09.30", "title": "Анализът за строежа на АЕЦ “Белене“ ще е готов през октомври"}
{"url": "http://www.mediapool.bg/gerhard-shryoder-veche-e-predsedatel-na-borda-na-rosneft-news269870.html", "text": "Бившият германски канцлер Герхард Шрьодер е новият председател на съвета на директорите на руската петролна компания \"Роснефт\". Това съобщи самият Шрьодер в края на извънредното събрание на акционерите на \"Роснефт\" в Санкт Петербург, предаде ТАСС.\r\n\tТой коментира, че санкциите в петролния и газовия сектор се изострят не от ЕС, а от Съединените щати и подчерта, че Германия е заинтересована от изпълнението на проекта \"Северен поток-2\".\r\n\tШрьодер заема ръководна позиция и в компанията оператор на \"Северен поток\" за пряк пренос на руски природен газ до Германия по дъното на Балтийско море, в който мажоритарен дял има руският газов гигант \"Газпром\".", "date": "2017.09.30", "title": "Герхард Шрьодер вече е председател на борда на “Роснефт“"}
{"url": "http://www.mediapool.bg/ot-1-yanuari-se-uvelichavat-zaplatite-v-armiyata-news269874.html", "text": "“От 1 януари 2018 г. ще бъдат увеличени заплатите в армията“, съобщи в събота министърът на отбраната Красимир Каракачанов от Варна. Той присъства на ритуала по полагането на военната клетва на курсантите от Висшето военноморско училище в града.\r\n\tВоенният министър каза, че заплатите няма да бъдат увеличени еднаквоза всички. Повече пари ще бъдат насочени към бойните поделения и хората, които са на терен - войници, сержанти, младши офицерски състав. Конкретни цифри обаче не бяха съобщени.\r\n\t“Има демотивация на личния състав вследствие на всички тези съкращения, уволнения, на безпаричието. Това са неща, за които трябва да се говори, за да не се допускат в бъдеще“, kaza Каракачанов.\r\n\tПо повод предложението на Соломон Паси за военноморска база на НАТО във Варна или Бургас министърът коментира, че това е стара идея, която се лансира повече от година.\r\n\t“Това не е тема, която трябва да се решава извън Министерството на отбраната. Да, подобни идеи е имало, вероятно има и сега, но има и различни спънки за това. Преминаването през проливите е регламентирано с международни конвенции, свързано е със срокове на пребиваване в акваторията на Черно море. На първо място трябва да разчитаме на собствените си сили и собствения си флот. А когато тази идея бъде внесена за разглеждане, ще бъда първият, който ще я обсъди с вас“, обясни министърът.\n\n\r\n\t\r\n\tДокладът на състоянието на националната сигурност е трябвало да бъде редактиран в частта, в която се говори за Русия като за заплаха за националната сигурност, \"защото Русия не е заплаха за България\". Това каза военният министър по-раКаракачанов пред Нова телевизия. Според него обаче вече е малко късно за редакция, защото документът е внесен в Народното събрание и ще бъде гласуван. Той настоя през 2018 година в документа да няма такива констатации, защото отношенията с Москва трябва да са балансирани.\r\n\t“Ние сме член на ЕС и НАТО, но още един конфликт не ни трябва“, каза Каракачанов. За редакция на доклада преди седмица се обяви и лидерът на \"Атака\" и председател на парламентарната група на \"Обединените патриоти\" Волен Сидеров.\r\n\tРусия бе обявена за заплаха в годишния доклад за националната сигурност на страната ни в контекста на членството на България в ЕС и НАТО. Премиерът Бойко Борисов де факто потвърди този извод, след като каза, че при конфликт руските самолети ще са насочени срещу България. Генералният прокурор на Русия Юрий Чайка възрази на премиера по този въпрос при официалната си среща с него в средата на септември.\r\n\tПреди няколко дни Красимир Каракачанов открит организирана от Русия конференция в София, посветена на противодействието срещу тероризма в електроннните медии.\r\n\t\r\n\tПо темата за бойната авиация Каракачанов смята, че старите руски бойни самолети могат да се ползват до 2030 година, ако бъдат ремонтирани.\r\n\t\"Ремонтът на 15-те МиГ-29 ще бъде извършен този път без посредници, с пряко договаряне между министерството и \"МиГ\". Направили сме меморандум, няма да има посредници\", каза Каракачанов пред Нова телевизиция.\r\n\tСпоред него е \"грехота към хората\" да не се използва техниката, която може до 2029-2030 година да бъде използвана. \"Със сравнително малко пари може да бъдат ремонтирани и МиГ-29, и Су-25 и L-39\", каза министърът.\r\n\tТой допълни, че ако се провежда процедура за закупуването на нови изтребители, тя трябва да е за нови, а не за втора ръка.\r\n\t\"Аз съм за това, ако купуваме, да купуваме нова техника. Стари самолети имаме и в много от случаите те са по-добри от старите, които ни предлагат. В Министерството на отбраната години наред са се правили изключителни безобразия при купуването на техника. Купувана е техника, за да могат да се прибират комисионни, а не да се обслужват интересите и способностите на армията\", каза министърът, но не пожела да назове имена, защото досега няма осъдени.\r\n\tПреди десет дни в парламента Каракачанов обяви, че през ноември се очаква оферта от руската самолетна компания (РСК) \"МиГ\" за ремонт на 15 български изтребители МиГ-29 в пловдивския завод \"Авионамс\".", "date": "2017.09.30", "title": "От 1 януари се увеличават заплатите в армията"}
{"url": "http://www.mediapool.bg/turistite-v-bulgaria-se-uvelichavat-po-barzo-ot-petzvezdnite-hoteli-news269876.html", "text": "Броят на чуждестранните туристи в България се увеличава по-бързо, отколкото броят на петзвездните хотели, каза министърът на туризма Николина Ангелкова в събота пред “Дарик“.\r\n\tПоради значително по-високия интерес към хотелите висок клас големите световни туроператори ТУИ и \"Томас Кук\" планирали да инвестират в строежа на такава по българското Черноморие, разказа тя. До 2020 г. чуждестранните туроператори предвиждат да изградят 5 хотела от висока категория, каза Ангелкова.\r\n\tВ София също се очаквало да дойдат престижни международни хотелски вериги като \"Фор сизънс\", \"Джумейра\", \"Мариот\" и други, обясни министърът. Висок клас проект имало и на местно ниво. Един от тях банята от царско време във Вършец. Тя е собственост на Министерството на здравеопазването като ще се търси компания, която да я възстанови и да построи хотел до нея.\r\n\t“България започва да се позиционира в по-високия ценови клас и това се оценява от чуждите туроператори“, съобщи Ангелкова и напомни, че през лятото страната е посетена от 4.3 млн. чужденци, което е с 8% повече, отколкото през миналата година. Нощувките на българи са 1.5 млн., като увеличението е с над 4%.\r\n\tПочивките на българи в Гърция бележат спад с 3-4%, докато от Гърция в България са дошли с 10% повече туристи.\n\n\r\n\tПрез октомври в САЩ започва рекламна кампания на българския туризъм. Дигитални билбордове ще бъдат разположени в Ню Йорк, Чикаго, Лос Анджелис, Лас Вегас, Вашингтон, съобщи Ангелкова. Те ще представят възможностите за зимна и лятна почивка в България, културно-историческия, балнео и спа туризма.\r\n\tПрез ноември на туристическата борса в Лондон, която е най-голямата в света, българският щанд ще включва \"дигитален ъгъл\". Студенти от Русенския университет ще представени цифрови изображения на български забележителности, а 3D принтери ще отпечатват сувернири с тях, обясни Ангелкова.\r\n\tС откриването на туристически офиси България ще се рекламира и в Китай и Япония.", "date": "2017.09.30", "title": "Туристите в България се увеличават по-бързо от петзвездните хотели"}
{"url": "http://www.mediapool.bg/ek-kritikuva-ostro-kandidaturata-na-sofiya-za-evropeiskata-agentsiya-po-lekarstvata-news269877.html", "text": "Шансовете на България да спечели домакинството на Европейската агенция по лекарствата вече клонят към нула, съобщи бТВ в събота, позовавайки се на доклад на Европейската комисия за кандидатурата.\r\n\tОткрити са редица пропуски в документацията. България не е посочилакаква е честотата и продължителността на полетите от и до София. Не е уточнено и какви са възможностите за намиране на работа в българската столица. В изводите се допълва се, че в предложението не фигурира план за преместването на агенцията, нито цената, срещу която институцията ще използва предоставените помещения.\r\n\tОтчита се и липсата на посочени специални условия за цената и осигуряването на необходимата инфраструктура.Това не е окончателно класиране, очаква се решението да бъде взето от Съвета на ЕС вероятно през ноември. Освен София има още 18 кандидатури.\r\n\tПреди 2 дни стана ясно, че служителите от лекарствената агенция предпочитат Амстердам за нов дом. Ако агенцията се премести в България, Румъния или Полша, над 90% от тях биха напуснали и потърсили работа другаде и така службата дълго време няма да може да функционира.Сега агенцията се намира в Лондон.", "date": "2017.09.30", "title": "ЕК критикува остро кандидатурата на София за Европейската агенция по лекарствата"}
{"url": "http://www.mediapool.bg/kradtsi-zadignaha-bankomat-ot-hipermarket-v-dupnitsa-news269878.html", "text": "Цял банкомат е бил откраднат от хипермаркет в Дупница в нощта на петък срещу събота, съобщиха от МВР. Сигналът за кражбата е подаден след 3 часа през нощта. Все още се изяснява се сумата, която се е съдържала в банкомата.\r\n\tМалко по-късно през нощта е направен е опит да се възпламени банкомат в град Септември. Той е бил монтиран в банков клон с денонощен достъп до устройството в обособено за целта помещение. В него се влиза само с банкова карта.\r\n\tИзвършителите са проникнали там и са направили опит да възпламенят банкомата. Нанесени са сериозни щети върху него, но не е открадната банковата касета, не е установена и липса на пари.", "date": "2017.09.30", "title": "Крадци задигнаха банкомат от хипермаркет в Дупница"}
{"url": "http://www.mediapool.bg/bezdimni-tsigari-atakuvat-balgarskiya-pazar-do-mesets-news269879.html", "text": "В края на октомври, най-късно в началото на ноември на българския пазар ще се появи иновативната технология на бездимните цигари, която вече се ползва от 3 млн. потребители в световен мащаб и целта й е намаляване на вредите както за пушачите, така и за околните. Това съобщиха от пред журналисти от \"Филип Морис България“, които в момента са в процес на одобряване на продукта \"АйКос“ (IQOS) за българския пазар.\r\n\tПродажбата на бездимните или наричани още нагреваеми цигари на пазара в България става възможно след като парламентът прие данъчни промени, определящи акциз за тази стока като на рязания тютюн. Към момента устройството за пушене \"АйКос“ се продава в около 30 държави в света, заедно с няколко бленда тютюневи продукти, наречени нагреваеми стикове и продавани в кутия, сходна на сегашните цигарени. В България ще стартира продажбата на три разновидности – с по-лек аромат, по-тежък и ментол. Цената им ще е приблизително като на традиционните кутии цигари среден клас. Устройството за пушене и зарядното му ще са фактически по-голямата първоначална инвестиция. В Гърция \"АйКос“ струва около 70 евро, планира се цената у нас да е по-ниска.\r\n\tУстройството няма нищо общо с познатата електронна цигара, която ползва течен никотин и макар да беше модна при въвеждането на масовите забрани за  пушене на публични места, не успя да се наложи като алтернативен на цигарите продукт. Реално с \"АйКос“ пушачът пуши истински тютюн, който обаче е обработен по специална технология. Т.нар. гофриран тютюнев къс е част от нагреваемия стик, който се слага вътре в устройството. В него керамична пластина със стъклено покритие и фини жлебове от платина, злато и сребро поддържа по време на пушенето температура под 350 градуса, която е достатъчна за отделянето на аромата и никотина от тютюна, но без да има пушек и миризма. При конвенционалната цигара тютюнът гори при 600-900 градуса по Целзий и се отделят около 800 вредни вещества, които се вдишват от пушача и околните. При подгряването на тютюна, без той да гори, се намаляват с до 90 процента токсичните отпадъци, които се отделят при обикновеното пушене, твърдят от компанията. Фактически, след приключването на пушенето, от устройството се вади само пожълтял от нагряването стик.\r\n\tНяма мирис за околните, няма дим, няма пепел и няма опасност от пожар, обясни Пьотр Козаревич, регионален мениджър на \"Филип Морис“ по научните и регулаторните въпроси.\r\n\tТой посочи, че единствената цел на компанията му е да намали вредите за пушачите, запазвайки им вкусовите усещания, и да отговори на нагласите за премахването на тютюневия дим в обществото. Козаревич цитира поръчани от \"Филип Морис“ изследвания за ефекта от 90-дневно ползване на продукта от пушачи, които показвали, че биопоказателите им са близки до тези на спрели цигарите. Той обаче уточни, че това изследване продължава и по-категорични резултати за ефекта върху организма могат да се дадат една година след преминаването към бездимните цигари. Тези клинични данни предстои да се проверят и от независими изследвания в хода на регистрацията на продукта на различните пазари, допълни той.\r\n\tКозаревич изрично заяви, че целта на компанията не е да привлича нови потребители и да увеличава пушачите, а и проучване сочело, че онези, които са спрели цигарите, и непушачите, нямат интерес към алтернативните бездимни продукти. По думите му единствената цел е замяната на традиционните цигари с новия продукт, в чиято разработка и производство тютюневият гигант е вложил в последните десетина години над 1.7 млрд. долара.\r\n\t\"Така както автомобилната индустрия през  годините направи толкова много за сигурността на шофьорите чрез внедряване на системи за безопасност и контрол, в резултат на което пътните инциденти в света са намалели сериозно на фона на драстичния ръст на изминатите километри, така както хранителната индустрия започна да влага по-малко сол и захар в продуктите си, така и тютюневата започва да се грижи повече за потребителите си на фона на болестите, които е ясно, че причинава пушенето“, каза Козаревич.\r\n\tВ контекста на новата политика на \"Филип Морис“, чието ръководство наскоро си постави за цел до седем години да спре напълно да произвежда традиционни цигари и така да сложи край на легендарни марки, са инвестиционните планове. Изцяло нови фабрики за \"АйКос“ и нагреваеми стикове има в Италия и Германия, а цигарени фабрики в Гърция, Русия, Швейцария и Румъния се преоборудват за производство на иновативния продукт. Само в северната ни съседка инвестициите в преообрудването на цигарени мощности са за 490 млн. евро. Плановете на компанията са до края на 2018 г. да увеличи значително производството на нагреваеми цигари. \r\n\tДали новият продукт ще има добър прием в България, предстои да се види, но в първата държава, в която \"АйКос“ се е появил – Япония, вече пазарният му дял е 10 процента, стана ясно от представените данни. В европейските държави, където се продава устройството, резултатите не са толкова добри, колкото в Япония, очаква се в България да са съпоставими като в другите държави от Европа, каза Козаревич.\r\n\tСпоред представени от Института за пазарна икономика (ИПИ) данни на \"Кей Пи Ем Джи“ потреблението на цигари в България е нараснало с 1 процент през 2016 г. в сравнение с предходната година. Става въпрос за пазар на стойност 3.1 млрд. лв. годишно, от които над 84 процента отиват директно в хазната под формата на акциз и ДДС, обясни Петър Ганев от ИПИ. Относно отчетения от Министерството на финансите спад в приходите от цигарен акциз през второто тримесечие на 2017 г. на фона на обявеното от самите цигарени компании намаление на контрабандата до 7 на сто у нас, той коментира, че вероятно е заради нецикличните периоди на изписване на стоката от акцизни складове, след което се плаща акциза. На база данни само от второто тримесечие няма как да се правят анализи, обяви икономистът.", "date": "2017.09.30", "title": "Бездимни цигари атакуват българския пазар до месец"}
{"url": "http://www.mediapool.bg/ispanskata-politsiya-zatvori-povecheto-sektsii-za-referenduma-v-katalunya-news269880.html", "text": "Испанската полиция затвори над половината училища, в които каталунските власти смятаха да проведат гласуването за независимостта на автономната област. Блокирани са 1300 от общо 2315-те училебни заведения.\r\n\tМеждувременно активисти на референдума започнаха да се барикадират в някои училища, за да гарантират, че в неделя в тях ще може да се гласува, съобщи БНР. Общо 163 училища със секции са окупирани от каталунци, предаде \"Ройтерс\".\r\n\tВ областта е обявен ден на размисъл преди утрешното допитване, което вече беше обявено за незаконно от централната власт в Мадрид. Испанските власти твърдят, че референдум няма да има. Те са пратили нареждане да се разчистят от хора определените за изборни секции места.\r\n\tИспанската полиция е поела контрола и над комуникационния център на каталунското правителство в центъра на Барселона, за да не допусне електронно гласуване. Полицията изпълнява нареждание на Върховния съд на Каталуния. Преди денсъдът поиска от \"Гугъл\" да изтрие специално приложение, съдържащо информация, къде може да се гласува на референдума.\r\n\tВ интервю за в. \"Ара\" каталунският премиер Карлес Пучдемон заяви, че е \"много разочарован\" от ЕС, който според него тайно подкрепя испанското правителство на Мариано Рахой, предава БГНЕС.\n\n\r\n\t\"ЕС е толкова смел, че излиза само с морализаторски речи от друго място на планетата. В този смисъл, съм много разочарован. Мисля, че Брюксел пренебрегна своята отговорност. Каталунците вече са спечелили борбата си за самоопределение, суверенитет и достойнство и ще започнат пътя към нов живот от понеделник. Ние победихме страха, лъжите и измамите и преодоляхме натиска на авторитарната държава“, каза Пучдемон. Той е убеден, че Каталуния ще постигне \"уважение и правото на изслушване\".\r\n\tСпоред последните социологически анкети независимост искат 41% от жителите на автономната област, а 49 на сто са против. За провеждането на референдума обаче се обявяват 80% от гражданите, макар някои да смятат, че то трябва да е съгласувано с централната власт в Мадрид.\r\n\tХиляди испанци излязоха по улиците в испанската столица Мадрид, за да защитят единството на Испания в навечерието на каталунския вот. Митингът е организира от консервативната Фондация за защита на испанската нация.", "date": "2017.09.30", "title": "Испанската полиция затвори повечето секции за референдума в Каталуня"}
