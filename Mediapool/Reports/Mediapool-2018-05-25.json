{"url": "https://www.mediapool.bg/elena-yoncheva-poiska-ostavka-ili-izvinenie-ot-borisov-news279529.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов да си подаде оставката или да се извини, настоя депутатът от БСП Елена Йончева, която преди дни осъди министър-председателя и партията му ГЕРБ на първа инстанция за клевета. Софийският районен съд постанови те да платят 5 хил.лв. обезщетение.\r\n\tЙончева обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако стане известно в съда, че е излъгал, да напусне политиката.\r\n\tИскът на Йончева беше за 20 хиляди лева, но той не е бил уважен изцяло. Борисов и ГЕРБ са осъдени да платят солидарно на Йончева обезщетението от 5000 лева, както и разноски за 825 лева. В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации.\r\n\tЙончева заяви в петък пред БНТ, че това дело е показало, че един политик не може постоянно да лъже и трябва да носи отговорност за думите си. \"Всички политици трябва да носят отговорност и когато разберат това, тогава всички ще си мерят приказките\", уточни още говорителката на БСП.\r\n\tПо думите ѝ казусът е ясен, който няма проблем да бъде спечелен и е било ясно, че думите на премиера Борисов, заради които той е бил изправен пред съда, са насочени към нея.Другият аргумент на господин Борисов, който той изразява чрез своя адвокат, е че това е предизборна кампания\", добави тя.\n\n\r\n\tЙончева не смята за правилен и начинът, по който съпартиецът ѝ Таско Ерменков повдигна въпроса за чистотата на водата в София.\r\n\tЙончева допълни, че в отделни части от Хасково водата е все още забранена не само за питейни, но и за домакински нужди.", "date": "2018.05.25", "title": "Елена Йончева поиска оставка или извинение от Борисов"}
{"url": "https://www.mediapool.bg/holandiya-i-avstraliya-obviniha-ofitsialno-rusiya-za-svalyaneto-na-mh17-news279506.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландия и Австралия официално обвиниха Русия за свалянето на малайзиския пътнически самолет над Източна Украйна през 2014 г. Ден след като бяха обявени , холандското правителство обяви в петък: \"Холандия и Австралия ще привлекат Русия към отговорност заради причастността ѝ към катастрофата с МН17. Да търсиш отговорност от една страна е сложен правен процес\". Двете страни са информирали Русия за намеренията си.\r\n\tБоингът, изпълняващ полет MH17 от Амстердам до Куала Лумпур, бе свален на 17 юли 2014 г. над украинска територия, намираща се под контрола на проруски бунтовници. Всички 298 човека на борда на самолета загинаха.\r\n\tРъководеното от Холандия международно разследване съобщи в четвъртък, че ракетата \"Бук\", с която е свален самолетът, е принадлежала на руската 53-а зенитна ракета бригада, базирана край град Курск.\r\n\tЕС и НАТО призоваха Русия да поеме отговорност, но тя отрича каквото и да е участие в свалянето на самолета и обвинява за това Киев.\r\n\tРуското военно министерство заяви, че \"отхвърля версията на холандските разследващи\" и че нито един зенитен ракетен комплекс на руските въоръжени сили никога не е пресичал руско-украинската граница. Министерството отбеляза също, че на холандските правозащитни органи са били представени изчерпателни доказателства, които еднозначно сочат причастността на украинските зенитно-ракетни комплекси \"Бук\" към унищожаването на самолета.\n\n\r\n\tРазследващият екип обаче установи, че \"всички машини в конвоя, превозващи ракетата, са били част от руските въоръжени сили\".\r\n\tХоландският външен министър Стеф Блок заяви: \"Правителството винаги е казвало, че истината за катастрофата трябва да бъде установена. Холандия и Австралия поискаха днес от Русия да установи диалог, за да се стигне до решение, което да въздаде справедливост заради огромните страдания и щети, причинени от свалянето на полет МН17. По този въпрос Холандия има подкрепата на световната общност. На основата на изводите на Съвместната следствена група (ССГ) Холандия и Австралия са убедени, че Русия носи отговорност за разполагането на ракетния (противосамолетен комплекс) \"Бук\", от който е бил свален малайзийският боинг. Затова правителството предприема следващата крачка, за да търси официално отговорност от Русия.\"\r\n\tХоландският външен министър добави, че Москва засега отказва да сътрудничи на международното разследване.\r\n\tМеждународното разследване, в която влизат представители на Австралия, Белгия, Малайзия, Холандия и Украйна, публикува преди ден междинни резултати от своето разследване. Следователите твърдят, че ракетата, с която е свален самолетът, е била на въоръжение на руската 53-а зенитна ракета бригада, базирана край град Курск. На пресконференцията в Амстердам бе показан бе филм, проследяващ според следователите пътя на ракетата от Курск до Източна Украйна.\r\n\tСледователите се въздържаха да кажат кой точно е изстрелял фаталната ракета. Холандският прокурор Фред Вестербеке каза, че има съществен напредък в разследването, но още не може да се каже кой и защо е свалил самолета. Заподозрени във връзка с катастрофата са няколко десетки души, добави той.\r\n\tВ петък обаче Стеф Блок заяви, че резултатите от разследването \"сочат пряка намеса на Русия\". Според него опитите да се търси отговорност от Русия за свалянето на самолета съгласно международното право ще бъдат различен, паралелен процес от текущото разследване, което има за цел да бъде установена индивидуалната наказателна отговорност. \"Ще искаме от Русия компенсация за жертвите\", посочи той.\r\n\tХоландия и Австралия са двете страни, които дадоха най-много човешки жертви сред пътниците на сваления самолет.\r\n\tBellingcat: Човек от руското военно разузнаване е най-вероятният конкретен виновник \r\n\tМеждународното разследване практически потвърди заключенията на независимата експертно -журналистическа група Bellingcat, ракетата \"Бук\" е принадлежала на 53-а руска зенитна бригада (военна част №32406).\r\n\tРазследващите от Bellingcat съобщиха в петък, че са успели да определят \"с много голяма вероятност\" конкретния човек, който в прихванати телефонни разговори обсъжда доставката на \"Бук\" и плановете за сваляне на самолет. Следите водят към сътрудник на руското военно разузнаване (ГРУ).\r\n\tЕС и НАТО призоваха Русия да поеме отговорност\r\n\tЕвропейският съюз призова Русия да поеме отговорност по случая.\r\n\t\"Европейският съвет призовава Руската федерация да признае своята отговорност и в пълна степен да сътрудничи, за да бъдат установени виновните\", заяви външнополитическият представител на ЕС Федерика Могерини.\r\n\tАналогичен призив отправи и генералният секретар на НАТО Йенс Столтенберг.\r\n\tБританският външен министър Борис Джонсън заяви: \"Кремъл смята, че може да действа безнаказано. Руските власти сега са длъжни да отговарят за своите действия във връзка с катастрофата на MH17\".\r\n\tГерманското правителство призова Русия да проведе пълно разследване за катастрофата и да привлече виновните на съд. Мартина Фиц, зам.-официален представител на правителството, изрази съжалението на Берлин, че досега международното разследване не е получило никакъв удовлетворителен отговор от Москва на молбата си за правна помощ. Германия приветства инициирането на съдебно дело от страна на Холандия и Австралия.", "date": "2018.05.25", "title": "Холандия и Австралия обвиниха официално Русия за свалянето на MH17"}
{"url": "https://www.mediapool.bg/dva-mesetsa-ne-stigat-na-antikoruptsiya-da-proveri-peevski-za-mediyniya-zakon-news279507.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДва месеца не стигнаха на комисията \"Антикорупция\" да провери дали депутатът и медиен магнат Делян Пеевски е в конфликт на интереси при внасянето на промените в медийния закон. Експертите от институцията са поискали удължаване на срока с още 30 дни, за да напишат становищата си по казуса, съобщава комисията, цитирана от Клуб Z. Тази опция се използва, когато случаят представлява \"фактическа или правна сложност\".\r\n\tКомисията \"Антикорупция\" бе сезирана от правната дирекция на Народното събрание. Пеевски не декларира частен интерес при внасянето на законодателните промени в медийния закон, въпреки че е собственик на \"Нова българска медийна група\".\r\n\tПартия \"Да, България\" подаде сигнал до парламента с настояване да бъде извършена проверка, но той бе препратен директно към Антикорупционната комисия.\r\n\tИ в стария Закон за конфликта на интереси, който бе отменен, а и в новия Антикорупционен закон, присъства следният текст: \"Лице, заемащо публична длъжност, няма право да участва в подготовката, обсъждането, приемането, издаването или постановяването на актове, да изпълнява контролни или разследващи функции или да налага санкции в частен интерес.\"\r\n\tДефиницията за \"частен интерес\" е следната: \"Частен е всеки интерес, който води до облага от материален или нематериален характер за лице, заемащо висша публична длъжност, или за свързани с него лица, включително всяко поето задължение.\"\n\n\r\n\tВ началото на февруари четирима депутати от ДПС, сред които и Пеевски, внесоха промени в Закона за задължителното депозиране на печатни и други произведения. Те предвиждат всички медии, а не само печатните, както досега, да депозират пред Министерството на културата информация за това кои са собствениците им.\r\n\tПредвижда се да декларират и всички приходи извън рекламата и банковите заеми, т.е., финансиране от неправителствени организации, дарения и пр.\r\n\tЗаконът \"Пеевски\" не търси прозрачност по отношение на банково финансиране на медии (какъвто е случаят с медийната група на Пеевски, създадена с пари на фалиралата КТБ) или пък за медии, които не правят редовно дължимите осигурителни вноски към бюджета, както и за медиите, финансирани от правителството, от министерства и агенции.\r\n\tТова породи съмнения, че промените целят да легитимират притежаваните или контролирани от Пеевски медии като \"пазарни\". Проектът за промени в медийния закон все още отлежава в канцеларията на Народното събрание, без да е разгледан от депутатите.", "date": "2018.05.25", "title": "Два месеца не стигат на \"Антикорупция\" да провери Пеевски за медийния закон"}
{"url": "https://www.mediapool.bg/belgiyskata-stolitsa-gotvi-shest-pati-po-visok-danak-za-dizelite-news279497.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГрадските власти в Брюксел са подготвили наредба, според която дизеловите автомобили ще бъдат облагани с шест пъти по-висок данък от бензиновите, съобщават местни медии, цитирани в петък от БТА.\r\n\tНовите правила ще важат дори за най-съвременните дизелови автомобили (стандарт \"Евро-6\"). Занапред размерът на данъка няма да се определя само от мощността на двигателя, а и според използваното гориво и количеството отделян въглероден двуокис.\r\n\tДизеловите автомобили в Белгия са с 1/3 повече от бензиновите по данни на статистиката и доскоро купуването и употребата им бяха непряко подпомагани от властите. Сега специалисти дадоха съвети в медиите тези автомобили бързо да бъдат продадени в Източна Европа и отбелязаха, че белгийските автомобили са сред най-стойностните заради защитата срещу подправяне на пробега и високите изисквания за техническа годност, прилагани безкомпромисно.\r\n\tНаскоро властите в Брюксел съобщиха, че от догодина забраняват регистрацията на стари дизелови автомобили. Мярката ще обхване превозните средства по стандарта \"Евро-1\", произведени преди 1997 г., които съставляват около 11 на сто от автомобилния парк в града.\r\n\t \n\n\r\n\tЗабраната няма да засяга т. нар. класически колекционерски автомобили, произведени преди повече от 20 години и поддържани безупречно.\r\n\tОт догодина в столицата няма да може да се движат дизелови автомобили, регистрирани преди 2006 г., както и бензинови, произведени преди 2001 година. Поетапното въвеждане на ограниченията ще продължи до 2025 година.\r\n\tМиналата година във втория по големина белгийски град Антверпен бе забранено движението в центъра на дизелови автомобили до стандарта \"Евро-3\". На нарушителите на забраната се налага глоба от 125 евро при първо провинение и 350 евро при следващо в рамките на календарната година.", "date": "2018.05.25", "title": "Белгийската столица готви шест пъти по-висок данък за дизелите"}
{"url": "https://www.mediapool.bg/bnb-bulgaria-ne-biva-da-bade-spavana-po-patya-kam-evroto-news279498.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Ако желаем България да стане пълноправен участник в процеса на реформи на европейско равнище, трябва да задълбочим допълнително собствените си реформи. Трябва да трансформираме своето устойчиво икономическо възстановяване в трайна реална конвергенция“, заявява управлителят на Българската народна банка Димитър Радев, според когото България показва убедителни макроикономически показатели.\r\n\tБългария не бива да бъде спирана, а да се приветства тръгването ѝ по пътя към еврозоната чрез участието на лева във Валутно-курсовия механизъм ІІ (ERMII), призовава той в свое изявление, публикувано в изданието 2018 OMFIF Global Public Investor.\r\n\tПървоначално Радев цитира \"убедителните\" макроикономически показатели на България.\r\n\t\"Повече от две десетилетия имаме парична стабилност. Обменният курс на лева е фиксиран към еврото и паричният съвет е непоклатим както в добри, така и в лоши времена, дори и по време на кризата през 2008 г. България поддържа като цяло балансиран бюджет и е известна с третото най-ниско съотношение дълг/БВП в ЕС. Банковият сектор е здрав, с капиталова адекватност и ликвидност над средните за ЕС\", посочва гуверньорът.\r\n\tПо думите му именно на тази база България настоява левът да влезе в ERMII.\n\n\r\n\t\"Логично е да се очаква, че страна с такъв опит следва да не бъде спирана, а да се приветства тръгването ѝ по пътя към еврозоната чрез участието на лева – националната парична единица – във Валутен механизъм ІІ\", посочва Радев.\r\n\tТой признава, че преди да приеме еврото България трябва да направи структурни реформи, но по думите му влизането в чакалнята за еврото – ERMII, ще бъде необходимият катализатор за тези реформи.\r\n\t\"Точният момент на приемане на еврото ще зависи не толкова от маастрихтските критерии за номинална конвергенция, които България в голяма степен изпълнява в продължение на много години, колкото от реалната конвергенция на икономиката. За ускоряване на реалната конвергенция е необходимо да бъдат въведени структурни и институционални политики, които да бъдат последователно прилагани\", посочва Радев.\r\n\tТой веднага допълва, че \"процесът на присъединяване към еврозоната, започващ с участието на националната парична единица в ERMII, ще бъде катализатор за по-нататъшен напредък, приспособяване и реформи\".\r\n\t\"Всичко това в крайна сметка ще окаже благоприятно влияние върху икономиката независимо дали сме в еврозоната, или все още извън нея. Самото пътуване е също толкова важно, колкото и постигането на крайната цел\", обобщава Радев.\r\n\tИзказването на Радев е публикувано в сряда, тоест в деня, когато Европейската централна банка (ЕЦБ) и Европейската комисия публикуваха  за готовността на България да приеме еврото.\r\n\tВ четвърти пореден доклад бе отбелязано, че България отговаря на маастрихтските критерии за въвеждане на единната валута и с изключение за изискването за престой в ERMII. И Европейската комисия, и ЕЦБ обаче поставят и други изисквания към България, които не фигурират формално в договора за ЕС – реформи, насочени към реална конвергенция и борба с корупцията, а също и членство в  преди влизането в ERMII.", "date": "2018.05.25", "title": "БНБ: България не бива да бъде спъвана по пътя към еврото"}
{"url": "https://www.mediapool.bg/advokat-markovski-ivancheva-e-kadruvala-ot-aresta-za-da-pomogne-na-obshtinata-news279505.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбвинената за подкуп в особено големи размери кметица на столичния район \"Младост\" Десислава Иванчева е подписала заповед за назначаването на говорителя ѝ Петър Кърджилов за неин заместник на мястото на Румен Русев, за да помогне на общината.\r\n\tТова се разбра от думите на адвоката ѝ Марин Марковски в петък пред \"Bulgaria On Air\".\r\n\t\"На практика тя е подписала някакви документи, заповед за отстраняване и назначаване, но това е направено единствено с цел да помогне общината в \"Младост\" да не остане без кмет. Няма нищо тайнствено в това, прокуратурата прави театър\", заяви юристът ден след като спецсъдът уважи искането на обвинението да отстрани Иванчева от длъжност.\r\n\tОсновният аргумент на магистратите бе, че кметицата е уволнила досегашния си заместник Румен Русев, който дал показания в неин ущърб след ареста ѝ на 17 април. Това според съда означава, че тя би могла да уволни или накаже всеки от останалите служители на общината, свидетелствали по делото, и така да упражни натиск върху тях.\r\n\t\"В цялата ситуация няма никаква драма и нищо нередно, неправилно или опасно, което да е извършила Десислава Иванчева. Съгласно закона тя не е отстранена от длъжността кмет, може да извършва действия, свързани с нейната работа\", коментира още Марковски, въпреки че спецсъдът още в сряда посочи, че тя напълно законно е подписала заповедите за уволнението на Русев и за назначаването на Кърджилов.\n\n\r\n\tСпецсъдът отстрани от длъжност и заместничкат на Иванчева Биляна Петрова, макар тя да не е издавала никакви заповеди за кадруване в общината. Все пак магистратите прецениха, че нейното отстраняване също е необходимо, тъй като може да се възползва от правомощията си в бъдеще и да заплаши с уволнение или наказание свидетели по делото.\r\n\t\"Това е един коварен ход на прокуратурата. Те казват, че искат отстраняването ѝ, защото с действията си от ареста въздейства на свидетели. Това категорично не е така, защото всички свидетели вече са дали показания. Тя няма нужда колегите ѝ да я защитават, защото нея истината я защитава\", заяви адвокат Марковски пред Нова телевизия.\r\n\tТози аргумент на защитата бе коментиран от спецсъда, според който обстоятелството, че служителите в общината вече са дали показания, не отменя факта, че ако делото стигне до съда, те отново ще трябва да свидетелстват.\r\n\tДесислава Иванчева, заместничката ѝ Биляна Петрова и бившият кмет на \"Младост\" от ГЕРБ Петко Дюлгеров са в ареста по обвинение, че са взели подкуп в особено големи размери. Инвеститорът Александър Ваклин обвини кметицата, че му е поискала 500 000 евро, 70 000 от които бяха открити у нея и Дюлгеров. Подкупът трябвало да накара Иванчева да придвижи разрешително на бизнесмена за строеж.\r\n\tИванчева категорично отрича обвиненията, твърдейки, че белязаните пари са били подхвърлени в колата ѝ. По повод срещите си с Ваклин, тя обясни, че не е разговаряла с него извън общината, а при разговорите им обсъждали проект за детска площадка.", "date": "2018.05.25", "title": "Адвокат Марковски: Иванчева е кадрувала от ареста, за да помогне на общината"}
{"url": "https://www.mediapool.bg/oborotite-v-it-uslugite-skochili-s-56-za-godina-news279508.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДобро развитие на ИТ услугите отчита Националният статистически институт (НСИ).\r\n\tОборотите при информационните услуги се увеличили с 56.4% през първото тримесечие на 2018 г. спрямо същия период на миналата година, става ясно от данните. Солиден ръст има и при оборотите на дейностите в областта на информационните технологии – с 39.7%, а като цяло ИТ секторът и далекосъобщенията растат с 22.4% на годишна база.\r\n\tОборотът в сектор транспорт и пощи нараства с 12.2% на годишна база.\r\n\tПри \"други бизнес услуги\" увеличение спрямо първото тримесечие на 2017 г. е регистрирано при всички дейности. Най-съществен е ръстът на дейностите по почистване - с 28.4%, юридически, счетоводни и консултантски дейности - с 26.6%, и туристическо посредничество - с 24.1%.", "date": "2018.05.25", "title": "Оборотите в ИТ услугите скочили с 56% за година"}
{"url": "https://www.mediapool.bg/mozhe-li-neshto-da-spre-uslugite-na-chuzhdestrannite-pravitelstva-za-tramp-news279501.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПърво дойде новината, че китайска държавна компания се е съгласила да съдейства при изпълнението на индонезийски проект, който ще включва хотел и голф игрище с марката на Доналд Тръмп. След това, няколко дни по-късно, президентът съобщи в Туитър, че администрацията му ще облекчи санкциите срещу китайски производител на смартфони, обвинен в шпионаж. \"Прекалено много загубени работни места\", написа той в Туитър.\r\n\tБлюстителите на морала и политическите му противници нарекоха събитията от миналата седмица очевиден опит на Тръмп да изтъргува облаги за собствения си бизнес в чужбина срещу промени в правителствената политика. Те предвиждаха, че ще се появи точно такава ситуация, когато магнатът от сектора на недвижимите имоти, който стана политик, отказа да се раздели с широките си бизнес интереси.\r\n\tПак те казват, че такива сделки ще станат вероятно нещо обичайно, без да има проверка от контролирания от републиканците Конгрес, съдебни дела, които могат да продължат с години и една общественост, която най-общо не се вълнува особено от неясната конституционна забрана за приемане на възнаграждения или някакви изгоди от чуждестранни правителства без одобрението на Конгреса.\r\n\t\r\n\t\"Това е проблем, който изглежда много технически и сложен, а и е трудно да се свърже с всекидневието,\" казва сенаторът демократ Ричард Блументал от Кънектикът, който оглавява иска по дело, свързано със забраната държавни служители да приемат възнаграждения от чуждестранни правителства. Делото е заведено от около 200 членове на Конгреса.\r\n\tКогато обаче разясниш причината за тази конституционна забрана, а именно да се предотврати конфликт на интереси, така че президентът да действа само в интерес на САЩ, а не за личен интерес, тогава хората би трябвало да разберат, че приемането на такива услуги, подкопава приоритетите му, каза Блументал.\n\n\r\n\tТакива притеснения преследват Тръмп, откакто пое президентския пост. Вашингтонският му хотел, който е съвсем близо до Белия дом, се превърна в магнит за чуждестранните правителства, които се опитват да окажат влияние върху администрацията му, включително групи, свързани с Кувейт, Бахрейн, Турция, Малайзия и Саудитска Арабия. Данъчната декларация на Тръмп миналата седмица показа, че хотелът има приходи миналата година на стойност 40 милиона долара. За да поуспокои притесненията за конфликт на интереси, Тръмп обеща да даде на финансовото министерство печалбата от чуждестранните нощувки в хотела си, възлизаща на 151 470 долара. Компанията му отказа да уточни как е изчислена тази сума.\r\n\tНационално проучване на университета \"Куинипек\", публикувано през март, сочи, че 57% от американците са на мнение, че Тръмп е нечестен. В най-новото проучване на \"Куинипек\" от миналия месец работата на Тръмп получава одобрението на 41%, което отговаря на най-високата оценка за президентското му управление.\r\n\tШана Гадериън, политически психолог в Сиракузкия университет, казва, че хората, които обръщат внимание на политиката, са по-партийно настроени и често пренебрегват информацията, която според тях не отговаря на техните убеждения.\r\n\t\"До такава степен, че понеже харесвате тази администрация може да кажете, че просто така се прави бизнес. Това не е проблем\", обяснява тя.\r\n\tПо същия начин преценката дали е имало взаимноизгодна размяна на услуги в китайско-индонезийската сделка зависи от това кого ще попитате.\r\n\tИндонезийска компания MNC Land потвърди миналата седмица, че е наела подразделение на държавната китайска Metallurgical Corp. за изграждането на развлекателен парк в проекта за квартал Lido City край Джакарта. Три години по-рано MNC Land сключи сделка за Lido City, която включва хотел с марката на Тръмп, 400 луксозни вили и жилища, и голф игрище с 18 дупки.\r\n\tMNC Land уточни, че Trump Organization \"няма връзка\" с развлекателния парк, който строи китайската компания. Индонезийската фирма посочи още, че информациите в медиите за заем за проекта на стойност 500 милиона долара, подкрепен от китайското правителство, не са верни.\r\n\tTrump Organization не отговори на молбата за коментар.\r\n\tДжеймс Шулц, бивш помощник юридически съветник на Тръмп в Белия дом, каза, че аргументът, че Тръмп нарушава забраната за получаване на изгоди от чуждестранни правителства просто защото край хотела му се строи развлекателен парк e \"измислен\".\r\n\tСамо 72 часа след обявяването на сделката Тръмп пусна съобщение в Туитър, което изглежда сериозна промяна в правителствената позиция във връзка с големия китайски производител на смартфони ZTE и чуждестранната външна политика на Тръмп под мотото \"Америка на първо място\".\r\n\tАмериканското разузнаване предупреди за предполагаемите връзки на китайската компания с китайското правителство и възможното използване на фирмата за следене от разстояние. ZTE бе глобена през последните години за това, че е доставяла американски стоки на пет страни под ембарго, включително Северна Корея и Иран. Пентагонът забрани телефоните на ZTE в магазините във военните бази, тъй като устройството може да представлява риск за сигурността. Администрацията на Тръмп забрани за 7 години доставката на американски микрочипове и софтуер, които са в основата на повечето телекомуникационни устройства на ZTE.\r\n\tЗабраната се отрази особено тежко на ZTE и на нейните 75 000 служители, като компанията неотдавна обяви, че спира дейност.\r\n\tТръмп написа в Туитър, че работи с китайския президент за даването на възможност на големия китайски производител на смартфони да се върне бързо в бизнеса. \"Прекалено много работни места в Китай се закриват. Министерството на търговията получи инструкции да действа!\".\r\n\tДон Фокс, бивш главен юридически съветник в американската служба за правителствен морал каза, че китайците са знаели точно в какво инвестират със сделката в Индонезия.\r\n\t \r\n\t\"Малко вероятно е президентът да не си е давал сметка за това, когато направи положителните коментари за ZTE,\" допълни той.\r\n\tТри все още неприключили дела, които могат да се проточат с години, вероятно са ключът към решението дали една такава сделка, в допълнение към различните резервации на имоти на Тръмп от лобисти, чуждестранни правителства, корпоративни и политически групи, представлява вид възнаграждение. Адвокатите на президента оспорват.\r\n\tТова е единственото ни истинско лекарство, казва Блументал за делата. \"Може да изглежда като признак на отчаяние и инертност, но бащите основатели са ни дали този единствен лек. (...) Трябва ни съдия, за да нареди на президента да се подчини на закона,\" допълни той.", "date": "2018.05.25", "title": "Може ли нещо да спре услугите на чуждестранните правителства за Тръмп?"}
{"url": "https://www.mediapool.bg/dvama-bivshi-frenski-razuznavachi-sa-obvineni-v-shpionazh-v-polza-na-chuzhda-darzhava-news279500.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама бивши служители на френското външно разузнаване са обвинени в шпионаж в полза на чужда държава. Това съобщиха френски съдебни и правителствени източници, цитирани от Франс прес и Ройтерс.\r\n\tФренските власти не посочват за кое чуждо правителство са работили двамата, но според в.\"Монд\" и телевизия Те Ем Се става дума за Китай. Според медиите един от задържаните е заемал пост в Пекин.\r\n\tБившите служители на френската Главна дирекция за външна сигурност, както и съпругата на един от тях, са привлечени под съдебна отговорност за \"изключително сериозна\" дейност, \"засягаща фундаменталните интереси на нацията\", съобщи в комюнике министерството на отбраната.\r\n\tРазследването на триото започва на 22 декември миналата година по подозрение в държавна измяна. И тримата са разпитани, като за двама от тях е определена мярка задържане под стража, а за третия - подписка.\r\n\tСъгласно френското законодателство, обвиняемите не могат да бъдат официално обвинени в престъпление, освен ако не са изправени пред съд.", "date": "2018.05.25", "title": "Двама бивши френски разузнавачи са обвинени в шпионаж в полза на чужда държава"}
{"url": "https://www.mediapool.bg/haika-presledva-dvama-mazhe-vzrivili-bomba-v-restorant-v-toronto-news279485.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t15 души са ранени при взрив късно снощи на самоделно взривно устройство в индийски ресторант, наречен \"Бомбай Бхел\", в търговски център в Мисисога - голямо предградие на Торонто, съобщи канадската полицията, цитирана от Асошиейтед прес.\r\n\tПолицията съобщава, че двама души са в ресторанта, единият носел някакъв предмет. След като взривили устройството, те успели да избягат.\r\n\t \r\n\tВластите се обърнаха към населението за помощ при издирването им, описаха заподозрените в Туитър и публикуваха техни снимки от охранителните камери. Лицата и на двамата били прикрити с парче черен плат, поради което не се виждат.\r\n\tВсички ранени са пратени в болница. Състоянието на трима от тях е критично.\n\n\r\n\tНикой досега не е поел отговорност за бомбената атака. Според местни медии всички улици и шосета в района са затворени и по тях има засилено полицейско присъствие.\r\n\tМедиите припомнят, че преди месец шофьор връхлетя с нает микробус върху препълнен на обяд ресторант в Торонто, като уби 10 души и рани 15.\r\n\tМисисога е разположен на брега на езерото Онтарио, на около 32 км от Торонто, и има население от 700 000 души.\r\n\t \r\n\tВъншната министърка на Индия Сушма Сварадж писа в Туитър, че е в постоянна връзка с генералния консул на страната в Торонто и с индийския посланик в Канада, които работят по случая.", "date": "2018.05.25", "title": "Хайка преследва двама мъже, взривили бомба в ресторант в Торонто"}
{"url": "https://www.mediapool.bg/ruski-vestnik-se-pita-kakvo-stoi-zad-balgarskiya-zavoi-v-energetikata-news279504.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКакво стои зад българския завой в енергетиката и ще може ли София да поправи поразваленото сътрудничество с Москва? Анализ, публикуван в днешния брой на руския в.  търси отговорите на тези въпроси.\r\n\tСпоред вестника московските анализатори не проявили особен ентусиазъм по повод посещението на българския президент Румен Радев в Русия тази седмица, защото са \"донякъде разочаровани\" от действията на българските власти, \"погребали през 2009 г. руския проект \"Южен поток\", на който Москва възлагаше специални надежди\".\r\n\tДошъл на власт през 2009 г., премиерът на България Бойко Борисов \"взе да се отказва от съвместните проекти с Русия с мотива, че те застрашават българската екология, суверенитет и цивилизационен избор. При все че всъщност, посочват експерти на Московския център \"Карнеги\", България прояви европейска солидарност, разчитайки, че в отговор ЕС ще ѝ помогне да си уреди газовите проблеми\", пише изданието.\r\n\tСпоред \"Независимая газета\" Борисов обаче е променил представата си за енергийното бъдеще на България, след като няколко години е обсъждал с европейските лидери своя проект за Балкански газов хъб, събиращ \"газ от най-различни доставчици\", но не е получил подкрепа за осъществяването му.\r\n\tОчертава се България \"да смени своя курс, що се отнася до енергийните, а и не само до енергийните проблеми\", смята всекидневникът. И напомня, че София \"не подкрепи инициативата на Румъния да се формира в Черно море постоянна флотилия на НАТО и не експулсира нито един руски дипломат след опита за отравяне на Скрипал във Великобритания\".\n\n\r\n\t \r\n\tОсвен това, пише анализаторът на „Независимая газета“, България \"отложи покупката на нови изтребители от някой свой съюзник в НАТО, затова пък поднови преговорите с Москва за ремонт на МиГ-овете си на стойност 40 милиона евро\".\r\n\t\r\n\tИзданието вижда тук \"известно разочарование на българските политици от сътрудничеството с ЕС и НАТО\". Според Московския център \"Карнеги\" българското общество и политическият елит са \"много разочаровани от това, че честно и старателно са следвали изискванията на евроатлантическата солидарност, ограничавайки връзките с Русия, но не са получили от Запада никакво обезщетение за тъй отговорното си поведение\".\r\n\tПример за това вестникът вижда и в проекта за изграждане на АЕЦ \"Белене\", след който Западът оставил България \"сама със скъсани договори, международни арбитражни процеси и изплащане на обезщетение\".\r\n\t\r\n\tНо българското \"разочарование най-вероятно е само част от отговора. Основното е, че постепенно се променя силовият баланс, ярък пример за което са промените в политиката на САЩ в света. Русия повече или по-малко успешно се противи срещу наложените санкции. Между Европа и САЩ се очертава съществено разцепление по повод външната търговия и двата световни икономически центъра фактически са на ръба на търговска война. С други думи, светът става многополюсен и в тези условия европейските политици започват вече повече да мислят за интересите на собствените си държави. Това едва ли ще предизвика разпадане на ЕС или на НАТО. Но както сочи визитата на Румен Радев, центробежни тенденции съществуват\", добавя руският вестник.", "date": "2018.05.25", "title": "Руски вестник се пита: Какво стои зад българския завой в енергетиката?"}
{"url": "https://www.mediapool.bg/borisov-pokani-papata-v-sofiya-za-da-ne-pada-temata-za-zapadnite-balkani-news279510.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tПапа Франциск е обещал до края на следващата година да посети България, Румъния и още една балканска държава, обяви премиерът Бойко Борисов след своята аудиенция при главата на Римокатолическата църква. Разговорът на четири очи между папата и българския премиер продължи около 30 минути. След това Борисов обяви пред българските журналисти, че е поканил папа Франциск в България, за да \"не пада темата за Западните Балкани\" и интеграцията им в ЕС.\r\n\t\"Ще свърши нашето председателство, ще дойдат други теми. Светът се променя всеки ден. С визатата на папата у нас, темата ще се задържи достатъчно високо в световното внимание. Мисля, че точно това се разбра с благословията за мир (която получихме-б.р.). Искаме да има мир на Балканите и да ги превърнем в строителна площадка\", каза Борисов, цитиран от Агенция \"Фокус\".\r\n\tПремиерът разказа какво двамата с папата са си обещали: \"Да се моля за него (папата – б.р.), а аз го помолих той да се моли за мен и всички да се молим на Господа да няма война\".  Отправената покана за pосещение към папа Франциск е била в писмен вид. Датите ще се уточняват по дипломатически път.\r\n\t\"Най-малко 5 месеца са необходими, за да се подготви посещение на папата в България\", обясни премиерът.\r\n\tТой разказа, че Ватикана следи много внимателно случващото се в София покрай председателството на Съвета на ЕС, както и \"борбата за мир, развитието на инфраструктурата и всичко останало\".\n\n\r\n\t\"След като разказах всичко това, папата ми разказа за своята програма. Решихме, макар и трудно, но настоявах много да посети и България. Говорих с владиката Антоний (Западно и средноевропейски митрополит – б.р.), като се приберем, ще говорим със Светия синод, всички да знаят. Догодина ще се подготви една визита Румъния – България, обещаха да мислят заедно с държавния секретар на Ватикана – Пиетро Паролин\", каза Борисов и добави, че Паролин е бил в София и е добър приятел на България.\r\n\tТой разказа, че след като получил поканата, папата отворил едно чекмедже и взел лист, на който написал, че обещава да дойде в България. Този лист е предаден на екипа му, за да започне работа по подготовката на визитата.\r\n\tВ случая обаче дипломатическият пробив няма как да се запише в актива на българския премиер. Първата покана към папа Франциск за посещение на Балканите отправи румънският премиер Виорика Дънчила при аудиенцията си на 11 май тази година. Разговорът на Дънчила с Франциск продължи 45 минути. Папата се интересувал дали хората в Румъния са вярващи и дали има разбирателство между православни и католици. После е обещал да посети страната в началото на 2019 г. Ако папата дойде в София, то това вероятно ще е съчетаване на програмата.\r\n\tПремиерът направи на папа Франциск три подаръка – копие на четвероевангелието на Иван Александър, картина на художника Павел Митков и 33 маслодайни рози от Казанлъшко. Оригиналът на четвероевангелието е изработен през 1355 г. Картината на Митков е изображение на Св. Иван Рилски пред неговата пещера в Рила, където се отдава на аскетичен живот. Маслодайните рози ще бъдат засадени в Рим.\r\n\tПапа Франциск подари на Борисов плакет с клони с листа символ на мира. Борисов възприе този подарък като оценка за работата си по темата Западни Балкани.", "date": "2018.05.25", "title": "Борисов покани папата в София, за да не пада темата за Западните Балкани"}
{"url": "https://www.mediapool.bg/sto-godini-sled-prisadata-tramp-pomilva-posmartno-afroamerikanski-shampion-po-boks-news279499.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп помилва посмъртно първия афроамерикански шампион по бокс в тежка категория Джак Джонсън, чиято присъда, произнесена преди над 100 години, според мнозина е била мотивирана от расистки подбуди, предаде Асошиейтед прес.\r\n\tПо време на церемонията в Овалния кабинет Тръмп заяви, че сега се премахва една историческа несправедливост и се отдава почит на легендарния боксьор.\r\n\t \r\n\tСред присъстващите беше и актьорът Силвестър Сталоун, известен с ролята си на боксьор във филма \"Роки\". Преди време именно Сталоун обърнал на Тръмп внимание върху съдбата на Джонсън.\r\n\tДжонсън става шампион по бокс в тежка категория през 1908 г., а през 1913 г. е осъден, защото пътувал с бялата си приятелка. Той бил подведен под отговорност по силата на закона Ман, забраняващ превозване на жени от един щат в друг с \"неморална\" цел. Всички съдебни заседатели по делото са били бели.\n\n\r\n\tТръмп подчерта, че Джонсън е лежал 10 месеца в затвора \"за нещо, което мнозина смятат за несправедливост по расистки подбуди\". С президентското помилване тази присъда се заличава посмъртно, изчиствайки името на боксьора.", "date": "2018.05.25", "title": "Сто години след присъдата Тръмп помилва посмъртно афроамерикански шампион по бокс"}
{"url": "https://www.mediapool.bg/meksikanska-zhurnalistka-e-brutalno-ubita-v-doma--news279511.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМексиканската журналистка Алисия Диас Гонзалес е била намерена убита в собствения си дом в Монтерей, съобщават местни медии, цитирани от БНР. Тя е имала множество рани в областта на шията.\r\n\tГонсалес работила във вестник Financiero и пишела за данъци, както и за компаниите, работещи предимно в щата Нуево Леон.\r\n\tТялото на 52-годишната журналистка е било намерено от нейния син. Мотивите засега не са ясни. Комисията по правата на човека в Мексико е призовала полицията да проведе щателно разследване и ако е необходимо, да вземе мерки за защита на близките на жертвата.", "date": "2018.05.25", "title": "Мексиканска журналистка е брутално убита в дома ѝ"}
{"url": "https://www.mediapool.bg/sadat-pusna-magistrala-struma-v-kresnenskoto-defile-news279512.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховният административен съд (ВАС) отхвърли жалбите срещу екологичната оценка на трасето на магистрала \"Струма\" през Кресненското дефиле. За решението съобщи пресцентърът на ВАС. Решението още не е публикувано, защото се извършва заличаване на лични данни.\r\n\tЖалбите срещу т.нар. източен обход на \"Струма\" бяха подадени от двама граждани и неправителствената организация \"За Земята – достъп до правосъдие\". Съдии по делото са Румяна Папазова, Николай Гунчев (докладчик) и Сибила Симеонова.\r\n\t\"Със съдебното решение е одобрено осъществяването на инвестиционно предложение \"Подобряване на трасето на Лот 3.2 на Автомагистрала \"Струма\" по Източен вариант Г 10.50.\", посочват от ВАС.\r\n\tИзточният вариант на магистрала \"Струма\" предвижда разделяне на движението по магистралата на две раздалечени пътни платна. Платното в посока Гърция ще преминава по съществуващия сега път Е-79 покрай река Струма, а платното за София ще е на нов терен на изток от Кресненското дефиле.\r\n\tПроектът предвижда рехабилитация и укрепване на сегашното трасе на Е-79, като се включат и различни мерки за опазване на биологичното разнообразие. Планът е преди град Кресна едното платно на магистралата да се отдели на изток и да обхожда града. Сега целият трафик по Е-79 минава през града, а средната скорост е до 40 км/ч.\n\n\r\n\tПриблизителната дължина на тази част от магистрала \"Струма\" е 24 км.\r\n\tРешението на първата инстанция е окончателно. В края на миналата година Народното събрание ограничи правото на граждани и организации да обжалват пред втора съдебна инстанция екооценки и други административни актове във връзка с околната среда на обекти с национално значение.", "date": "2018.05.25", "title": "Съдът пусна магистрала \"Струма\" в Кресненското дефиле"}
{"url": "https://www.mediapool.bg/izrael-obvini-es-che-podkrepya-antiizraelski-organizatsii-svarzani-s-teroristi-news279513.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел обвини Европейския съюз, че подкрепя неправителствени организации, които имат връзки с терористични групировки и са антиизраелски настроени, предаде ДПА.\r\n\tОбвинението бе отправено в проучване, публикувано в петък от министерството на стратегическите въпроси. Според него ЕС нарушава собствените си политики по този въпрос.\r\n\t\"Това проучване поражда също така безпокойство, че парите на европейските данъкоплатци се използват за укрепване на връзки с терористични организации\", каза министерството.\r\n\tПрез 2016 г. ЕС е платил над 5 милиона евро на организации, които подкопават легитимността на Израел и призовават за бойкот срещу страната.\r\n\tВ документа се дава за пример норвежка хуманитарна организация, на която ЕС е дал 1,76 милиона евро през 2016 г. и която е била глобена от властите на САЩ през април заради връзки с ислямистката групировка Хамас и Народния фронт за освобождение на Палестина. И двете са признати от ЕС за терористични групировки.\n\n\r\n\tДруг пример е финансирана от Католическата църква ирландска организация, получила еврофинансиране в размер на 520 000 евро. Израелското министерство отбелязва, че тя инициира петиции с призив към ЕС да наложи икономически санкции на Израел.", "date": "2018.05.25", "title": "Израел обвини ЕС, че подкрепя антиизраелски организации, свързани с терористи"}
{"url": "https://www.mediapool.bg/reklamniyat-sofiyski-bitpazar-news279461.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tИсторическият център на София да бъде изчистен от реклами. В другите части на града те да са по-малко и по-малки. Витрините на магазините да не са брандирани от край до край, да няма струпване на рекламни елементи, а самите билбордове да се сменят на всеки 5 години. Да има правила за това как изглеждат т. нар. зимни градини на заведенията в центъра.\r\n\t\r\n\tТака съвсем накратко могат да се опишат основните идеи на Столичната община за нов ред в рекламата в града,  в наредбата за рекламните елементи и преместваеми обекти. Целта е съществуващият в момента битпазар (по думите на главния архитект Здравко Здравков) да изчезне, градът да е по-подреден и поне малко да заприлича на големите европейски столици.\r\n\tИ ако архитекти и дизайнери одобряват въвеждането на правилата и смятат, че е крайно наложително, бизнесът не е на това мнение.\r\n\tПлановете срещу рекламния битпазар срещат сериозен отпор. Постъпилите становища по проекта на общината са десетки - нещо необичайно при обсъждането на повечето общински наредби. Негативни мнения има както от малкия бизнес, така и от големи рекламодатели и компании. Част от становищата от различни засегнати страни са идентични не само като искане, но и като текст. Има и над 60 становища с буквално един и същи текст.\n\n\r\n\tСамият главен архитект очаква приемането на новите правила да стане трудно. Съвсем реална е възможността текстовете да бъдат обжалвани, ако бъдат гласувани в този вид от общинарите.\r\n\tОт изразените публично становища по предложенията на общината може да се заключи, че традиционните противници на промените в този сектор - фирмите за външна реклама, нямат много забележки. Основата е за двойното съкращаване на срока за поставяне на рекламни елементи. Негативно настроени срещу текстовете са компаниите, които работят с LED екрани. Предвижда се тези устройства на открито, включително и по фасадите на молове, големи магазини и т. н., да бъдат забранени.\r\n\tРекламодателите и търговците - и малки, и големи, обаче изразяват доста по-крайни позиции срещу наредбата. Според тях тя ограничава частната инициатива, правото на използването на частна собственост и заплашва бизнеса им. Сред изразилите негативни становища са Конфедерацията на работодателите и индустриалците в България (КРИБ), Сдружението за модерна търговия, в което членуват големите търговски вериги, браншови организации като Асоциацията на българските туроператори и туристически агенти, Асоциацията на застрахователните брокери и Асоциацията на производителите на безалкохолни напитки.\r\n\tНедоволство срещу наредбата има и от собственици на сгради в центъра, които няма да могат да отдават за рекламни пана фасадите или калканите на зданията.\r\n\tВъпреки отпора засега главният архитект не смята да отстъпва от основните принципи в наредбата и да допуска сериозни промени в текстовете. Той все пак каза пред Mediapool, че е ще се търси баланс на интересите, но това положение не може да продължава.\r\n\t\r\n\tСрокът, за който могат да се поставят рекламните елементи и преместваемите обекти, е един от основните спорни моменти в новите правила. В момента договорите са за 10 години и може да се подновяват автоматично. Предлага се срокът да бъде съкратен на 5 г. и съоръжението задължително да се подменя за новия договор. Аргументът на главния архитект е, че така ще се гарантира добрият външен вид на билбордовете и на преместваемите обекти като павилиони.\r\n\t\"Рекламните елементи са направени от черен метал, след 5 години те вече не изглеждат добре\", коментира Здравков.\r\n\tСпоред големите компании в сектора на външната реклама обаче съкращаването на срока ще изисква по-големи инвестиции от страна на бизнеса. Това ще доведе до увеличаване на цената на услугата, от там намаляване на интереса на рекламодателите, насочването им към друг тип реклама, свиване на приходите от билбордовете и заплаха за сектора. Според тези компании, сред които \"Прайм Аутдор\", \"Метрополис Груп\" и \"Булмедия\", това ще доведе и до свиване на приходите на общината от външна реклама.\r\n\tПротив намаляването на срока се обявяват и от Българската асоциация на рекламодателите, в която членуват компании като \"Кока Кола\", \"Мтел\" (вече А1), \"Теленор\", ОББ, \"Метро\" и други. Според тях това изискване ще доведе до неоправдано повишаване на инвестициите и административна тежест за бизнеса.\r\n\t\r\n\tНаредбата на общината предвижда сериозно ограничаване на рекламата по витрините на търговските обекти на партерните етажи. Предлага се брандирането да заема максимум 20% от площта. Идеята е, че витрините на партерните етажи са една от най-важните части от фасадите и при тях също трябва да има ред, а рекламите да не заемат цялото пространство.\r\n\t\r\n\tСпоред представителите на бизнеса обаче отредената площ за реклами е прекалено малка. Становища срещу предложението има от големите вериги, а и от малки търговци. Според хипермаркетите това ще наруши концепцията им за брандиране, която е формирана на глобално ниво.\r\n\tВ едно от становищата срещу предложението дори се допуска, че то се прави, за да се пренасочи рекламата към компаниите за външна реклама.\r\n\tСрещу това предложение се обявяват и от Асоциацията на туристическите агенти и туроператори, както и от Асоциацията на застрахователните брокери. Те използват витрините си, за да показват офертите си за пътуване, или пък в случая с брокерите изписват на тях застрахователните компании, с които работят.\r\n\tГлавният архитект обаче смята, че безразборното брандиране на витрините е една от причините \"градът ни да прилича на битпазар\".\r\n\t\r\n\tГолемите вериги магазини виждат и друг проблем в наредбата - изискванията за по-големи отстояния между рекламните елементи, както и намаляването на размерите на т. нар. фирмени тотеми. Тотеми са големите жълти торби \"Била\", букви \"Ф\" до магазините от веригата \"Фантастико\", знакът на \"Лидл\" или \"Кауфланд\" и други.\r\n\tТе трябва да са отдалечени от други рекламни елементи като например билбордовете на паркингите на магазините. В същото време трябва да са по-малки от сега допустимите размери. Според търговците обаче това ще направи почти невъзможно поставянето на такива тотеми. Те смятат, че големите тотеми трябва да са забранени, когато магазинът е на малка улица и заобиколен от сгради, но не и когато се намира на голямо пространство. На такива площи са почти всички големи магазини извън центъра.\r\n\tСпоред търговците, а и КРИБ това изискване ще предизвика трудности за бензиностанциите, които използват въпросните тотеми, за да изписват цените си.\r\n\tГлавният архитект е на мнение, че големите знаци замърсяват визуално средата. Освен това имало доста оплаквания от тях, тъй като са осветени и пречат на живеещите наоколо хора. За пример Здравков даде Мадрид, където е наложено фирмените надписи по обектите на големите търговски вериги да са доста по-дискретни и освен това да не следват корпоративната идентичност, а изискванията за цветове и материали на местната власт.\r\n\t\r\n\tТърговците, както и част от фирмите за реклама, са недоволни и от ограничението за билбордове по фасадите на сградите. Общината иска да забрани използването на предпазните мрежи при ремонт на фасадата като огромни билбордове. Предлага се на тези мрежи, когато са в центъра, да се изобразява външният вид на сградата след санирането, а рекламата да заема 30% от площта.\r\n\t\r\n\tОсвен това се забранява и разполагането на реклами по калканите на сградите в центъра. Според собственици на имоти обаче това означава, че те няма да имат средства да поддържат имотите си, тъй като в момента използвали приходите от тези пана, за да оправят фасадите. Здравков обясни, че е поискал информация колко са засегнатите здания и ще се решава дали да не се позволи все пак да използват калканите за реклама.\r\n\tСъс същия мотив - осигуряване на средства за поддържане на сградата, от Националния студентски дом, който се намира срещу Народното събрание, искат да остане възможността за реклама по покривите в историческия център на града. Според главния архитект обаче няма място за рекламни послания срещу Народното събрание\r\n\t\r\n\tЗаради осветлението, а и опасността от отвличане на вниманието на шофьорите, общината предлага и забрана за използването на екрани за рекламни клипове на открито. Мотивът е, че те пречат на живеещите наоколо хора, тъй като през нощта светят. Освен това разсейват шофьорите, ако са поставени покрай улици и булеварди и това създава предпоставки за катастрофи.\r\n\tСрещу това предложение са изпратени множество становища, включително от фирми, които се занимават с продажбата на такива екрани. Постъпили са и над 60 абсолютно идентични заявления против, подписани от различни физически лица. В тях се казва, че това е съвременен начин за реклама и общината действа ретроградно, като го забранява.\r\n\t\r\n\tАко общината приеме новите правила, от тротоарите и пешеходните зони трябва да изчезнат хладилните витрини, фризерите за сладолед, щайгите с плодове и зеленчуци. Това обаче предизвиква недоволството, както на част от търговците, така и на някои производители.\r\n\t\r\n\tСрещу са се изказали от Асоциацията на производителите на безалкохолни напитки. Според тях това ще доведе до спад в оборотите на много малки търговци, тъй като практиката показвала, че \"една витрина реализира 50% повече оборот, ако е пред обекта, а не разположена вътре в него\". Освен това в \"70% от случаите няма достатъчно място в обекта, за да се разположат витрини за бира, безалкохолни, вода, сладолед\".\r\n\tПодобно становище е изпратила и компанията \"Форнери България\", в която е бизнесът със сладоледи на \"Нестле\".\r\n\t\r\n\t\"Бизнесът няма как да не бъде засегнат от тези правила. Нормално е да има недоволство, но в момента градът е претрупан с реклами. Трябва да има ограничения, тъй като сега нещата са много зле\", коментира дизайнерът Филип Бояджиев, който е работил по новите табели на градския транспорт в София, както и по системата за туристическо ориентиране. Занимавал се и с реклама.\r\n\t\"Консуматорството е на мода в момента, но преди всичко сме хора и след това консуматори\", коментира Бояджиев идващите от всякъде рекламни послания.\r\n\tБояджиев смята, че наличието на правила ще доведе до качествена промяна в града. За пример той даде решението на община Пловдив да наложи чадърите на заведенията в центъра на града са бели, а не брандирани.\r\n\t\"София е уникална. Трябва да се помисли добре какво да бъде позволено, какво може да се подобри, за да има градът своя идентичност\", смята Бояджиев.", "date": "2018.05.25", "title": "Рекламният софийски (бит)пазар"}
{"url": "https://www.mediapool.bg/vliza-v-sila-noviyat-reglament-za-zashtita-na-lichnite-danni-news279480.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт петък, 25 май, влиза в сила новият Европейски общ регламент за защита на личните данни - GDPR. Той дава повече права на гражданите да знаят какво се събира и съхранява за тях като информация.\r\n\tДосегашната европейска директива бе от 1995 г.\r\n\tЕдна от най-важните промени е фактът, че новото законодателство ще се прилага и върху компании, които са базирани извън ЕС, но обработват личните данни на европейски граждани, отбелязва се в информационният сайт на ЕК.\r\n\tСъщото важи за обработката на данни, ако тя се извършва извън съюза и засяга предложения на стоки или услуги на европейските граждани. Териториалният обхват на директивата от 1995 г. бе спорен.\r\n\tКъм момента у нас има над 460 хиляди официално регистрирани администратори на лични данни.\n\n\r\n\tЛични данни са имената, адресите, местоположение, доходи, здравна информация, онлайн комуникация и дори електронната поща.\r\n\tПри нарушение на регламента компаниите, които обработват данни на европейски граждани могат да бъдат глобени с 4% от годишния оборот или до 20 млн евро.\r\n\tОт Комисията за защита на личните данни ще проверяват най-напред големите администратори на данни - банките, застрахователите и мобилните оператори.\r\n\tКакво включва европейският Общ регламент за защита на личните данни\r\n\t\r\n\tНовият регламент въвежда или разширява съществуващи права, които засягат всички европейски граждани. Той налага редица задължения за компаниите, които варират според мащаба и начина на използване на данните.\r\n\t \r\n\tФранс прес обобщава в петък основните права, съдържащи се в регламента, много от които вече са гарантирани от различни национални закони:\r\n\t \r\n\tПравото да си информиран: щом потребител на интернет предоставя за ползване част от личните си данни, отсега нататък той ще трябва да знае за какво ще бъдат използвани те, колко време ще се съхраняват и дали ще напускат пределите на Европейския съюз, като информацията за това трябва да е \"ясна и проста\".\r\n\t \r\n\tПравото на достъп до личните данни, на коригиране и на премахването им: потребителят на дадена услуга трябва да може безпроблемно да поиска копие от личните си данни. В случай на грешка, особено ако тя би могла да нанесе щета, организацията или компанията е длъжна при поискване да поправи в най-кратък срок съхраняваната информация. Потребителят може също да поиска заличаване на данни, като оттегли съгласието си за ползването им.\r\n\t \r\n\tПравото да бъдеш забравен: вече известно на интернет-потребителите, това право позволява заличаване на линкове. Това означава при търсене на съдържание повече да не се появяват линкове, които ощетяват дадено лице. Теоретично обаче това право не се отнася за свободата на изразяване или информираност и не се прилага в случай че общественият интерес има превес.\r\n\t \r\n\tПравото на прехвърляне на данни: по правило смяната на доставчика на даден електронен адрес, без да се изгуби предишната кореспонденция, е възможно по силата на принципа за \"преносимост на данните\". Това обаче може да засегне доставчика на електроенергия или банка например. Компанията, която потребителят напуска, трябва да може да прехвърли данните към новия доставчик или, ако това не е възможно, да предаде всички данни на потребителя във файлов формат, който позволява въвеждането им в друга система.\r\n\t \r\n\tПравото на достъп до автоматизирана система: тъй като алгоритмите играят все по-важна роля в процесите по вземане на решение, например за влизане в университет, трябва да е налице и възможност за оспорване и искане на човешка намеса.\r\n\t \r\n\tПри незачитане на тези права има възможност да се подаде възражение пред Националната комисия за информатика и свободи (НКИС) във всяка европейска страна, която ще има грижата да го предаде на комисията в страната, където се намира съответната компания или организация. Окончателното решение ще се взема от групата на всички национални комисии - Г28 - и ще е в сила във всички европейски страни.\r\n\t \r\n\tНови правила за компаниите\r\n\t \r\n\tКомпаниите са засегнати в различна степен в зависимост от типа данни, които събират, от начина на ползването им или обема им. Основното при тези най-често малки и средни фирми е да е защитена базата данни на клиентите или доставчиците им. Както подчерта НКИС, става въпрос по-скоро за \"разумни правила\", отколкото строги задължения.\r\n\t \r\n\tОт друга страна регламентът се отнася за всички компании, които работят в една или повече европейски страни, независимо дали самите компаниите са европейски или не.\r\n\t \r\n\tКакто и потребителите на интернет, компаниите имат възможност да подават възражения в НКИС.\r\n\t \r\n\tЦелта е \"да се ограничи количеството на обработваните данни от самото начало\".\r\n\t \r\n\tТова предполага компаниите да посочват ясно данните, които са им необходими, както и начина за защитата им. Те са длъжни да ги актуализират редовно, но също да информират клиентите или подизпълнителите за събираните данни и целта на събирането им, както и за всички необходими средства за гарантиране на правата им.\r\n\t \r\n\tКомпаниите ще са длъжни да посочат кой отговаря за базите данни и кой във фирмата има достъп до тях. Освен това те ще трябва да осигурят всички необходими мерки за защита, особено на данните от деликатно естество.", "date": "2018.05.25", "title": "Влиза в сила новият регламент за защита на личните данни"}
{"url": "https://www.mediapool.bg/irlandiya-glasuva-na-referendum-za-liberalizirane-na-abortite-news279481.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрландците ще се гласуват в петък на референдум за либерализиране на абортите и е възможно да одобрят смекчаването на режима със съвсем малко мнозинство, предаде \"Франс прес\", цитирана от БТА. Гласуването в страната със силни католически традиции е знак за еволюцията на моралните норми три години след узаконяването на еднополовите бракове.\r\n\tПроизвеждането на такова допитване бе сред обещанията на премиера Лио Варадкар, дошъл на власт през юни 2017 г. Той определи сегашния закон като \"прекалено рестриктивен\".\r\n\tРеферендумът ще реши съдбата на осмата поправка към ирландската конституция, въведена през 1983 г. и забранила абортите чак до 2013 г., когато бе гласувана реформа, предвиждаща изключения в случаи, при които животът на майката е застрашен.\r\n\tЗаконодателната уредба в тази област е сред най-рестриктивните в Европа - изнасилването, кръвосмешението и уврежданията на плода не са легални основания за аборт.\r\n\tВсички скорошни анкети прогнозират победа на лагера \"да\" с 56-58 процента, но 14 до 17 на сто все още се колебаят, което може да промени нещата. \"Резултатът от референдума не е сигурен\", подчерта неотдавна в. \"Айриш таймс\".", "date": "2018.05.25", "title": "Ирландия гласува на референдум за либерализиране на абортите"}
{"url": "https://www.mediapool.bg/fbr-obezvredi-harduerna-mrezha-na-ruski-hakeri-news279482.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tФБР обезвреди мрежа от 500 хиляди рутера, контролирани от руски хакери, предаде Би Би Си. Това е станало малко преди мрежата да бъде пусната в действие за извършване на злонамерени операции. Главният обект, който е щял да бъде атакуван от армията от зомби-устройства, е инфраструктурата на Украйна.\r\n\tОпасността е била разкрита от експерти по компютърна сигурност на компанията Cisco Talos.\r\n\tИзвестната руска хакерска група Fancy Bear е проникнала в устройствата, базирани в 54 страни. След като заразили рутерите, хакерите са можели да източват данни на потребители и да провеждат кибератаки. Това не се е случило заради навременното разкриване на мрежата - дни преди активирането ѝ. \r\n\tДанните за опасността са още от миналата година. В началото на август 2017 г. агенти на ФБР информират жителка на Питсбърг, че домашният ѝ рутер се управлява от злосторници, и жената доброволно го е предала на властите за проверка, пише американското издание \"The Daily Beast\" с позоваване на съдебни материали.\n\n\r\n\tМеждувременно компанията Cisco Talos прави собствено разследване. Засега не е уточнено как хакерите са избирали жертвите си, но е изяснена пълната картина на заразяването.", "date": "2018.05.25", "title": "ФБР обезвреди хардуерна мрежа на руски хакери"}
{"url": "https://www.mediapool.bg/boris-dzhonsan-govoril-18-minuti-s-ruski-shegadzhiya-predstavil-se-za-premiera-na-armeniya-news279483.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоди се разследване, за да се установи как измамник е успял да говори 18 минути с британския външен министър Борис Джонсън. Това е заявила говорителка на британския премиер Тереза Мей, предаде Ройтерс, цитирана от БНР.\r\n\tДжонсън говорил за международните отношения и груба поезия по телефона с лице, представило се за новия премиер на Армения Никол Пашинян.\r\n\t“Това не е трябвало да се случва, води се разследване за изясняване на обстоятелствата около това обаждане с цел това да не се повтаря в бъдеще“, заяви говорителката.\r\n\t18-минутният запис на разговора бе пуснат в Ютюб от смятания за прокремълски настроен британски журналист Грейъм Филипс. Авторството му се приписва на двама известни руски политически шегаджии Владимир Кузнецов, наричан Вован, и Алексей Столяров - Лексус, посочва Би Би Си, цитирана пак от Националното радио.\r\n\tСпоред медията британското правителство смята, че зад станалото стои Кремъл.\n\n\r\n\tВисш британски дипломат заявил, че това изглежда е “последният опит на Кремъл да спаси имиджа си, след като бе засрамен в международен план след атаката срещу Скрипал“.\r\n\t“Борис бързо разбра за какво става дума и прекрати разговора“, казал дипломатът и добавил: “Трагично е голяма международна сила да се принизи до изпаднали шегаджии“.\r\n\tВ разговора Джонсън поздравил търсещия го събеседник за избора му за премиер на Армения, като след това обсъдили британско-руските отношения, отравянето на бившия двоен руски агент Сергей Скрипал и дъщеря му Юлия в Солсбъри, както и Сирия.\r\n\tСлед като поздравил събеседника, Джонсън говорил за развиване на британско-арменските търговски и инвестиционни връзки.\r\n\tЗапитан за Русия и отравянето в Солсбъри, той казал, че е “почти 100% сигурен“, че Владимир Путин стои зад атаката и че е важно да се предотврати “нова Студена война“. Той посъветвал събеседника, който казал, че му предстои среща с руския президент, да прояви “решителност и твърдост“, когато си има работа с него.\r\n\tДжонсън изразил учудване след твърдение, че Путин има влияние над Джереми Корбин – лидер на опозиционната Лейбъристка партия. Когато чул, че президентът на Русия бил говорил за влиянието си над Корбин и че негова кръщелница „се срещнала с хора на Корбин“, той поискал повече информация.\r\n\tВ разговора събеседникът говорил за „фалшив видеозапис“ след предполагаемата химическа атака в Сирия. В отговор Джонсън казал, че изглежда “много ясно“, че сирийският режим е зад атаката с хлор в Дума и че тя е извършена “почти сигурно със знанието на Русия“.\r\n\tБританският дипломат №1 се пошегувал с броя на руските олигарси, живеещи в Лондон: “Ако се хвърли камък в Кенсингтън, ще бъде ударен олигарх, някои от тях са близки до Путин, други – не“.\r\n\tОт британското външно министерство заявили, че Джонсън разбрал за телефонната измама: “Проверихме и веднага разбрахме, че става дума за обаждане от шегаджия. Употребата на химически оръжия в Солсбъри и Сирия, както и последните събития в Армения са сериозни неща.“. Според Форин офис “тези детински действия показват липса на сериозност в човека, извършил обаждането и хората зад него“.\r\n\tПодробности за разговора бяха публикувани в прокремълския вестник „Комсомолская правда“, като един от организаторите му – Алексей Столяров, казал, че Джонсън се оказал “умен дипломат“.\r\n\t“За първи път говорим с интелектуалец, а не с глупак“, заявил Лексус, който заедно със Вован имат в “колекцията“ си разговори с редица известни хора, след които са президентът на Беларус Александър Лукашенко, президентът на Турция Реджеп Ердоган и британският певец и композитор Елтън Джон.", "date": "2018.05.25", "title": "Борис Джонсън говорил 18 минути с руски шегаджия, представил се за премиера на Армения"}
{"url": "https://www.mediapool.bg/zaradi-brekzit-vse-poveche-britantsi-vzemat-germansko-grazhdanstvo-news279484.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания е регистрирала през 2016 и 2017 г. чувствително нарастване на броя на британците, получили германско гражданство, като последица от Брекзита, предаде Франс прес, цитирана от БТА.\r\n\tГерманската статистическа служба съобщи, че ако през 2015 г. само 622-ма британци са се сдобили с германско гражданство, то през 2016 г. те са били 2865, а през 2017 г. - 7493.\r\n\tПрез 2016 и 2017 г. германско гражданство са придобили общо 10 358 британци - два пъти от всички такива случаи между 2000 и 2015 г., които са 5092.\r\n\tПо този начин британците се нареждат на второ място след турците (14 984 случая на натурализация през 2017 г.) по сдобиване с германско гражданство.\r\n\tПоданиците на кралица Елизабет Втора освен това са с по-висока средна възраст от натурализираните от други страни - 52,8 години срещу 34,8 години за сдобилите се с германско гражданство от други държави.", "date": "2018.05.25", "title": "Заради Брекзит все повече британци вземат германско гражданство"}
{"url": "https://www.mediapool.bg/es-othvarli-kato-fantastichni-osnovni-britanski-iskaniya-za-brekzita-news279488.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредставители на ЕС на преговорите за Брекзита определиха като фантастични някои от основните британски искания, включително за деликатния въпрос за границата със Северна Ирландия, предаде Ройтерс, цитирайки високопоставен европейски служител.\r\n\tТой обвини Лондон, че не приема, че Брекзитът ще наложи отдалечаването му от съюза.\r\n\tСловесната атака беше отправена след тридневни преговори в Брюксел между представители на ЕС и Великобритания. След един месец е планирана среща на високо равнище, на която премиерката Тереза Мей се надява да обяви за приключен въпроса за границата с Ирландия.\r\n\tИсканията на Великобритания да продължи да участва в системата за лесна екстрадиция на ЕС и в най-засекретените части на сателитната програма \"Галилео\" са неприемливи за други страни членки, защото Мей отхвърли правния надзор на Европейския съд.\r\n\tБританските предложения за избягването на създаване на сухопътна граница между Ирландия и република Северна Ирландия също бяха отхвърлени категорично от Брюксел, отчасти защото Лондон се опитва да намери решение, което да облагодетелства предприятията в цяла Великобритания. ЕС настоява за решение, което обхваща само Северна Ирландия.\n\n\r\n\tИрландският премиер Лио Варадкар заяви, че не може да приеме искания за временно решение по фундаментален въпрос като този. Предложението на Лондон обхваща само периода до 2023 година.", "date": "2018.05.25", "title": "ЕС отхвърли като фантастични основни британски искания за Брекзита"}
{"url": "https://www.mediapool.bg/nagradite-askeer-byaha-vracheni-za-28-mi-pat-news279486.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа 28-и път в театър \"Българска армия\", вечерта на 24 май, бяха връчени наградите \"Аскеер\". \r\n\tГолямата награда за цялостен принос към театралното изкуство получи Васил Михайлов. \"Днеска цял ден в главата ми е \"Върви, народе..., Върви, народе...\". И след това се оказва, че ако върви, \"Бог ще го благослови\", каза актьорът при получаването на \"Аскеер\"-а. \r\n\tНай-много награди - 6, спечели Народният театър \"Иван Вазов\", обобщи БНР. \r\n\tЗа водеща мъжка роля беше отличен Захари Бахаров за превъплъщението му в Бае Славе в постановката \"Чамкория\" в Театър 199, а за водеща женска роля - Мария Стефанова за ролята на А в \"Три високи жени\" в Народния театър \"Иван Вазов\".\r\n\tИван Пантелеев грабна приза за най-добър режисьор, а постановката му \"NеоДачници\" в Народния театър спечели \"Аскеер\" за най-добро представление.\n\n\r\n\tКато изгряваща звезда бе отличен Веселин Петров за ролите на Труфалдино и Панталоне в \"Кралят Елен\" по Карло Гоци, постановка Анастасия Събева, Театър \"Азарян“, Национален дворец на културата.\r\n\tПризът за поддържаща мъжка роля пък взе Малин Кръстев за ролята на Дани Тейлър в \"Зимата на нашето недоволство\" по романа на Джон Стайнбек, постановка Бина Харалампиева, Малък градски театър \"Зад канала\".\r\n\tПоддържаща женска роля бе присъдена на Анна Пападопулу за ролята на Бърди в \"Лисичета\" от Лилиан Хелман, постановка Бина Харалампиева, Народен театър \"Иван Вазов\".\r\n\tЗа костюмография отличена бе Нина Пашова за \"Калигула\" от Албер Камю, постановка Диана Добрева и за \"Три високи жени\" от Едуард Олби, постановка Стефан Спасов, Народен театър \"Иван Вазов\".\r\n\tНаградата за театрална музика взе Петър Дундаков за \"Франкенщайн\" от Ник Диър, постановка Стайко Мурджев, Театър \"София\".\r\n\tПризът за сценография отиде при Марина Райчинова за \"Франкенщайн\" от Ник Диър, постановка Стайко Мурджев, Театър \"София\".\r\n\tНаградата за съвеременна драматургия бе присъдена на Оля Стоянова за \"Цветът на дълбоките води“, постановка Бойка Велкова, Народен театър.", "date": "2018.05.25", "title": "Наградите \"Аскеер\" бяха връчени за 28-ми път"}
{"url": "https://www.mediapool.bg/zaharieva-vizitata-na-borisov-v-moskva-se-planira-ot-dva-mesetsa-news279487.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРаботното посещение на премиера Бойко Борисов при руския президент Владимир Путин се планира от два месеца, не е \"по спешност\". Това обяви министърката на външните работи Екатерина Захариева пред БНТ в петък.\r\n\tЗа визитата на Борисов се разбра миналата седмица като новината дойде от Москва - съобщиха я Дмитрий Медведев и самия Путин по време на срещите си с президента Румен Радев, който бе в Русия също на работно посещение. В последствие от българска страна информацията се потвърди, но официалното съобщение, че Борисов ще е в Москва в края на май дойде от пресслужбата на Кремъл, а не от българското правителство.\r\n\tМинистър Захариева припомни, че преди два месеца българският премиер и руският президент дса провели телефонен разговор и \"това посещение се координира от много време\".\r\n\tТемите, които ще обсъждат българският премиер и руският президент са енергетика, туризъм, икономика и глобални заради българското европредседателство.\r\n\tЕнергетиката, и в частност проектът АЕЦ \"Белене\", предстои да се обсъдят и с китайския премиер, който пристига през юли. Той ще дойде малко преди провеждането на срещата на лидерите на страните от Централна и Източна Европа и на Китай \"16+1\". Наскоро китайска компания официално заяви интереса си към изграждането на АЕЦ “Белене”, за която правителството ни започна процедура по рестарт.\n\n\r\n\tКитойският премиер ще пристигне начело на делегация от 700 души, уточни външният министър. Той ще бъде тук 4 дни. Първата част на посещението му ще бъдат срещи с премиера и президента.\r\n\tЗахариева обобщи и информациите от посещението на Бойко Борисов в Рим по случай 24 май, което продължава и днес с аудиенция при папа Франциск.\r\n\tВчера във Борисов и македонския му колега Зоран Заев празнуваха рамо до рамо, което според Захариева е \"историческо събитие\". В разговорите между министър-председателите е станало дума за възможността \"България да позволи на Република Македония да използва българските дипломатически представителства в чужбина, където съседката ни няма свои\".\r\n\t\"Това е пореден знак за сближаване\", заяви Захариева - Доста държави делят разходите си за посолства - по сграда, административно обслужване, но дипломатите са различни. Идеята за посолствата с Македония е много добра. Така се показва, че държавите са близки. Трябва да сме прагматични и това ще бъде още един знак за сближаването на двете страни\", допълни тя.\r\n\tПо думите ѝ за последните месеци, в които България е ротационен председател на Съвета на ЕС \"много неща са се променили\".", "date": "2018.05.25", "title": "Захариева: Визитата на Борисов в Москва се планира от два месеца"}
{"url": "https://www.mediapool.bg/paten-politsai-be-zasnet-kak-vzema-podkup-news279489.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтоличен пътен полицай бе заснет от шофьор как взема подкуп от 50 лв, за да не наложи по-тежка санкция. Видеото вече е предадено на прокуратурата и бе излъчено в петък сутринта по бТВ.\r\n\tНа записа се чува ясно как полицаят инструктира шофьора да му даде парите \"ниско долу\", най-вероятно, за да не бъде заснет от камерата на полицейската кола. Проблемът за полицая е, че шофьорът е включил мобилния си телефон да заснема.\r\n\t\"Вчера бях спрял на бул. Васил Левски за около 2 минути да си купя нещо за хапване. Е, доста солено ми излезе - 50 лева фиш и 50 лева рушвет”, коментира авторът на клипа пред бТВ..\r\n\tПолицаят му обяснява къде да остави парите, отбелязва, че ако не беше дал 50 лв е щяло \"да да го отнесе яко\", защото му спестява глоба от поне 300 лв и спиране на колата от движение. Срещу тази \"услуга\" полицаят на два пъти казва на шофьора, че \"трябва да почерпи”.\r\n\t\"Потвърждава се информацията, която първоначално е разпространена – че е поискан и взет подкуп\", коментира говорителят на главния прокурор Румяна Арнаудова пред бТВ.\n\n\r\n\tУстановено е, че шофьорът, мотивиран от полицая да му даде рушвет, е бил без талон за технически преглед и е имал предишен фиш за нарушение – неправилно паркиране. Полицаят е служител на КАТ-Пътна полиция, като е ясна самоличността му, но Арнаудова не пожела да даде повече информация за него.\r\n\t\"Данните сочат на извършено престъпление – подкуп, класическата корупция, за която говорим в момента”, каза прокурор Арнаудова.\r\n\tВидеото можете да .", "date": "2018.05.25", "title": "Пътен полицай бе заснет как взема подкуп"}
{"url": "https://www.mediapool.bg/izraelskiyat-varhoven-sad-opredeli-kato-zakonno-izpolzvaneto-na-boini-patroni-v-gaza-news279490.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелският Върховен съд определи като законно използването на бойни патрони от армията срещу палестинците, които протестират по границата с ивицата Газа, предаде Франс прес.\r\n\tВ 41-страничното решение съдът отхвърля с единодушие внесения в края на миналия месец иск на израелски и палестински неправителствени организации да се забрани използването на бойни патрони от страна на израелската армия срещу палестинците в Газа.\r\n\t \r\n\tСъдът приема позицията на израелското правителство, че протестиращите не са мирни граждани, а участници във въоръжен конфликт между Израел и ислямистката групировка Хамас, която контролира Газа.\r\n\tНай-малко 119 палестинци загинаха при протести по границата от 30 март насам с искане палестинците да получат правото да се завърнат по земите, от които предците им са избягали или от които са били прогонени при създаването на Израел през 1948 година. Израел е обвиняван в употреба на прекомерна сила, но правителството уверява, че бойни патрони се използват само в краен случай и обвинява Хамас, че тласка мирни граждани към линията, за да прикрие своите опити за проникване на израелска територия.", "date": "2018.05.25", "title": "Израелският върховен съд определи като законно използването на бойни патрони в Газа"}
{"url": "https://www.mediapool.bg/nyama-dokazatelstva-che-v-predizborniya-ekip-na-tramp-e-bil-vnedren-shpionin-news279492.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКонгресмени от Демократическата партия на САЩ заявиха, че на поверителни брифинги от представители на ФБР и разузнаването не са чули нищо, което да подкрепя твърденията на президента Доналд Тръмп, че в екипа му по време на кандидатпрезидентската кампания през 2016 г. е бил внедрен шпионин, който да помага на съперничката му Хилари Клинтън, предадоха Ройтерс и Асошиейтед прес.\r\n\tСлед твърдението на президента, който не представи доказателства директорът на ФБР Кристофър Рей, директорът на националното разузнаване Дан Коутс и заместник-главният прокурор Род Розенщайн, който контролира разследването на специалния прокурор Робърт Мълър за предполагаемо наговаряне между предизборния щаб на Тръмп и Русия, организираха два поверителни брифинга за конгресмени от двете партии.\r\n\t\"Нищо, което чухме, не променя позицията ни, че няма доказателства в подкрепа на обвинения, че ФБР или която и да е разузнавателна организация е внедрила шпионин в предизборния щаб на Тръмп\", заяви Адам Шиф, най-високопоставеният представител на Демократическата партия в Комисията по разузнаване на Камарата на представителите.\r\n\t \r\n\tТой добави, че говори от името на всички представители на своята партия, присъствали на брифингите.\n\n\r\n\tПредставителите на Републиканската партия отказаха коментар.", "date": "2018.05.25", "title": "Няма доказателства, че в предизборния екип на Тръмп е бил внедрен шпионин"}
{"url": "https://www.mediapool.bg/zaloveni-sa-nad-190-kg-heroin-v-turski-tir-news279493.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлужители на Агенция \"Митници\" и МВР са заловили пратка със 191 кг хероин в турски ТИР, който е бил спрян за проверка при влизане в страната на граничния пункт \"Капитан Андреево\". Задържането е дошло след сигнал от партньорски служби.\r\n\tНаркотикът се оценява за над 12 млн. лв. Пратката е била скрита в ТИР, натоварен със строителни материали, пътуващ от Турция за Белгия.\r\n\tНамерени са общо 95 пакета с хероин, които са сложени във фабрично запечатани чували с теракол. Строителното лепило е избрано неслучайно - има същата консистенция като хероина и така не се засича на рентген. Специално обучено куче обаче надушило наркотика и така започнало претърсването.\r\n\t61-годишният турски шофьор и камионът са задържани. Все още не е ясно как той е успял да мине контрола на излизане от южната ни съседка.\r\n\tМеждувременно Окръжната прокуратура във Варна обяви, че е образувала разследване за трафик на 6 тона амфетамини.\n\n\r\n\tПо метода на анализ на риска в пристанище Варна-Запад е засечен контейнер, който е бил разтоварен от кораб. Стоката в контейнера е декларирана като лимонена киселина, а за получател е посочен гражданин на страна от ЕС.\r\n\tПри започналата незабавна проверка и направения полеви тест е установено, че в 300-тата чувала, натоварени в контейнера, се съдържат шест тона амфетаминопроизводни.", "date": "2018.05.25", "title": "Заловени са над 190 кг хероин в турски ТИР"}
{"url": "https://www.mediapool.bg/feisbuk-i-tuitar-promenyat-pravilata-si-za-politicheski-reklami-news279494.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФейсбук и Туитър обявиха промяна в правилата си, предаде Асошиейтед прес. Туитър заяви, че рекламодателите, платили за политически реклами за САЩ ще трябва да се идентифицират и да доказват, че се намират в страната, като предоставят проверен адрес за кореспонденция.\r\n\t \r\n\tНовите правила ще се отнасят до всички реклами, които може да повлияят на резултатите от избори.\r\n\t \r\n\tГугъл и Фейсбук вече обявиха подобни мерки за проверка, готвейки се за изборите в САЩ в средата на президентския мандат на Доналд Тръмп.\n\n\r\n\tСнощи Фейсбук съобщи, че ще разширява изискванията си към рекламите, които засягат разделящи обществеността въпроси като контрола над оръжията и абортите, дори ако самите реклами не подкрепят конкретен кандидат. Когато потребителите кликнат върху подобна реклама, ще бъдат отвеждани на страница с допълнителна информация, включително колко хора са видели рекламата и кой е платил за нея.\r\n\tВърховният съд на американския щат Калифорния постанови, че социалните медии ще трябва да предават публично достъпната информация за потребители, ако тя се изисква в съдебни дела, предаде Асошиейтед прес.\r\n\tАдвокати на социалните медии твърдяха, че законите за защита на личните данни не позволяват това и че ответниците по подобни искове имат други начини да се сдобият с информацията. Върховният съд се намеси, след като ответник, обвинен в убийство в Сан Франциско, поиска видеозаписите и други данни, публикувани в социалните медии Фейсбук и Инстаграм от жертвата и един от свидетелите.", "date": "2018.05.25", "title": "Фейсбук и Туитър променят правилата си за политически реклами"}
{"url": "https://www.mediapool.bg/belgiyskite-vlasti-shte-razgledat-zhalba-sreshtu-instagram-news279496.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелгийската комисия за защита на личните данни ще разгледа жалба срещу платформата за споделяне на снимки и видео Инстаграм, съобщиха местни медии, цитирани от БТА.\r\n\tЖалбата е от австрийски студент в Белгия, който по-рано предприе подобни действия срещу Фейсбук. Студентът Макс Шремс отбелязва, че с влезлите от днес в сила нови правила за защита на личните данни дружествата и организациите трябваше да поискат изричното съгласие на потребителите, за да ползват техните данни.\r\n\tШремс възразява срещу това, че разпратените до потребителите съобщения съдържат своеобразна заплаха и не предоставят свободен избор, както всъщност предвиждат променените правила. Вместо да имат избор, потребителите са заплашени от отказ от услуга, ако не се съгласят данните им да бъдат използвани.\r\n\tСходни жалби ще бъдат подадени във Франция срещу Гугъл, в Германия срещу Уотсап и в Австрия срещу Фейсбук.\r\n\t \n\n\r\n\tУотсап, Фейсбук и Инстаграм са платформи с обща собственост.\r\n\t \r\n\tПо новото европейско законодателство посочените дружества може да бъдат глобени с до четири процента от световния им търговски оборот при нарушаване на изискванията. За Гугъл тази стойност би се равнявала на 3,7 млрд. евро, за Уотсап и Фейсбук - 1,3 млрд. евро, за Инстаграм - 1,3 млрд. евро.", "date": "2018.05.25", "title": "Белгийските власти ще разгледат жалба срещу Инстаграм"}
{"url": "https://www.mediapool.bg/politsiyata-otkri-torbi-s-pari-v-apartament-na-bivshiya-premier-na-malaiziya-news279514.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалайзийската полиция заяви, че е иззела 114 милиона рингита (28,6 милиона долара) в брой и луксозни чанти при обиски в апартамент на бившия министър-председател Наджиб Разак в Куала Лумпур и други имоти, предаде Ройтерс.\r\n\tАкциите са били извършени през последните седем дни при разследване за корупция срещу държавен фонд, основан от Наджиб. Сред обискираните имоти е имало апартаменти на син и дъщеря на бившия премиер. Дъщерята Нуряна Наджва е омъжена за племенник на казахстанския президент Нурсултан Назарбаев.\r\n\tПолицията е открила 35 торби, пълни с пари в 26 валути, главно на Малайзия и Сингапур, и 37 торби, в които е имало бижута и часовници, чиято стойност все още не е оценена.\r\n\tПри обиските са били намерени също така стотици луксозни чанти и обувки, включително бебешки.\r\n\t \r\n\tОткакто загуби изборите този месец, Наджиб има забрана да напуска Малайзия. Той е обвинен във връзка с незаконно присвояване на милиарди долари от държавен фонд.", "date": "2018.05.25", "title": "Полицията откри торби с пари в апартамент на бившия премиер на Малайзия"}
{"url": "https://www.mediapool.bg/iran-poiska-ot-evropeitsite-ikonomicheski-paket-kato-kompensatsiya-za-yadreniya-pakt-news279515.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИран поиска от европейските сили да му предоставят до края на месеца пакет от икономически мерки за компенсация за изтеглянето на САЩ от ядреното споразумение, предаде Ройтерс.\r\n\t\"Очакваме пакетът да бъде даден до края на май\", каза високопоставен ирански представител пред журналисти преди преговорите във Виена с Великобритания, Китай, Франция, Германия, и Русия.\r\n\tТой добави, че Техеран ще реши до няколко седмици дали да остане страна по споразумението.\r\n\tСтраните, които остават в сделката, ще се срещнат днес за пръв път, откакто американският президент Доналд Тръмп го отхвърли, но дипломати не виждат голяма перспектива за спасяването ѝ, след като Вашингтон се закани да бъде по-твърд от всякога с Техеран.", "date": "2018.05.25", "title": "Иран поиска от европейците икономически пакет като компенсация за ядрения пакт"}
{"url": "https://www.mediapool.bg/avtomobil-s-balgarska-registratsiya-e-udaril-umishleno-drug-avtomobil-v-bryuksel-news279516.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДжип с българска регистрация е ударил умишлено друг автомобил на булевард в Брюксел, съобщиха местни медии, цитирани от БТА.\r\n\tРазпространените любителски кадри не дават възможност да се потвърди регистрацията на джипа.\r\n\t \r\n\tОт записа се вижда, че в задръстване джипът тръгва рязко, изблъсква от дясната лента за движение спрелия пред него автомобил и продължава напред. Удареният автомобил напуска платното, удря се в крайпътно дърво и се завърта на 180 градуса.\r\n\t \n\n\r\n\tМедиите съобщават, че няма пострадали, а участниците в произшествието са били разпитани. Засега не е известно защо се е стигнало до тези действия.", "date": "2018.05.25", "title": "Автомобил с българска регистрация е ударил умишлено друг автомобил в Брюксел"}
{"url": "https://www.mediapool.bg/sadat-sprya-stroezha-na-77-metrovata-sgrada-na-bul-bulgaria-news279517.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдминистративен съд София-град отмени решението на Столичния общински съвет, с което бе разрешен строежът на 77-метрова сграда на бул. \"България\". За съдебното решение съобщи общинският съветник Войслав Тодоров (\"Нормална държава\"), който беше един от тримата гласували против проекта. Другите бяха Иво Божков и Марта Георгиева (ДСБ).\r\n\tСъдия Антони Йорданов намира за недопустимо разделянето на парцела под сградата на три, за да се използва вратичката в закона, която допуска високото застрояване.\r\n\tЦелта на това разделяне е да се създаде ъглов имот, за който законът не поставя ограничения във височината на сграда. Според съдията използваните възможности за разделяне на имота на три и неколкократното превишаване на допустимата височина са неоснователни и противоречат на Закона за устройство на територията.\r\n\tАнтони Йорданов допълва, че в проекта за сградата липсват необходимите по закон планове и план-схеми. В това число влизат вертикалното планиране, план за комуникационно-транспортната мрежа, за водоснабдяване, канализация, електрификация, паркоустройство и благоустройство, геоложки проучвания, газоснабдяване, топлоснабдяване и други.\r\n\tРешението подлежи на обжалване пред Върховния административен съд.\n\n\r\n\tИнвеститорът на проекта е \"България Билдинг\" ЕООД. Дружеството е еднолична собственост на Георги Василев Василев и е създадено през октомври 2016 г. с 300 лв. капитал. Василев е сред съдружниците в \"Джи Пи Груп\", за което премиерът Бойко Борисов обяви, че има \"витаещи съмнения\", че е свързано с изпълнителния директор на \"Лукойл България\" Валентин Златев. По Търговския регистър към момента Златев не фигурира сред съдружниците в компанията.\r\n\tПланът на инвеститора е 77-метрова етажна сграда за офиси и апарт хотел с подземен паркинг да бъде издигната на ъгъла на бул.\"България\" и ул.\"Борово\" над сегашния магазин \"Мартинели\". В този квартал се допуска височина на сградите до 26 метра, но вратичката в закона при обособяването на ъглов имот елиминира това ограничение.", "date": "2018.05.25", "title": "Съдът спря строежа на 77-метровата сграда на бул. \"България\""}
{"url": "https://www.mediapool.bg/ikonomikata-i-pozitsiyata-sreshtu-migrantite-pomagat-na-orban-da-zategne-hvatkata-v-ungariya-news279518.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДоктор Розалия Горбе не е почитател на унгарския министър-председател Виктор Орбан, но разбира защо избирателите масово са подкрепили неговата дясна, антиимигрантска партия ФИДЕС дори в мултикултурния квартал на Будапеща, където тя работи.\r\n\tГорбе, която е общопрактикуващ лекар, има над 1000 пациенти в 8-ми район на Будапеща, чийто популярен кмет Мате Кочиш сега ще ръководи парламентарната група на ФИДЕС, след като на изборите на 8 април спечели място в националното събрание.\r\n\t\"Хората обичат кмета, защото подобри района. А гласуват за ФИДЕС, защото ги защитава от мигрантите\", каза Горбе, намеквайки за разпространените сред народа страхове от масова имиграция, които Орбан успешно използваше в своята предизборна кампания.\r\n\tОрбан, който е на власт от 2010 г., спечели трета поредна категорична победа миналия месец - резултат без аналог в посткомунистическа Унгария, осигурявайки си парламентарно мнозинство от две трети, което позволява на ФИДЕС да прокарва закони без подкрепата на други партии.\r\n\tБроят на унгарците, гласували за ФИДЕС, се увеличи с над половин милион в сравнение с предишните избори през 2014 г. и достигна 2,8 милиона, благодарение на силната икономика, ниската безработица, повишаващите се заплати, понижаването на сметките за битови услуги и антимигрантската реторика, превърнала Орбан в страшилище за либералните европейци.\n\n\r\n\tВ 8-ми район, където арабите, африканците и азиатците са доста повече, отколкото на други места във все още предимно еднородната Унгария, атаките на Орбан срещу кандидатите за убежище и опитите на ЕС да ги настани също будят симпатии.\r\n\tОрбан казва, че големият наплив на мигранти от 2015 г., предимно мюсюлмани, много от които бягащи от конфликти в Близкия изток, е заплаха за християнската цивилизация на Европа и отказва да приеме предложените от Брюксел мигрантски квоти.\r\n\tВ 8-ми район все още са пресни спомените за многобройните мигранти, които лагеруваха на намиращата се наблизо главна железопътна гара на Будапеща през лятото на 2015 г., въпреки че повечето впоследствие продължиха пътя си на запад към Австрия, Германия и по-нататък.\r\n\t\"Орбан дава (на избирателите) враг\", каза политологът Петер Толдеси, ключов участник в свалянето на комунизма през 1989 г. и после 16 години депутат, половината от които за ФИДЕС.\r\n\t\"Ако миграционната криза постепенно изчезне, той ще намери някакъв друг враг . . . който само той може да отблъсне. Той много умело използва страховете и стремежите на хората.\"\r\n\tВреме на подем\r\n\t \r\n\tНо успехът на правителството в даването на нов тласък на унгарската икономика също е фактор, който помогна на ФИДЕС да увеличи подкрепата си в 8-ми район до 20 процента, превръщайки го от силно оспорвано място в крепост на управляващата партия.\r\n\t\"Ако пет пъти подред имаше избори, щях пет пъти да избера (приключващия мандата си кмет от ФИДЕС) Мате Кочиш\", каза уличната чистачка Мария Банки.\r\n\tБанки каза, че по-рано рядко е гласувала и до миналата година никога за ФИДЕС.\r\n\t \r\n\tЧетиридесетгодишната жителка на квартала каза, че по-рано едва свързвала двата края, докато не намерила сегашната си работа за общината преди четири години.\r\n\tПопитана какво очаква сега от ФИДЕС, тя каза: \"Подобрение. Честно казано, преди - по време на управлението на социалистите (от 2002 до 2010 г.), нямаше работа. Все не можех да намеря работа. Откакто дойде ФИДЕС, имам работа. Плащат ми . . . Това е добре.\"\r\n\tПодобно на много избиратели, тя смята мигрантите за заплаха за сигурността.\r\n\t\"Орбан ни каза, че докато е на власт, няма да има имиграция\", заяви тя одобрително.\r\n\tСпоред проучване, оповестено миналата седмица от информационния портал index.hu, избирателите на ФИДЕС казват, че подкрепят партията първо заради нейната икономическа политика и второ заради подхода ѝ към мигрантите.\r\n\tАнкетата показва, че избирателите не се тревожат особено от обвиненията на ЕС и опозицията, че правителството на Орбан подкопава свободата на съдебната система и на медиите и че насърчава форма на връзкарски капитализъм в Унгария.\r\n\tПроверка на Ройтерс по-рано тази година установи, че някои от най-близките приятели и роднини на Орбан са използвали през последните години държавни и европейски фондове, за да се обогатяват.\r\n\tОрбан и ФИДЕС отхвърлят обвиненията в корупция, но казват, че Унгария има нужда от нов, местен бизнес елит, за да компенсира влиянието на чуждестранния капитал.\r\n\tМестният жител Кристиан Фулоп каза, че голяма част от критиките срещу Орбан са непонятни за много унгарци.\r\n\t\"Това е нещо, което повечето хора въобще не могат да разберат. Хората са свикнали с крадливи политици . . . ФИДЕС поне връща част от мангизите. Заплатите се покачват, хората разбират това\", каза той.", "date": "2018.05.25", "title": "Икономиката и позицията срещу мигрантите помагат на Орбан да затегне хватката в Унгария"}
{"url": "https://www.mediapool.bg/italianskoto-pravitelstvo-ima-slab-shans-da-realizira-programata-si-news279519.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСледващата седмица в Италия се очаква да встъпи в длъжност ново правителство след един от най-дългите периоди на следизборни маневри в политическата ѝ история. Но родилните мъки на това правителство може да се окажат несъществени в сравнение с онова, което предстои.\r\n\tПрезидентът Серджо Матарела връчи в сряда на политическия новак Джузепе Конте мандат да оглави коалиция, в която влизат антисистемното движение \"Пет звезди\" и крайнодясната \"Лига\", което слага край на 80-дневната задънена улица след изборите на 4 март, не излъчили ясен победител. Двете политически формации съгласуваха 57-странична правителствена програма, представяйки я като амбициозен проект за пълен 5-годишен законодателен мандат.\r\n\t \r\n\tМалцина обаче вярват, че това управление ще продължи толкова дълго.\r\n\t\"Практически никое италианско правителство не е оцеляло цели 5 г., така че този въпрос дори не стои, - каза Франко Павончело, професор по политология и президент на университета \"Джон Кабот\". - Въпросът е дали те (новите управляващи) могат да оцелеят една или две години и дали могат да окажат някакво, макар и минимално, влияние върху политическия, институционалния и икономическия живот на страната.\"\n\n\r\n\tНо дори това може да се окаже трудно постижимо с оглед на предстоящите предизвикателства, включително и факта, че \"Пет звезди\" и \"Лигата\" са политически съперници с различни приоритети и разполагат с минимално мнозинство в горната камара на парламента, което ги прави уязвими на атаки.\r\n\t\"Това правителство е създадено, за да води предизборна кампания. . . Следващите избори са много по-близо, отколкото си мислите\", каза вчера отиващият си министър на индустрията Карло Календа.\r\n\tДвете партии дадоха екстравагантни обещания по време на кампаниите си и включиха елементи от тях в споразумението си, което лъха на евроскептицизъм и призовава за преразглеждане на договорите за ЕС за валутния съюз и имиграцията.\r\n\t \r\n\tЧаст от програмата им ще бъде сравнително лесна за изпълнение и ще им даде някои бързи вътрешнополитически предимства, като например ангажиментът да бъдат подсилени законите за легитимна самоотбрана и да бъде ревизиран законът от 2011 г., който рязко повишава пенсионната възраст.\r\n\t \r\n\tНо много други въпроси, включително такива, с които те трябва да се заемат от първия ден, са по-проблематични и могат незабавно да подложат на напрежение току-що зараждащото се партньорство (на участниците в коалицията).\r\n\tРазлични приоритети \r\n\tСъдбата на южния металургичен завод (за производство на стомана) \"Илва\" (в Таранто), усложнена от корупционни скандали и тежки екологични проблеми, ще бъде един от най-належащите проблеми пред новото министерство на индустрията, което вероятно ще бъде оглавено от лидера на \"Пет звезди\" Луиджи ди Майо. Според \"Пет звезди\" силно замърсяващата компания, която се очаква да бъде продадена на най-големия световен производител на стомана \"АрселорМитал\", трябва да бъде затворена, а производствената площадка преустроена. \"Лигата\" обаче казва, че \"Илва\" е жизненоважна за италианската икономика и трябва да бъде защитена.\r\n\tПодобен е случаят и с високоскоростната железопътна линия Торино-Лион. \"Пет звезди\" настоява работата по нея да бъде незабавно прекратена, а \"Лигата\" горещо защитава многомилиардния френско-италиански проект.\r\n\tСледващото предизвикателство ще бъде определянето на приоритетите на бюджета за 2019 г. \"Лигата\" и \"Пет звезди\" включиха двата си съответни скъпоструващи политически проекта в своето споразумение - намаляването на данъците и въвеждането на всеобщ минимален доход за бедните. Според критиците обаче тежко задлъжнялата Италия едва ли може да си позволи както едното, така и другото, което означава, че тяхното изпълнение ще трябва да не се застъпва.\r\n\t \r\n\t\"Те ще трябва да намерят ресурси, за да покрият дисбалансите и да решат на кои политики да дадат приоритет. Това е рецепта за проблем\", каза Андреа Голдщайн, шеф на мозъчния тръст \"Номисма\".\r\n\tНесъвместимостта на намаленията на данъците и повишаването на социалните плащания е нагледен пример за търканията в сърцето на коалицията. \"Лигата\" ще се стреми да обслужи основния си електорат в богатия \"Север, докато движението \"Пет звезди\" ще се фокусира върху районите с основния си електорат - бедния Юг.\r\n\tПри тази оскъдица на средства ще бъде изключително трудно да бъде удовлетворена дори и само една от тези избирателни общности, а камо ли и двете. Високопоставен представител от \"Лигата\", пожелал анонимност, каза, че верните последователи на партията ще се борят, за да не допуснат \"парите на нашите данъкоплатци\" да бъдат похарчени за \"социални подаръци\" на южните бедняци. Той предрече трънливи отношения с депутатите на движението в парламента. \"Видели сме как те работят в местните съвети. Те са луди\", каза политикът от \"Лигата\".\r\n\tИнституционални спирачки\r\n\tДвете партии обаче ще трябва да работят в синхрон, ако искат да прокарват законите си през парламента, особено в горната камара, където мнозинството им е по-малко от 10 сенатори.\r\n\t \r\n\tЛевоцентристкият лидер Романо Проди бе хванат в подобен капан след изборите през 1996 г. и успя да се задържи на власт само две години. А той имаше много по-голям политически и управленски опит, отколкото новият премиер Конте, зад когото не стои партийна машина и който няма административен опит.\r\n\tНякои хора смятат, че той няма да оцелее до Коледа\", каза ветеранът на \"Лигата\" и бивш вътрешен министър Роберто Марони в интервю пред вестник \"Ла Стампа\" в четвъртък.\r\n\t \r\n\tОсобено важно е това, че и Ди Майо от движението, и лидерът на \"Лигата\" Матео Салвини нямат правителствен опит и рискуват да бъдат блокирани от многобройните институционални спирачки и от прочутите лабиринти на италианската бюрокрация.\r\n\tТова може да осуети някои от техните по-радикални планове, включително повишението на дефицита, за да бъдат финансирани предвижданите големи разходи. Президентът Матарела вече предупреди както Ди Майо, така и Салвини, че има пълномощия да отхвърля законопроекти, които нарушават международните договори или нямат адекватно бюджетно покритие.\r\n\t\"Моето усещане е, че скептицизмът, обвиващ техните политики, в съчетание с противоречията, очевидни в програмата им, ще направят живота на това правителство крайно труден, - каза Голдщайн от \"Номисма\". - Щеше да му е трудно дори ако \"Пет звезди\" и \"Лигата\" бяха естествени партньори, а те, разбира се, не са.\"", "date": "2018.05.25", "title": "Италианското правителство има слаб шанс да реализира програмата си"}
{"url": "https://www.mediapool.bg/bellingcat-polkovnik-ot-ruskoto-gru-s-klyuchova-rolya-za-svalyaneto-na-malaiziskiya-samolet-nad-ukraina-news279520.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tГрупата Bellingcat разполага с доказателства, че той е участвал в прехвърлянето от Русия в Украйна на ракетата \"Бук\", с която на 17 юли 2014 г. е свален малайзийският самолет, извършващ полет MH17 от Амстердам до Куала Лумпур. Това става на територията на Източна Украйна, контролирана от проруски сепаратисти.\r\n\tРазследването е извършено въз основа на открити източници. То не е криминално разследване и резултатите от него не могат да станат основание за съдебно решение.\r\n\t\r\n\t\n\n\r\n\tМорис Ракушицкий от Bellingcat в петък заяви на пресконференция в Хага, че имат достатъчно основания да посочат кой е единият от двамата главни извършители: \"Това е бил човек, който пряко е командвал военните операции и както вчера чухме от JIT, там е присъствала руска военна част и не виждаме как той може да не е бил свързан с унищожаването на MH17\".\r\n\t посочва в доклада си (пълният текст на руски език е достъпен на  ), че през 2014 и 2015 г. Иванников е координирал действията на проруските сепаратисти в украинската Луганска област и бойци от частна военна компания, известна като \"група Вагнер\". Тези функции той е изпълнявал и през юли 2014 г., когато е свален малайизският самолет.\r\n\tВ периода 2004-2008 г. Иванников е служил в Южна Осетия, където под името Андрей Иванович Лаптев е заемал длъжността ръководител на Съвета по отбрана, а след това и министър на отбраната.\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t JIT следва , че \"Орион\" е ръководил военните действия, намирайки се на фронтовата линия, докато Ткачьов (\"Делфин\") е бил извън зоната на военните действия (вероятно в Русия). И двамата обаче обсъждат тайното прехвърляне на въоръжение, включително с помощта на трал (видно от снимки и видеодокументи, \"Бук\"-ът, с който е свален , е бил внесен в Украйна на трал).\r\n\tИгор Гиркин (Стрелков), който в онзи момент е заемал поста \"министър на отбраната на ДНР\" ( ДНР е самопровъзгласилата се Донецка народна република - бел.ред.) потвърждава пред The Insider, че е виждал \"Орион\" в щаба в Краснодон и че той бил високопоставен руски офицер.\r\n\tИдентифицирането на \"Орион\"\r\n\tThe Insider и Bellingcat в течение на няколко месеца са се опитвали да разберат кой е тайнственият полковник и вероятно тези усилия е можело да се провалят, ако не са се натъкнали на необичаен женски глас и не е съществувала любовта към пазаруване в интернет.\r\n\tРазследващите екипи са стигнали до домашния адрес на Иванников, освен това открили сина му, който сега живее и работи в Швейцария.\r\n\tВ руските официални бази фигурира човек под име Олег Владимирович Иванников, роден на 2 април 1967 г., който живее в Москва и трудоустроен в Министерството на отбраната. Олег Иванников е роден през 1967 г в бившата ГДР, в град Карлмарксщадт в семейството на съветски военнослужещ. През 1980-те години завършва висше военно образование в Киев и Москва, в ракетно-балистичен факултет.\r\n\t\r\n\tПо спомени на Игор Гиркин щабът с руските полковници и генерали в украинското гранично градче Краснодон е съществувал от средата на юли 2014 г. и именно там той е виждал \"Орион\".\r\n\tДруги източници твърдят, че той е бил базиран в Луганск в сградата на областния военен комитет. Съдейки по всичко, \"Орион\" е ръководил действията от двата пункта, при това Краснодон е бил база за руското командване, а в Луганск Иванников е ръководил действията на сепаратистите.\r\n\tЧВК \"Вагнер\" също била под разпореждането на Иванников\r\n\tНе негово подчинение е била скандално известната \"група Вагнер\" (частна военна корпорация, оглавявана от Дмитрий Уткин, която води активни бойни действия в Украйна, Сирия и Централноафриканската република). Това  и бивш участник в ЧВК \"Вагнер\".\r\n\tThe Insider и Bellingcat, запознат със ситуацията, е потвърдил, че Иванников е давал преки разпореждания на Вагнер (Уткин). Официално \"група Вагнер\" не е свързана с руските власти, но нейни членове  в Сирия военна база на руското военно министерство, а през 2016 г. се снимаха с президента Владимир Путин по време на прие в Кремъл. \r\n\tРоман Доброхотов от The Insider, който в петък участва в пресконференция за разследването заедно с представители на Bellingcat, разказа, че сутринта се обадил на домашния телефон на Иванников, но жена му казала, че той няма да си е у дома поне още половин месец и че самата тя не знае как да се свърже с него.\r\n\tАко се съди по званията и длъжностите, които е заемал Иванников, може да се предположи, че по време на събитията в Южна Осетия той е бил полковник, а сега вероятно званието му е не-ниско от генерал-майор.\r\n\tАнализирайки фотографии, видеозаписи, спътикови снимки и други данни, Bellingcat обяви още 2015 г. , че ракетата \"Бук\", с която е свален малайзиският Боинг, е била докарана от Русия и веднага след трагедията е върната обратно там. След това експертите и журналистите от Bellingcat успяха да установят с точност, че ракетата е принадлежала на руската 53-а зенитна ракета бригада, базирана край Курск.\r\n\tМалайският самолет се разбива в небето над Източна Украйна на 17 юли 2014 г. в 16:20 ч. местно време. Мнозинството от всички 298 жертви са холандски граждани. Трагедията става в един от най-критичните периоди на противопоставянето между украинската армия и проруските сепаратисти в региона.\r\n\tМосква отрича да има нещо общо със случая, представяйки различни и често взаимно изключващи се версии за вината на украинските военни.\r\n\tРуското следствие, което започна дело за свалянето на самолета, заяви, че разглежда като приоритетна версията, че малайизският Боинг е свален от самолет Су-25 на украинските Военновъздушни сили. Различни експерти обаче доказаха, че това по принцип е невъзможно: Су-25 не лети на такава височина и няма ракета, способна да свали самолет на 10-километрова височина.\r\n\tСепаратистите се поздравяват за свалянето на самолета, докато не разбират грешката \r\n\tВ дните и седмиците, предшествали гибелта на полет MH17, въоръжени отряди на проруски сепаратисти, противопоставящи се на украинската армия в Донбас, сваляха един след друг украински самолети.\r\n\tНа 17 юли, около 40 минути след катастрофата на MH17, в група на социалната мрежа \"Вконтакте\" се появява \"сводка от Стрелков, Игор Иванович\", в която пише следното: \r\n\tСлед като се разбра, че е свален пътнически самолет, този постинг бе свален, а Игор Гиркин (Стрелков) заяви, че няма никакво отношение към групата. В течение на три месеца обаче от името на Стрелков в тази група се публикуваха съобщения за хода на бойните действия в Славянск и други места, а тези съобщения бяха активно използвани от журналисти и Гиркин-Стрелков не оспорваше тяхната автентичност.\r\n\tНе само Иванников и Ткачьов, но и Путин трябва да бъде привлечен под отговорност\r\n\tСъгласно Наказателния кодекс на Русия, провеждането на агресивна война се наказва с 20 години затвор. Под агресия се разбира използването на въоръжените сили на Русия срещу суверенитета, териториалната неприкосновеност или политическата независимост на друга държава. В този смисъл, без значение каква е била ролята на генералите Иванников и Ткачьов за свалянето на малайзийския самолет, техните действия се явяват сериозно престъпление. Президентът Владимир Путин също е под заплаха да бъде подведен под отговорност, в качеството му на върховен главнокомандващ: според чл. 353 от Наказтелния кодекс планирането, подготовката или разгръщането на агресивна война се наказва с лишаване от свобода за срок от 7 до 15 години, напомня The Insider.", "date": "2018.05.25", "title": "Bellingcat: Полковник от руското ГРУ с ключова роля за свалянето на малайзиския самолет над Украйна"}
{"url": "https://www.mediapool.bg/evrokomisiyata-predlaga-merki-sreshtu-izmamite-s-dds-news279523.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия предложи в петък изменения на правилата за борба с измамите с данъка върху добавената стойност (ДДС). Предлага се прекратяване на 25-годишния \"преходен\" режим на ДДС в ЕС.\r\n\tИзмамите с данъка върху добавената стойност се оценяват на 50 млрд. евро годишно.\r\n\t\r\n\tВ действащата система на ДДС търговията със стоки между дружествата се разделя на две сделки: освободена от ДДС продажба в държавата от ЕС на произход и данъчно облагано придобиване в държавата от ЕС по местоназначение.\r\n\tС днешното предложение се слага край на това разделение на всяка отделна търговска сделка. Предвижда се трансграничната търговия със стоки да бъде определена като \"една данъчно облагаема доставка\", за да може стоките се облагат в държавата, където доставката завършва, допълни ЕК.\n\n\r\n\tПредвижда се създаването на онлайн портал или обслужване на едно гише за всички дружества в ЕС за обявяване на техния ДДС. Системата ще бъде достъпна за дружества извън ЕС, които желаят да продават на фирми в ЕС и които в противен случай трябваше да се регистрират за целите на ДДС във всяка държава от съюза.\r\n\tСлед въвеждането на новата система дружествата ще трябва да определят един посредник в ЕС, който да се занимава от тяхно име с формалностите по ДДС.\r\n\t\r\n\tС промените се укрепва саморегулацията на ДДС и се очаква да намалят административните стъпки, които трябва да изминат дружествата при продажба на други дружества в останалите държави в ЕС.\r\n\tСпециалните задължения за докладване във връзка с преходния режим на ДДС няма да бъдат необходими повече за търговията със стоки. Допълнителното фактуриране по отношение на търговията в ЕС ще се урежда с правилата на държавата на продавача.\r\n\t\r\n\tОт промените следва, че продавачът следва да начислява дължимия ДДС при продажба на стоките на своя клиент в друга държава от ЕС, като се прилага ставката на държавата по местоназначение.\r\n\tПридобиващият стоките ще бъде отговорен за плащането на ДДС, само когато е надежден данъкоплатец, признат от данъчната администрация.\r\n\t\r\n\tОбщата система на ДДС замени данъците върху оборота, които изкривяваха конкуренцията и подкопаваха свободното движение на стоки.\r\n\tДДС е основен и все по-значителен източник на приходи за държавите от ЕС, като през 2015 г. са събрани над един трилион евро, което представлява седем процента от БВП на Общността. Един от собствените ресурси на ЕС също се основава на ДДС. Като данък върху потреблението той е един от видовете облагане в подкрепа на растежа на икономиката, посочва Европейската комисия.", "date": "2018.05.25", "title": "Еврокомисията предлага мерки срещу измамите с ДДС"}
{"url": "https://www.mediapool.bg/ek-danatsite-bankite-i-sotsialniyat-sektor-sa-slabostite-na-bulgaria-news279522.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъбираемостта на данъците, банковите практики и социалните сфери са най-слабите места на България в социално-икономически план. Това са трите сфери, в които Европейската комисия отправя  за 2018 г. и 2019 г. в рамките на т. нар. Европейски семестър. Трите препоръки бяха одобрени на заседанието на Съвета по икономичеките и финансовите въпроси на ЕС (ЕКОФИН) в петък.\r\n\tЕвропейският семестър е ежегодна процедура, чрез която Брюксел наблюдава и дава препоръки на държавите членки за подобряване на икономическата политика. От тази година в семестъра е включен и Европейският стълб на социалните права. През миналата година комисията имаше  към България, като първите три от тях до голяма степен се повтарят с новите от 2018 г., защото отново обхващат данъчната събираемост, надзора над банките и социалните проблеми. Единствената препоръка, която тази година е отпаднала, е по отношение на обществените поръчки, където ЕК очевидно е удовлетворена от взетите мерки.\r\n\t\r\n\t\"През 2018 г. и 2019 г. трябва да се вземат мерки за подобряване на събираемостта на данъците и ефективността на публичните разходи, включително чрез мерки за намаляване на дела на сивата икономика. Необходимо е усъвършенстване на рамката за управление на държавните предприятия в съответствие с международните добри практики\", гласи първата препоръка.\r\n\tЕК като цяло е доволна от фискалната политика на България. Евроекспертите смятат, че заложените бюджетни цели до 2021 г. за балансиран бюджет и малки излишъци са изпълними.\n\n\r\n\tВ същото време комисията е на мнение, че изпълнението на данъчните приходи се подобрява повече в резултат от доброто развитие на икономиката, отколкото от подобряване на събираемостта от страна на НАП и митниците. По-големият проблем обаче е ефективността на публичните разходи, която според ЕК е \"много ниска\". Брюксел смята, че сегашният момент е много благоприятен за реформи в управлението на публичните финанси.\r\n\tИкономическото представяне на държавните предприятия е слабо, не отговаря на международните стандарти и представлява риск за публичните финанси заради натрупаните дългове на тези фирми, подчертава комисията.\r\n\t\r\n\tЕК отчита, че стабилността на финансовия сектор е продължила да се подобрява, поради което страната бе извадена от групата на страните с прекомерни макроикономически дисбаланси в началото на годината.\r\n\tВ същото време обаче остават определени уязвимости, които трябва да се адресират, твърдят евроекспертите. Лошите бизнес заеми намаляват, но са все още с висок дял. Капиталовите буфери на банките като цяло са добри. ЕК отчита \"забележим напредък\" в подобряване на надзора върху финансовия сектор, макар че някои важни мерки все още не са напълно реализирани като ограничаване на кредитите за свързани лица и подобряване на оценката на банковите активи, а също и на балансите на застрахователните компании.\r\n\tЗа поредна година ЕК иска да се вземат мерки по проблема с неефективната правна рамка на търговската несъстоятелност, която пречи да се намали задлъжнялостта в частния сектор.\r\n\t\r\n\tНай-много забележки ЕК изрежда в социалните сектори.\r\n\tНа първо място са проблемите на пазара на труда. Остават високи нивата на недекларираната заетост и проблемът с неосигуряването на работниците върху пълната заплата, което води до по-малки приходи в бюджета и по-ниски пенсии. Подобряването на заетостта и намаляването на безработицата не засягат в достатъчна степен уязвимите групи като дълготрайно безработните, неактивните млади хора, ромите, живеещите в бедни и селски райони. Това води до недостиг на работна ръка, което отслабва перспективите пред икономиката, отбелязва Еврокомисията. Основните усилия на властта трябва да са към ангажиране на уязвимите групи на пазара на труда и повишаване на квалификацията на работещите, смятат евроекспертите.\r\n\tЗадълбочаващото се неравенство на доходите е друг сериозен проблем на България. Доходът на 20-те процента най-богати българи е почти 8 пъти по-висок от този на 20-те процента най-бедни, което нарежда България сред страните с най-голямо неравенство. Проблем остава големият дял на населението в риск от бедност, а също и лошият достъп до ключови услуги като образование, здравеопазване и жилище.\r\n\tДържавните разходи за социална защита са ниски. \"Въпреки подобряването на адекватността на социалните помощи и минималните пенсии системата за социална защита не осигурява достатъчно подкрепа за най-уязвимите групи като ромите, децата, възрастните, хората с увреждания и живеещите в селските райони\", посочва Еврокомисията.\r\n\tЗа поредна година към България се отправя забележката, че все още липсва справедлив механизъм за определяне на минималната работна заплата.\r\n\tОграниченият достъп до здравеопазване е друг голям проблем. Според ЕК той се дължи на ниските публични разходи за този сектор, неравномерното разпределение в страната на здравните услуги и големия брой на неосигурените за здраве. Комисията все пак е доволна, че броят на лекарите, напускащи в България, в последно време е намалял.\r\n\tВъпреки мерките за модернизация на образователната система резултатите на учениците остават слаби и силно повлияни от социално-икономическия статус на семействата. Ромите нямат осигурени равни възможности в образованието, смята ЕК. Тя настоява да се работи за етнически смесени детски градини и училища.\r\n\tНеобходима е реформа на учебните програми, ако България иска да подобри образователните резултати и дигиталните умения на учениците, които са сред най-ниските в ЕС.\r\n\t\r\n\tЕК като цяло е доволна от изпълнението на стратегията в областта на обществените поръчки.\r\n\t\"Според представители на бизнеса и неправителствените организации цялостният пейзаж в областта на обществените поръчки е започнал да се подобрява. Въпреки това прозрачността и корупцията все още остават проблемни\", коментира Еврокомисията.\r\n\tПо-сериозни критики са отправени към изоставането на страната по отношение на научните изследвания. Особено ниско е финансирането на изследванията както от страна на държавния бюджет, така и от частния сектор. Отбелязва се също, че продължават да стоят предизвикателствата пред проекта \"София тех парк\", който има проблеми с мениджмънта и дългосрочен финансов ангажимент от страна на държавата.\r\n\tВ доклада с препоръките изрично се споменава, че България продължава усилията си да реформира съдебната власт и да адресира проблемите си в борбата с корупцията и организираната престъпност. \"Тези сфери не са покрити в доклада със специфичните препоръки за България, но са относими към развитието на позитивна бизнес среда в страната\", посочва ЕК.", "date": "2018.05.25", "title": "ЕК: Данъците, банките и социалният сектор са слабостите на България"}
{"url": "https://www.mediapool.bg/ispanskata-partiya-siudadanos-iska-predsrochni-izbori-news279521.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛибералната партия \"Сиудаданос\", която е съюзник на премиера Мариано Рахой, поиска в петък предсрочни парламентарни избори и обяви, че ще попречи на социалистическата опозиция да дойде на власт в резултат на вот на недоверие срещу правителството, предаде Франс прес.\r\n\tСлед като вчера Специализираният наказателен съд в Мадрид осъди членове на управляващата Народна партия по обвинения в корупция на общо 351 години затвор, \"Сиудаданос\" поискаха от министър-председателя Рахой да насрочи до няколко седмици нови избори.\r\n\tОт партията обявиха още, че по този начин тя се противопоставя на опита на Испанската социалистическа работническа партия и нейния лидер Педро Санчес да вземат властта чрез вот на недоверие срещу правителството.\r\n\tСоциалистическата партия внесе днес предложение в долната камара на парламента за вот на недоверие срещу правителството на Мариано Рахой след обявената вчера присъда.\r\n\tЗа да бъде успешен, вотът на недоверие трябва да бъде подкрепен от 176 депутати от общо 350 членове на камарата, които да подкрепят евентуален нов премиер на страната.\n\n\r\n\tГенералният секретар на социалистическата партия Педро Санчес свика тази сутрин изпълнителния комитет на партията на федерално ниво, за да бъде обсъден вотът на недоверие.\r\n\tСпоред вчерашната присъда представители на Народната партия са взимали подкупи срещу предоставяне на обществени поръчки в няколко испански общини. Съдът също така обяви, че има партийна \"черна каса\" - твърдение, което партията продължава да отрича.\r\n\tИспанският печат коментира, че присъдата е била унищожителна (в. \"Периодико\") и че е нанесла удар на доверието в партията, управлявала Испания от 1996 до 2004 г. и от 2011 г. (в. \"Паис\")\r\n\tСоциалистите вече се сдобиха с подкрепата на радикалната лява партия \"Подемос\" за сваляне на правителството, но за да получат мнозинство, им трябват още гласовете на \"Сиудаданос\" или на малките националистически партии в парламента, сред които са и каталунските сепаратисти, срещу които Санчес се противопостави заедно с премиера Рахой.", "date": "2018.05.25", "title": "Испанската партия \"Сиудаданос\" иска предсрочни избори"}
{"url": "https://www.mediapool.bg/tramp-dopuska-che-sreshtata-mu-s-kim-chen-un-vse-pak-mozhe-da-se-sastoi-na-12-yuni-news279495.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп каза, че все пак е възможно планираната среща на върха със севернокорейския лидер Ким Чен-ун да се състои на 12 юни, предаде Ройтерс.\r\n\t\"Ще видим какво ще се случи. Водим разговори с тях точно сега. Дори може да има среща на 12-и. Искаме да постигнем това\", каза Тръмп пред репортери ден, след като обяви, че се отказва от срещата с Ким, предвидена за 12 юни в Сингапур.\r\n\tПо-рано днес Тръмп приветства изявлението на Северна Корея, че продължава да има готовност за среща на върха въпреки решението му за анулирането ѝ. Тръмп нарече севернокорейската реакция \"продуктивна\" и изрази надежда за \"дълъг и траен просперитет и мир\", предадоха Асошиейтед прес и Франс прес.\r\n\tВчера високопоставен представител на Белия дом заяви, че САЩ са взели решението за отмяна на срещата на върха, след като Пхенян е нарушил обещания и е прекъснал линия за пряка комуникация с Вашингтон, припомня Ройтерс. Той добави, че Тръмп лично е диктувал всеки ред от съобщението към Ким Чен-ун.\r\n\tТръмп обяви новината в забележително лично и на моменти печално звучащо писмо до Ким, в което посочи като конкретна причина за отмяната на срещата \"огромната ярост и отявлената враждебност\" на Северна Корея в публичните ѝ изявления напоследък.\n\n\r\n\tСлед съобщението на Тръмп вчера Северна Корея заяви, че иска да даде на САЩ време и възможност да преосмисли позицията си и че е готова за разговори по всяко време и във всякакъв формат.\r\n\t\"Изразяваме отново готовността си да седнем със САЩ лице в лице и да разрешим проблемите по всяко време и във всякакъв формат\", заяви първият заместник-външен министър на Северна Корея Ким Ге-гуан пред Корейската централна телеграфна агенция.\r\n\tТой добави, че решението на Вашингтон да се откаже от преговорите \"не отговаря на желанията на света\".\r\n\tЕдностранното решение на САЩ показва колко сериозна е неприязънта между двете страни. Това само подчертава спешната нужда от среща между лидерите им, за да се подобрят враждебните отношения, добави той.\r\n\t\"Нашата решимост да направим всичко по силите си за мира и стабилността по света и на Корейския полуостров остава непоклатима и сме готови да дадем на САЩ време и възможности\", подчерта Ким Ге-гуан\r\n\tПо-късно Тръмп написа в Туитър: \"Топлото и продуктивно изявление на Северна Корея е много добра новина\".\r\n\t\"Ще видим докъде ще ни доведе това, надявам се, че ще е към траен мир и просперитет\", допълни той. \"Само времето (и талантът) ще ни кажат\", добави той.\r\n\tРеакцията на Пхенян на новината за анулиране на срещата бе по-скоро умерена, отбелязва Франс прес. Новината дойде в същия ден, в който Северна Корея обяви, че напълно е унищожила полигона си за ядрени тестове в Пунгери.\r\n\tВ петък външните министри на САЩ и Южна Корея Майк Помпейо и Кан Кьон-уа се договориха в телефонен разговор да продължат да работят за създаването на подходящи условия за преговори между Вашингтон и Пхенян, предаде Ройтерс, цитирайки изявление на южнокорейското външно министерство.\r\n\tЛичен дипломатически провал\r\n\tВчерашното решение на Тръмп бележи дипломатически и личен провал за американския президент, който заложи отдавна възхваляваната си репутация на човек, който може да прави сделки, върху срещата с Ким, за която се съгласи, без да се консултира с външнополитическите си съветници, коментира британският в. \"Файненшъл таймс\".\r\n\tТо също така попарва надеждите за бързо уреждане на въпроса със севернокорейската ядрена заплаха, която още повече тревожи САЩ, Япония и Южна Корея, след като миналата година Пхенян показа, че може да изстрелва ракети с голям обсег и да взривява термоядрени устройства, посочва изданието.\r\n\tБурната история на срещата между Тръмп и Ким - от нейното изненадващо обявяване през март до внезапната ѝ отмяна вчера - е хроника на една предизвестена катастрофа, пише британският в. \"Гардиън\".\r\n\tПровалът беше предсказван от почти всеки, който имаше опит от преговори със Северна Корея, и от експерти, които многократно предупреждаваха, че Вашингтон и Пхенян говорят на различни езици.\r\n\tЦелият епизод започна и завърши с инстинктивни решения, които Тръмп взе почти без да помисли и да се консултира. Всичко тръгна от посещение на южнокорейски съветник по националната сигурност, който пристигна във Вашингтон в началото на март с послание от Ким за готовността му да се срещне с Тръмп за обсъждане на денуклеаризацията на Корейския полуостров.\r\n\tТръмп, който беше убеден, че именно усилията му за \"максимален натиск\" са накарали Ким да иска да преговаря, настоя да използва момента. Но скоро стана ясно, че той няма представа какво значи \"денуклеаризация\" за Северна Корея. За Пхенян денуклеаризацията се изразяваше в продължителни преговори, при които САЩ да се отнасят към Северна Корея като към равна, като към сила, притежаваща ядрени оръжия. За Тръмп денуклеаризацията означаваше едностранно разоръжаване, изтъква \"Гардиън\".", "date": "2018.05.25", "title": "Тръмп допуска, че срещата му с Ким Чен-ун все пак може да се състои на 12 юни"}
{"url": "https://www.mediapool.bg/harvi-uainstiyn-be-obvinen-v-iznasilvane-i-osvoboden-sreshtu-1-mln-dolara-news279509.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСкандалният холивудски продуцент Харви Уайнстийн бе обвинен в петък в изнасилване и сексуални престъпления, извършени срещу две жени в Ню Йорк.\r\n\tТова стана, след като той сам се предаде на местната полиция 8 месеца след началото на скандала около обвиненията в сексуален тормоз, отправени му от десетки актриси.\r\n\tНяколко часа по-късно съдът в Манхатън определи на Уайнстийн гаранция от 1 милион долара в брой. Освен това магистратите решиха разрешиха на продуцента да пътува само в щата Ню Йорк и съседния му щат Кънектикът, като бъде проследяван с GPS.\r\n\tОт своя страна Уайнстийн се съгласи да предаде паспорта си на властите. Очаква се съдът да заседава по делото срещу него на 30 юли.\r\n\tПреди определението на магистратите от полицията в Ню Йорк съобщиха на специален брифинг, че холивудският продуцент е \"арестуван, регистриран и обвинен в изнасилване и сексуално престъпни действия, сексуален тормоз и сексуални инциденти включващи две различни жени\".\n\n\r\n\tДо момента Харви Уайнстийн категорично отхвърля всички обвинения, отправени му от различни актриси. Като реакция на разкритията от миналата година се появи и хаштагът #MeToo – знак, обединител в социалните мрежи на милиони лични и болезнени истории, но и превърнал се в глобална кампания против насилието. Уайнстийн бе един от най-влиятелните мъже в Холивуд, преди близо 70 жени да го обвинят в сексуално посегателство, включително изнасилване.", "date": "2018.05.25", "title": "Харви Уайнстийн бе обвинен в изнасилване и освободен срещу 1 млн. долара"}
{"url": "https://www.mediapool.bg/13-mlrd-dolara-izprani-prez-estoniya-za-4-godini-news279526.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 13 милиарда долара са били \"изпрани\" през банки в Естония между 2012 и 2016 г., съобщава естонската полиция, цитирана от \"Ройтерс\". Поне 7.3 млрд. долара от сумата са преминали през банковата система чрез продажби на руски ценни книжа.\r\n\t \r\n\tПрез миналата година брутният вътрешен продукт на Естония възлизал на 17.9 млрд. евро.\r\n\t \r\n\tФинансовото разузнаване към естонската полиция смята, че над половината от тази сума вече е преминала през банките по схема, разкрита от агенциите за финансова инспекция.\n\n\r\n\t \r\n\tВ доклад на разузнаването се твърди, че след налагането на ограничения на руската финансова система е започнало прехвърляне на руски активи към естонски банкови сметки, чиито притежатели не живеят в страната. След обработката на средствата те са били \"прехвърлени към десетки юрисдикции и хиляди компании за различни стоки и услуги\".\r\n\t \r\n\tПреди ден Латвия предупреди, че през тази година се очакват прехвърляния на пари със съмнителен или незаконен произход, свързани с Русия, към други държави в ЕС.", "date": "2018.05.25", "title": "13 млрд. долара изпрани през Естония за 4 години"}
{"url": "https://www.mediapool.bg/slovashkata-politsiya-mozhe-da-e-unishtozhila-dokazatelstva-okolo-ubiystvoto-na-yan-kutsiak-news279525.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашката полиция може неволно да е унищожила доказателства поради небрежност на местопрестъплението в случая с убийството на разследващия журналист Ян Куциак, твърди адвокатът на семейството, цитиран от Ройтерс.\r\n\tКуциак, който пишеше за корупцията сред политиците в Словакия, бе намерен застрелян заедно с приятелката си в дома им през февруари. Случаят доведе до улични протести, оставката на премиера Роберт Фицо, на министъра на външните работи и на началника на националната полиция, и засили опасенията за свободата на медиите в страната, отбелязва Ройтерс.\r\n\tНикой не е обвинен за убийството, което според представител на прокуратурата вероятно е поръчково.\r\n\tАдвокатът на семейството на Куциак - Даниел Липшич, бивш министър на вътрешните работи, каза, че двата трупа са били преместени, без да са огледани от съдебен лекар на местопрестъплението, и това е довело до неточно първоначално обявяване на времето на смъртта.\r\n\tПо телефона за Ройтерс юристът заяви, че не разбира защо по-опитни разследващи от НАКА (националната криминална полиция) не са били извикани незабавно, а са пристигнали на местопрестъплението часове по-късно, след местната полиция.\n\n\r\n\tСпоред него някои улики не са били обезопасени незабавно и са били открити едва на снимките от местопрестъплението.\r\n\tПо думите му това е сериозно пренебрегване на служебните задължения. \"Не знаем колко улики може да са били унищожени\", твърди адвокатът.\r\n\tСнимки от местопрестъплението, публикувани от словашки медии, показват също, че Роберт Краймер, началникът на антокорупционния отдел на криминалната полиция, който не разследва пряко убийства, също е присъствал. Полицията първо отрече, че Краймер е бил на местопрестъплението, но после публикува коригирано изявление, според което той е изпълнявал \"задачи, свързани с разследването\".\r\n\tЗапитана за критиките на Липшиц, полицията отговори само, че единствено прокурорите могат да правят коментари по случая. От офиса на специалния прокурор заявиха, че са били установени \"известни пропуски по време на първоначалните действия на местопрестъплението\".\r\n\tКуциак е разследвал случаи на измами, в които са замесени бизнесмени със словашки политически връзки, както и предполагаеми мафиотски връзки на италианци, които имат бизнес в Словакия.", "date": "2018.05.25", "title": "Словашката полиция може да е унищожила доказателства около убийството на Ян Куциак"}
