{"url": "http://www.mediapool.bg/nai-malko-56-raneni-v-gaza-i-na-zapadniya-bryag-pri-poredniya-den-na-gneva-news273644.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХиляди палестинци протестираха четвърти пореден петък на Западния бряг и в ивицата Газа срещу решението на американския президент Доналд Тръмп едностранно да признае Ерусалим за столица на Израел, предаде Ройтерс.\r\n\tОколо 4000 души участваха в днешния \"ден на гнева\", някои от които запалиха гуми и хвърляха камъни и бутилки със запалителна течност по израелските сили за сигурност, които отговориха със сълзотворен газ.\r\n\tВ ивицата Газа протестиращите крещяха \"Смърт за Америка, смърт за Израел и смърт за Тръмп\".\r\n\tСпоред палестински медицински източници 56 души са били ранени от гумени и бойни куршуми - 40 в ивицата Газа и 16 на Западния бряг, предаде Франс прес.\r\n\tИзраелската военна говорителка отбеляза, че военните са стреляли само по \"главните подстрекатели\", които са създали непосредствена заплаха за войниците и са опитали да повредят граничните съоръжения за сигурност.\n\n\r\n\tИзраелската армия нанесе днес въздушни удари в ивицата Газа няколко часа след като от палестинския анклав бяха изстреляни ракети към Южен Израел, съобщиха военни източници, цитирани от Франс прес.\r\n\tДве от ракетите бяха прехванати, а третата падна на израелска територия в обитаема зона край Газа, но нанесе само материални щети, съобщиха източниците.\r\n\t\"В отговор на обстрела по Израел израелската артилерия и авиация удариха позиции на терористичната организация Хамас в северната част на Газа\", съобщи армията в комюнике.\r\n\tЧесто малки ислямистки групировки обстрелват от територията на анклава, но Израел държи Хамас като отговорна за всяко нападение от тази палестинска територия, отбеляза АФП.\r\n\tГоворител на Хамас каза, че няма пострадали при израелските удари.", "date": "2017.12.29", "title": "Най-малко 56 ранени в Газа и на Западния бряг при поредния \"ден на гнева\""}
{"url": "http://www.mediapool.bg/turtsiya-zadarzha-200-chlenove-na-islyamska-darzhava-planirali-napadeniya-po-nova-godina-news273636.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурските власти задържаха 201 предполагаеми членове на екстремистката групировка \"Ислямска държава\" през последните 48 часа, обвинени в планиране на атаки по време на новогодишните празненства, съобщи ДПА.\r\n\tПолицията извърши едновременни обиски в 14 различни окръга, задържайки 124 заподозрени за предполагаеми връзки със сунитската екстремистка групировка в четвъртък, и още 77 в петък, съобщи държавната Анадолска агенция.\r\n\tСред заподозрените има чуждестранни граждани, съобщава Анадолската агенция.\r\n\tПолицията е конфискувала документи и дигитални материали, които разкриват планове за нападения в новогодишната нощ.\r\n\tПреди година \"Ислямска държава\" пое отговорност за нападение в новогодишната нощ в истанбулски нощен клуб, при което бяха убити 39 души, а 79 бяха ранени. Сред убитите имаше турски граждани, както и туристи от няколко арабски страни, Индия и Канада. Извършителят на нападението - узбекският гражданин Абдулгадир Машарипов - бе заловен след близо едномесечно проследяване. Съдебен процес срещу обвинените за нападението, включително Машарипов, започна този месец.\n\n\r\n\tВластите в Истанбул са предприели засилени мерки за сигурност в новогодищната нощ в града. Валията на Истанбул Васип Шахин посочи, че 37 000 полицаи и 4000 представители на жандармерията ще бъдат мобилизирани в новогодишната нощ, за да може хората да празнуват \"спокойно\".\r\n\tМестните власти отмениха или забраниха публични празненства на ключови места в града, включително на площад Таксим, от съображения за сигурност. Централният площад Къзълай в Анкара и околните булеварди ще бъдат затворени за движение на автомобили в новогодишната нощ, а от 20 часа на 31 декември гражданите ще бъдат допускани до площада след преминаване през проверка.\r\n\tВ рамките на мерките за сигурност много пътни артерии в централните квартали на Истанбул ще бъдат затворени за движение в новогодишната нощ, а в седем района на града ще бъде забранено преминаването на тежкотоварни автомобили, съобщава Ройтерс.", "date": "2017.12.29", "title": "Турция задържа 200 членове на \"Ислямска държава\", планирали нападения по Нова година"}
{"url": "http://www.mediapool.bg/generalniyat-sekretar-na-nato-ochakva-dogodina-dialogat-s-rusiya-da-se-zasili-news273629.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНАТО най-вероятно ще засили диалога си с Русия през 2018 г., заяви генералният секретар на алианса Йенс Столтенберг, цитиран от ДПА.\r\n\tОтношенията между Москва и НАТО са на най-ниското си равнище от Студената война, след като Русия анексира украинския полуостров Крим в началото на 2014 г. и започна да подкрепя сепаратистите в Източна Украйна.\r\n\tТова доведе до двегодишно замразяване на отношенията, като постоянните представители на алианса и Русия възобновиха преките разговори едва през 2016 г. През 2017 г. двете страни проведоха първите си обсъждания от началото на кризата.\r\n\t\"Очаквам да има повече срещи и по-голямо използване на тези преки военни канали за комуникация\", каза Столтенберг в интервю за ДПА. \"Така че имаме напредък както по отношение на политическия диалог, така и на военните канали за комуникация и целият алианс подкрепя това\", заяви още той.\r\n\tОткакто започна кризата в Украйна, НАТО засили отбраната си срещу агресия от страна на Русия и обвини Москва, че използва фалшива пропаганда и киберзаплахи, за да подкопава сигурността на региона.\n\n\r\n\tПрез декември американският държавен секретар Рекс Тилърсън заяви, че не може засиленият диалог да е както при нормализиране на отношенията, отхвърляйки исканията на Германия НАТО да разговаря по-интензивно с Москва.\r\n\t\"Подкрепяме диалога, когато има цел\", каза Тилърсън на среща с колегите си от НАТО, както и че не може да има \"връщане към редовните календарни срещи\", докато Русия не вземе под внимание западното безпокойство заради Украйна и хибридната война, наред с другите въпроси.\r\n\tСтолтенберг изтъкна, че е важно каналите за комуникация с Русия да бъдат съхранени.\r\n\t\"Трябва да обърнем внимание на факта, че на изток имаме по-настъпателна Русия\", каза той. \"Същевременно посланието на НАТО е, че не искаме нова студена война. Не искаме нова надпревара във въоръжаването и искаме политически диалог с Русия.\"\r\n\t\"Този диалог не е лесен\", каза Столтенберг, отбелязвайки същевременно: \"Русия е наш съсед и ще остане такъв\".", "date": "2017.12.29", "title": "Генералният секретар на НАТО очаква догодина диалогът с Русия да се засили"}
{"url": "http://www.mediapool.bg/za-moskva-vloshavaneto-na-otnosheniyata-sas-sasht-e-edno-ot-golemite-razocharovaniya-na-2017-ta-news273630.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВлошаването на отношенията на Русия със САЩ е едно от големите разочарования на 2017 г. Това заяви днес Дмитрий Песков, говорителят на руския президент Владимир Путин, цитиран от Асошиейтед прес.\r\n\tАгенцията отбелязва, че отношенията между Москва и Вашингтон са се влошили до най-ниската си точка от Студената война след анексирането от Русия на Крим през 2014 г. и твърденията за нейна намеса в президентските избори в САЩ през 2016 г. Тази година двете страни не спряха да предприемат една срещу друга ответни мерки, вариращи от ограничения за персонала в посолствата до закони срещу медии, които са държавна собственост.\r\n\tНа репортерски въпрос кои са най-големите разочарования за Кремъл през 2017 г. Песков отговори, че влошаването на отношенията със САЩ \"със сигурност\" спада към тях.\r\n\tТой повтори позицията на Русия, че тя се стреми към добри отношения със САЩ, основаващи се на \"взаимно доверие и уважение\". \"За танго са нужни двама\", подчерта в същото време Песков.", "date": "2017.12.29", "title": "За Москва влошаването на отношенията със САЩ е едно от големите разочарования на 2017-та"}
{"url": "http://www.mediapool.bg/zasileni-merki-za-sigurnost-v-sofiya-za-nova-godina-news273616.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗасилени мерки за сигурност в центъра на София за Новата година оповести Столичната дирекция на Министерството на вътрешните работи. Още от четвъртък на пл. \"Ал. Батенберг\", където традиционно има новогодишен концерт, има постоянно полицейска охрана. В новогодишната нощ за сигурността ще отговарят и специални екипи, обучени за реакция при стрелба. Те ще бъдат въоръжени с автомати и ще патрулират и на летището, жп гарата и автогарата.\r\n\tНа Нова година достъпът до площада ще става през 8 пропускателни пункта. Сигурността на хората ще бъде обезпечена от две линии с тежка техника – първата ще е с по-тежка техника, а втората – от моторизирани екипи, които да спрат евентуално нахлуване на автомобили. Полицейските служители ще бъдат подпомогнати и от 12 екипа на жандармерията.\r\n\tНа площада няма да се допускат пияни хора, както и такива, които носят огнестрелни оръжия, пиротехника, стъклени бутилки или чадъри.\r\n\tЗасилена охрана ще има на местата в центъра, където има струпване на бежанци, както и на двете основни метростанции – \"Сердика\" и \"Св. Климент Охридски\".\r\n\tПразничното шоу \"Сцена под звездите\" ще започне на 31 декември в 22:00 часа и ще продължи до 01:00 часа на 1 януари. Негови домакини тази година са водещата от БНТ1 Анна Ангелова и актьорът Владимир Пенев.\r\n\tОт Столичната община и БНТ, които са организатори на събитието, обещават уникални светлинни ефекти, перфектен звук, покриващ целия площад, както и красива заря.\r\n\tНа сцената ще излязат Хилда Казасян и Васил Петров с Бенда на Ангел Заберски, група \"Акага\", DARA, Михаела Маринова, Християна Лоизу, група \"Сигнал\" и Николина Чакърдъкова с Ансамбъла на неврокопските танцьори.\r\n\tВсяка година на площада Нова година посрещат повече от 20 000 души. Концертът ще се излъчва и по БНТ и БНТ Свят.\r\n\tКметът Йорданка Фандъкова напомни в петък, че през цялата новогодишна нощ ще се движат по основни линии автобуси, тролейбуси и трамваи, както и метрото. Те ще бъдат с празнични разписания. През празничната нощ ще се движат трамваите 5, 7, 8, 12, 18, 20, 22 и тролеите с номера 1, 2, 4, 9. Ще работят и автобусните линии 11, 83, 102, 78, 85, 94, 285, 309, 310, 76, 213, 604. Метрото ще се движи само в участъците от станция \"Младост 1\" до станциите \"Витоша\", \"Бизнес парк София\" и \"Летище София\". Влаковете между \"Младост 1\" и \"Витоша\" ще минават на 20 минути, а по другите две направления - на 40 минути.", "date": "2017.12.29", "title": "Засилени мерки за сигурност в София за Нова година"}
{"url": "http://www.mediapool.bg/spetsialni-tsvetni-kompozitsii-v-sofiya-za-predsedatelstvoto-news273634.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tЧетирите тематични цветни фигури, посветени на българското председателство на Съвета на ЕС, са оформени от над 100 000 цветни луковици, над 5000 вечнозелени храсти и 30 японски вишни, съобщиха от Столичната община. Цветните фигури, които се очаква да разцъфнат през ранната пролет, са разположени на ключови места в София - летището, край НДК, на детелината на бул. \"България\" и Околовръстното шосе и при парк Дружба.\r\n\tОще от летището цветното лого на българското председателство ще посреща гостите. Композицията от цветя е на половин декар. Фигурата е \"изрисувана\" с помощта на 2800 новозасадени корена вечнозелени и листопадни храсти - туя, смрика, кисел трън, лавровишна, спирея, хибискус, и над 7000 броя цветя - виола, сантолина.\r\n\tВ близост до детелината на булевард \"България\" и Околовръстния път вече са засадени 30-те японски вишни, а в тревните площи - 86 000 луковици на лалета, подредени в разноцветни фигури.\r\n\tКрай НДК, в тревната площ на ъгъла на бул. \"Евлоги и Христо Георгиеви\" и бул. \"Фритьоф Нансен\" са проектирани и засадени изцяло нови цветни фигури. За аранжировката им са подбрани 450 бр. вечнозелени храсти и над 12 000 цветя – теменужки и лалета.\r\n\tЗавършен и първия такт от \"Одата на радостта\", който се намира в градинката срещу парк Дружба. За него са използвани 2500 бр. вечнозелени храсти и 550 бр. листопадни храсти. Със съдействието на посолството на Нидерландия в България, от южната страна на НДК, ще грее и цветна мозайка от разноцветни лалета и мускари", "date": "2017.12.29", "title": "Специални цветни композиции в София за председателството"}
{"url": "http://www.mediapool.bg/pazardzhik-obyavi-bedstveno-polozhenie-zaradi-obzhalvana-porachka-news273637.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧастично бедствено положение обяви община Пазарджик, за да може да подпише договор с фирма, която да работи на новото регионално депо за отпадъци. Мярката ще е в сила от днес до 5 януари, съобщиха от местната администрация.\r\n\tСтарото сметище на Пазарджик трябва да бъде затворено след 31 декември. Новото депо, което да приема боклука на общината и още няколко населени места в региона, е готово. То обаче не може да се ползва, тъй като няма подписан договор с фирма, която да оперира съоръжението. Причината е, че обществената поръчка се обжалва.\r\n\tЗа това община Пазарджик обявява бедствено положение. Тази извънредна ситуация ще даде възможност за подписване на договор с оператор на депото без обществена поръчка. Зам.-кметът на града Петър Петров обясни, че бедственото положение вероятно ще отпадне, когато се подпише договор с оператора на сметището по обжалваната обществена поръчка. До тогава работата ще се върши от фирмата, избрана в условията на криза и без конкурс.", "date": "2017.12.29", "title": "Пазарджик обяви бедствено положение заради обжалвана поръчка"}
{"url": "http://www.mediapool.bg/mnozhestvo-polititsi-i-biznesmeni-byaha-osadeni-za-koruptsiya-v-rumaniya-prez-2017-g-news273638.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдилища в Румъния издадоха и през 2017 г. осъдителни присъди за корупция и икономически престъпления. Въпреки това, броят на \"едрите риби\", стигнали до съд, не бе твърде голям. В списъка на лицата, изпратени зад решетките, фигурират бивши министри, парламентаристи, кметове, местни и окръжни съветници, магистрати, полицаи, директори на компании и национални оператори.\r\n\tЕлена Удря, Алина Бика, Раду Мазаре, Дан Шова, Георге Никита, Нелу Йордаке или Каталин Войку са само някои от осъдените за корупция през 2017 г. Трябва да се отбележи обаче, че в повечето случаи присъдите не са окончателни.\r\n\tАлина Бика - бившият главен прокурор на Дирекцията за разследване на престъпленията на организираната престъпност и тероризма (ДРПОПТ), бе осъдена през януари от Върховния касационен съд на 3 години и 6 месеца затвор ефективно за подпомагане на извършител на престъпление във връзка с намесата й за касиране на дело, засягащо бизнесмена Хория Симу.\r\n\tПо същото дело Симу бе осъден на 4 години затвор ефективно, а бившият шеф на Националната агенция за данъчно управление Шербан Поп получи пет години затвор ефективно. Решението не е окончателно.\r\n\tАлина Бика има още една неокончателна присъда от 4 години затвор, отново за подпомагане на извършител на престъпление, по дело, в което е замесен и бившият министър на икономиката от редиците на Демократическата партия (която се обедини с Национално-либералната партия) АдриянВидяну.\n\n\r\n\tБившият сенатор от Социалдемократическата партия Каталин Войку бе осъден през февруари от Трибунала на Букурещ на 5 години затвор ефективно за съучастие в злоупотреба със служебно положение по дело, в което е обвинен за намеса пред ръководството на компаниите \"Електрика\" и \"Електрика Услуги\" да сключат договори с определена фирма.\r\n\tОсвен това съдиите конфискуваха от Войку 200 000 евро и 119 000 леи, а той ще трябва да изплати солидарно с други обвиняеми обезщетение на стойност 5 милиона леи.\r\n\tБившата министърка на регионалното развитие и туризма Елена Удря бе осъдена през март от Върховния касационен съд на 6 години затвор ефективно по т.нар. дело \"Гала Буте\" за вземане на подкуп и злоупотреба със служебно положение. По същото дело бившият президент на Румънската федерация по бокс Рудел Обрежа бе осъден на 5 години затвор ефективно, а управителят на терени в селището Нана Тудор Брязу получи три години затвор ефективно.\r\n\tЕлена Удря е задължена да плати три милиона евро обезщетение. Присъдата не е окончателна.\r\n\tБившият кмет на град Пятра Нямц Георге Щефан бе осъден през май от Трибунала на Букурещ на 8 години и 2 месеца затвор по дело за нанасяне на щети на държавната компания Румънска поща. Георге Щефан трябва да изплати 422 000 леи и 35 000 евро. Решението не е окончателно.\r\n\tПрез април Георге Щефан получи още една присъда от три години затвор за незаконно финансиране на Демократично-либералната партия, след като през 2016 г. бе осъден на 6 години затвор по т. нар. дело \"Майкрософт\" (за закупуване на лицензи за румънската образователна система), но излежа малка част от наказанието, защото бе предсрочно освободен.\r\n\tБившият министър на енергетиката Константин Ница бе осъден през май от Върховния касационен съд на 4 години затвор ефективно за търговия с влияние по дело, в което бе обвинен от антикорупционната прокуратура, че е получил пари от бизнесмена Тибериу Урдаряну. Съдът реши още от Константин Ница да бъде конфискувана сумата от 303 000 леи. Решението не е окончателно.\r\n\tКонстантин Ница е обвинен, че през 2013 г. поискал от бизнесмена комисионна от 5 процента от стойността на договор, сключен между фирмата на Урдаряну UTI и кметството на град Яш.\r\n\tБившият директор на Службата за администрация на имуществото на държавния протокол Джорджиан Габриел Сурду бе осъден окончателно през май от Апелативния съд на Букурещ на 3 години затвор ефективно за купуване на влияние, докато бившият председател на Окръжния съвет на Бузъу Кристинел Мариан Биджиу получи две години затвор ефективно. Габриел Сурду е обвинен, че е предложил на Кристинел Биджиу над 878 000 евро за съдействие, така че фирмата, която Сурду управлявал чрез подставено лице, да спечели договори за обществени поръчки в окръг Бузъу.\r\n\tБившият държавен секретар в министерството на правосъдието Овидиу Путура бе осъден окончателно през юни от Върховния касационен съд на 5 години затвор ефективно за даване на подкуп и търговия с влияние.\r\n\tПутура е обвинен, че е получил неуместни облаги в размер на около 30 000 евро, под формата на разходи за лов, почивка на море, облекло за лов и около 30 000 леи. В замяна Путура обещал да издейства от съдии благоприятна присъда за въпросното лице.\r\n\tБившият мениджър на Окръжната клиника за спешна помощ в Констанца Дънуц Къпъцъна бе осъден окончателно през юли от Апелативния съд на Букурещ на 6 години и 8 месеца затвор за пране на пари и вземане на подкуп. Той е обвинен, че е получил над 5 милиона леи подкуп от представители на различни фирми, за да сключат договори с болницата.\r\n\tБизнесменът Илие Карабуля бе осъден окончателно през юни от Върховния касационен съд на 5 години затвор ефективно по делото Агенция за финансов надзор - застрахователно дружество \"Карпатика\", докато бившият председател на Агенцията за финансов надзор Дан Раду Рушану и Лаура Кицою - съпруга на бившия министър на финансите Даниел Кицою, бяха оправдани.\r\n\tПо същото дело Мариан Мирзак (бивш член на ръководството на Агенцията за финансов надзор) получи 3 години и 6 месеца затвор ефективно, а Раду Мустъця (член на Управителния съвет на застрахователното дружество \"Карпатика\") бе осъден на 2 години и 6 месеца.\r\n\tБившият директор на телевизия Антена Сорин Александреску бе осъден окончателно през юни от Върховния касационен съд на 4 години и 6 месеца затвор ефективно по обвинение в шантаж на управителя на компания RCS/RDS Йоан Бендей.\r\n\tБизнесменът и бивш лидер на Консервативната партия Дан Войкулеску бе оправдан по обвинение в съучастие в шантаж, но неговата дъщеря Камелия Войкулеску получи условна присъда от една година и 6 месеца, а Антена Груп бе глобена 200 000 леи.\r\n\tБившият кмет на Констанца Раду Мазаре бе осъден през юли от Апелативния съд на Букурещ на 4 години затвор условно по дело за незаконно връщане на земи. Условни присъди получиха и Никушор Константинеску (бивш председател на Окръжния съвет на Констанца) и Драгош Съвулеску (бивш акционер на футболния отбор \"Динамо\" Букурещ). Решението не е окончателно.\r\n\tИзраелският бизнесмен Аврахам Моргенщерн, управител на фирма \"Шапир стръкчърс\" и близък на Раду Мазаре, бе осъден окончателно през август от Апелативния съд на Букурещ на 8 години затвор за данъчни измами и изплащане на сумата от 53 милиона леи на румънската държава.\r\n\tАврахам Моргенщерн избяга от Румъния преди произнасянето на присъдата, но бе заловен през декември и върнат в страната.\r\n\tБизнесменът Габриел Пую Поповичу бе осъден окончателно през август от Върховния касационен съд на 7 години затвор по делото \"Бъняса\". По същото дело бяха произнесени и други присъди: Корнел Шербан (бивш шеф на Генералната дирекция за разузнаване и вътрешна защита към МВР) - 2 години и 6 месеца ефективно; Йоан Николае Алеку (ректор на Университета по агрономия и ветеринарна медицина в Букурещ) - 6 години затвор ефективно; Петру Питкович (бивш шеф на Генералната дирекция за борба с корупцията към МВР) - 2 години условно.\r\n\tОбвиненията се отнасят до занижаване на стойността на терен от 224 хектара в Бъняса (скъпата северна част на Букурещ), собственост на държавата, които били внесени като апорт в рамките на строителен проект на фирмата на Поповичу. Бизнесменът избяга от Румъния, бе открит във Великобритания и е поискана екстрадицията му.\r\n\tБившият сенатор Дан Шова бе осъден през септември от Върховния касационен съд на три години затвор ефективно за търговия с влияние, докато бившият директор на ТЕЦ Говора Михай Балан получи три години условно за злоупотреба със служебно положение. Шова трябва да плати 100 000 евро, а Михай Балан - 1,3 милиона леи. Решението не е окончателно.\r\n\tДан Шова е обвинен, че е получил 100 000 евро от човек, който е подал сигнал за това, за да упражни реалното влияние, което е имал върху Михай Балан, за да накара Балан да сключи договор за правна помощ с адвокатска къща, близка до Шова.\r\n\tБившият районен кмет на Букурещ Кристиан Попеску-Пиедоне бе осъден през октомври от Четвърти районен съд на една година затвор условно за това, че е използвал длъжността си, за да фаворизира определени лица. Решението не е окончателно. Пиедоне е обвинен, че е одобрил договори с фирми на две от децата си.\r\n\tБившият кмет на Плоещ Юлиан Бъдеску получи през ноември присъда от три години затвор условно по дело за корупция, свързано с финансирането на футболния отбор \"Петролул\". Той трябва да плати сумата от 8 милиона леи.\r\n\tБившият кмет на Яш Георге Никита бе осъден през ноември от трибунала на Букурещ на четири години затвор ефективно за вземане на подкуп, докато бизнесменът Тибериу Урдаряну получи 8 години затвор условно. Решението не е окончателно. Никита е обвинен, че е поискал от Урдаряну подкуп в размер на 10 процента от стойността на договор с фирма UTI на стойност 69 милиона леи за поставяне на светофари в Яш.\r\n\tБившият министър на вътрешните работи Габриел Берка бе осъден окончателно през декември на 2 години затвор ефективно за търговия с влияние. По същото дело бившият депутат Михай Бану получи три години и половина затвор ефективно, също за търговия с влияние. Двамата трябва да платят по 92 500 евро. Парите представляват сумата, поискана от Берка, за да упражни влияние в полза на бизнесмен, който трябвало да възстанови 5,6 милиона леи в сметка за изпълнение на строителни работи в Бакъу.\r\n\tБившият депутат Кристиан Ризя бе осъден също през декември на 4 години и 8 месеца затвор ефективно за търговия с влияние и пране на пари. Той трябва да изплати 300 000 евро - сумата, която е поискал от бизнесмен, за да окаже влияние върху Службата за администрация на имуществото на държавния протокол и кметството на Киажна за връщане на терен.\r\n\tНелу Йордаке, управител на фирма \"Ромстрейд\" ООД, бе осъден през декември от трибунала на Букурещ на 6 години и три месеца затвор ефективно по дело, по което е обвинен в редица престъпления, включително злоупотреба с европейски средства, отпуснати за строителството на магистрала от Нъдлак до Арад.\r\n\tНелу Йордаке трябва да изплати на Румънската търговска банка материални щети в размер на 11 милиона леи, а съдът конфискува от него сумата от 79 милиона леи. Решението не е окончателно.", "date": "2017.12.29", "title": "Множество политици и бизнесмени бяха осъдени за корупция в Румъния през 2017 г."}
{"url": "http://www.mediapool.bg/tsait-onlain-za-bulgaria-korumpirana-no-ne-sazdava-trudnosti-news273628.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария има големи проблеми с корупцията и правовата държава. Но пък не се противопоставя на големите държави в ЕС и охотно играе ролята на бллагонадежден балкански партньор, който не създава трудности. Това са някои от основните акценти в публикацията на онлайн изданието на германския , която обрисува нещо като актуален политически портрет на страната, поемаща председателството на Съвета на ЕС след няколко дни.\r\n\tПубликацията е озаглавена \"Корумпирана, но не създава трудности\". Няколко цитата от нея публикува в петък .\r\n\t\"За шест месеца България ще се премести от периферията в самия център на вниманието. Единайсет години след приемането ѝ в ЕС, на 1 януари 2018 страната за пръв път поема европредседателството. С нервно напрежение най-бедната държава в кризисния съюз на благоденствието в Европа очаква тази премиера. Не само дясноцентристкото-националистическо правителство в София, но и много граждани на балканската държава се надяват, че председателството ще подобри имиджа им на европейски бедняци“, пише \"Цайт онлайн“.\r\n\tБългария не се е противопоставяла срещу големите и определящи държави в ЕС. Откакто беше приета преди 11 години, страната полага усилия за хармонични отношения с Брюксел и най-вече с Берлин. (…) Много българи смятат, че по-богатите държави в ЕС понякога се отнасят към тях като мащеха.\r\n\tТака например страната още не е влязла в мечтаното Шенгенско пространство. А пък успя с помощта на \"Фронтекс\" да затвори външната граница на ЕС. Макар че е изпълнила техническите изисквания и че Брюксел също се застъпва за приемането ѝ в Шенген, особено Холандия, но също и Германия все още имат резерви към българското членство: западните партньори се боят, че външната граница може \"да омекне\" най-вече заради печално известната корупция на българските гранични служители, отбелязва германското издание.\n\n\r\n\tСлед което добавя, че тази резервираност подсилва най-вече онези кръгове в България, които ратуват за проруски курс. Сред тях са различни популисти, но също така и социалистите.\r\n\tВсе пак никой не поставя сериозно под въпрос членството на страната в ЕС и в НАТО. Прекалено очевидно е, че без тези два съюза страната щеше да е по-зле. Ето защо България охотно играе ролята благонадежден балкански партньор, който не създава трудности, се посочва в публикацията.\r\n\t\r\n\tВ обширната статия в \"Ди Цайт\" става дума за икономическото положение на България, за растящия стандарт - особено в големите градове, за нежеланието на българите да приемат мигранти, за националистите и за „ловците на бежанци\" по границата.\r\n\tКъм края на кореспонденцията авторът Томас Розер пише:\r\n\t\"На страната най-много ѝ вреди корупцията и слабостта на правовата държава. Според проучване на Европейския парламент от 2016 година, корупцията струва на България годишно почти 15 процента от социалния ѝ продукт. Могъществото на олигарсите и бизнес-интересите здраво държат политиката и правосъдието в ръцете си. Докато в съседна Румъния политиците-нарушители като на конвейер се изправят пред съда, в България корумпираните държавни служители все още почти няма от какво да се боят.\"", "date": "2017.12.29", "title": "\"Цайт онлайн“ за България: \"Корумпирана, но не създава трудности\""}
{"url": "http://www.mediapool.bg/sportnite-zhurnalisti-izbraha-rodzhar-federer-za-sportist-na-godinata-news273632.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШвейцарският тенисист Роджър Федерер спечели гласуването на Международния съюз на спортните журналисти (АИПС) за най-успешен спортист през 2017-а година. С това Маестрото заслужи наградата за четвърти път в кариерата си и се доближи на две от рекордьора Юсейн Болт от Ямайка, който спечели шест пъти класацията на журналистите по време на дългогодишната си доминация на лекоатлетическата писта.\r\n\tФедерер спечели със сбор от 928 гласа и 140 пред носителя на „Златната топка“ Кристиано Роналдо от футболния клуб „Реал“ (Мадрид). Трети остана Лионел Меси („Барселона“) с 530 гласа.\r\n\tСерина Уилямс спечели анкетата при жените, след като получи 651 гласа. Американската тенисистка завърши с 20 вота повече от трикратната олимпийска шампионка в плуването Катинка Хосу (Унгария), а трета остана американската спринтьорка Алисън Филикс.", "date": "2017.12.29", "title": "Спортните журналисти избраха Роджър Федерер за спортист на годината"}
{"url": "http://www.mediapool.bg/rahoi-za-puchdemon-absurdno-e-da-iskash-na-upravlyavash-ot-chuzhbina-news273640.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на правителството на Испания Мариано Рахой изрази надежда, че новото каталунско правителство ще бъде способно да намери общ език с всички жители на автономната област, предадаха световните агенции.\r\n\tНа пресконференция в Мадрид, на която направи равносметка за последните 12 месеца, той нарече отминаващата 2017 г. \"извънредно трудна\", защото на Испания се е наложило да се противопостави \"на дестабилизиращ процес като провъзгласяването на независимост\" на Каталуния.\r\n\tПремиерът нарече каталунската криза \"най-ужасната атака срещу конституцията\" на пиренейската страна, но изрази надежда, че след регионалните избори на 21 декември \"в Каталуния ще се появи правителство, способно да разбира всички каталунци, а не само половината\".\r\n\tРахой обяви, че свиква първото заседание на новия регионален парламент на 17 януари 2018 г., и направи коментар по повод предстоящото избиране на председател на каталунското правителство.\r\n\t\"Абсурдно е да претендираш, че си председател на област, докато живееш в чужбина, а още по-абсурдно е да искаш да упражняваш функциите си от чужбина\", каза Рахой, цитиран от Франс прес, седмица след като искащите независимост на Каталуния партии спечелиха пак мнозинство в регионалния парламент.\n\n\r\n\tНа вота на 21 декември най-много гласове сред сепаратистките формации спечели изборната листа на сваления от власт каталунски лидер Карлес Пучдемон, който избяга от Испания, където са му повдигнати обвинения в бунт и противодържавна дейност заради организирания на 1 октомври референдум за откъсване от Испания и последвалото едностранно обявяване на независимост от парламента на 27 октомври. Сега привържениците му обмислят възможността той пак да се кандидатира за шеф на регионалното правителство, но да упражнява функциите си от Белгия, където се намира в момента.", "date": "2017.12.29", "title": "Рахой за Пучдемон: Абсурдно е да искаш на управляваш от чужбина"}
{"url": "http://www.mediapool.bg/izrael-pregovaryal-usileno-s-rumaniya-chehiya-i-latviya-za-premestvane-na-posolstvata-im-v-erusalim-news273633.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелското правителство води интензивни преговори с Румъния, Чехия и Латвия за преместването на посолствата на тези страни от Тел Авив в Ерусалим, твърдят дипломатически източници, цитирани от румънската агенция Медиафакс.\r\n\tВ края на миналата седмица председателят на Камарата на депутатите и лидер на управляващата партия в Румъния Ливиу Драгня заяви, че \"Румъния би трябвало сериозно да се замисли\" за преместване на посолството си от Тел Авив в Ерусалим, позовавайки се на \"практически причини\", тъй като \"всички централни институции на Израел са в Ерусалим\", припомня БТА.\r\n\tНяма конкретни резултати, но идеята за преместването на посолствата се анализира от няколко източноевропейски страни, е заявил за германското издание \"Зюддойче цайтунг\" говорител на израелското външно министерство.\r\n\tИзраелското външно министерство е инициирало контакти с най-малко десет страни, които са изразили интерес да преместят посолствата си в Ерусалим по примера на Съединените щати, заяви Ципи Хотовели, заместник-министър на външните работи на Израел. Според дипломатически източници сред тези страни фигурира и Румъния.\r\n\tТя спомена неотдавнашното изявление на лидера на румънските социалдемократи Ливиу Драгня, че Румъния трябва сериозно да помисли за преместване на посолството си в Ерусалим.\n\n\r\n\t\"Засега сме видели само началото\", посочи Хотовели, като добави, че решението на САЩ и Гватемала да преместят посолствата си може да бъде последвано и от други страни.\r\n\tСъщевременно палестинските власти изразиха недоволство от изявлението на Ливиу Драгня и извикаха за консултации румънския представител.\r\n\tДържавният секретар в палестинското външно министерство Амал Джадо каза, че подобно решение би представлявало нарушение на международните регламенти, включително на резолюциите на ООН, както и че то влиза в противоречие с официалната позиция на Европейския съюз за статута на град Ерусалим.", "date": "2017.12.29", "title": "Израел преговарял усилено с Румъния, Чехия и Латвия за преместване на посолствата им в Ерусалим"}
{"url": "http://www.mediapool.bg/turski-deputat-ot-vsichki-evropeiski-darzhavi-s-bulgaria-imame-nai-blizki-otnosheniya-news273635.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС България имаме най-близки отношения от всички държави в ЕС. Поддържаме и българската позиция заразширяване на съюза към Западните Балкани, което е и наша позиция. Това заявява пред БТАпредседателят на комисията за хармонизиране с ЕС към Великото национално събрание на Турция Касъм Гюлпънар.\r\n\tПовод за казаното от него пред кореспондент на агенцията в Истанбул е  от последните дни на влиятелния турски вестник \"Хюриет\", който в кореспонденция от Брюксел писа, че \"Турция не е била спомената сред приоритетите за разширяването на ЕС по време на европейското председателство на България\".В публикацията се твърдеше, че \"за разлика от Турция, България дава приоритет на разширяването на ЕС в посока на Западните Балкани\".\r\n\tВ същия брой вестникът от първа страница публикува и изявлението на министър-председателя Бойко Борисов, в което призова европейските лидери \"да оставят лицемерието по отношение на еврочленството на Турция\".\r\n\tРедица медии и анализатори коментираха ситуацията в посока на игнориране на европейската перспектива на Турция от страна на България за сметка на разширяването на Западните Балкани. Някои дори побързаха да обявят ситуацията като нов скандал между Турция и България, тиражирайки тезата, че София е разсърдила Анкара и прочие, припомня кореспондентът на БТА.И добавя, че всъщност истината не стои така.\r\n\tСпоред председателя на комисията за хармонизиране с ЕС към Великото национално събрание на Турция, който представя пред агенцията позицията на Анкара,не София, а Брюксел е причината за това, че България не е включила Турция в шестмесечната програма на европейското председателство.\n\n\r\n\tКасъм Гюлпънар посочва, че европейското председателство не е правилно да се оценява само от гледна точка на България, понеже европейските държави нямат право да действат изолирано от централата на ЕС.\r\n\t\"Ако ЕС реши да изостави преговорите с определена страна, ротационният председател не може да заяви \"въпреки всичко аз ще продължа преговорите\". С България имаме най-близки отношения от всички държави в ЕС. Позицията на България по отношение на Западните Балкани от дълго време се поддържа и от наша страна. Независимо дали с Турция или без Турция, ние желаем разширяването на ЕС към Западните Балкани\", казва турският депутат.\r\n\tПопитан как оценява изявлението на министър-председателя Бойко Борисов \"европейските лидери да се откажат от лицемерието за еврочленството на Турция\", Касъм Гюлпънар казва:  \"Ние категорично сме против привилигирован или каквато и да е друга форма на нашия статут в ЕС, няма да признаем никаква друга форма освен пълноправното членство на нашата страна в Евросъюза. Поради тази причина ние напълно подкрепяме позицията на българския министър председател по отношение на лицемерието.\"\r\n\tСпоред Касъм Гюлпънар срещу Турция специално след 15 юли м.г /след осуетения опит за преврат/ се води целенасочена пропаганда за очерняне.\r\n\t\"Но ние няма да бъдем тези, които ще поставят точката. Ние не се отказваме от процеса на еврочленството, но ако вие се отказвате, кажете това направо, без увъртания. Това означава да се откажете от лицемерничене\", казва турският представител.\r\n\tПо думите му в последно време все малки държави, като Малта, Естония, от която България ще поеме процеса, са били  ротационните председатели на ЕС и те нямат възможности за инициативност.\r\n\t\"През юли 2018 г. Австрия ще поеме председателството на ЕС. Вероятно процесът ще стане още по-труден. Към съществуващите трудности ще се добави и позицията на самата Австрия. Ако Австрия реши да каже \"прекратяваме преговорите\", това ще бъде тяхно решение, а не наше\", допълва председателят на комисията за хармонизиране с ЕС към Великото национално събрание на Турция.", "date": "2017.12.29", "title": "Турски депутат: От всички европейски държави с България имаме най-близки отношения"}
{"url": "http://www.mediapool.bg/ombudsmanat-otkri-kampaniya-za-zakrila-na-pravata-na-detsata-ostanali-s-edin-roditel-news273642.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\tОмбудсманът Мая Манолова даде началото на кампания за закрила на правата на децата останали с един родител. Инициативата е подкрепена от НПО-та и родители на деца сираци.\r\n\tМанолова заяви, че има десетки случаи на български родители и деца лишени от подкрепа от българската държава, защото починалият родител няма изискуемия осигурителен стаж от 3 или 5 години и заради това не могат да получат наследствена пенсия. Тя обясни, че те не могат да получат и персонална пенсия, защото живият родител получава доход над гарантирания минимален доход.\r\n\tОмбудсманът обясни още, че кампанията ще продължи с национална кръгла маса, а след това проблемът ще бъде представен в социалната комисия и комисията за младежта и спорта в парламента. \"Надявам се със съвместни усилия да изработим промени в закона, които да са икономически и финансово добре обосновани\", каза Манолова и допълни, че след това ще се изпратят предложения до МС за промени в наредбата за стипендиите и тази за пенсиите и осигурителния стаж.\r\n\tЦелите на кампанията са промяна в законодателството, чрез която да отпадне изискването за осигурителен стаж на починалия родител, ако той е на възраст до 25 години. Както и намаляване на изискуемия стаж на починалия родител, ако е на по-висока възраст.\n\n\r\n\tДругата цел е да бъде променена наредбата за пенсиите и осигурителния стаж, като отпадне изискването за доход за едно дете да получи персонална пенсия при починал родител.\r\n\tКампанията ще постави и проблема за децата сираци и тези с увреждания, които нямат завършено основно образование и заради това не могат да получават стипендия.", "date": "2017.12.29", "title": "Омбудсманът откри кампания за закрила на правата на децата останали с един родител"}
{"url": "http://www.mediapool.bg/opasni-studove-obhvashtat-sasht-priziv-kam-horata-da-pomagat-na-bezdomnite-i-vazrastnite-news273641.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОпасно ниски температури и значителен снеговалеж обхванаха половината САЩ и представители на властите подканиха хората да помогнат на бездомните и възрастните, предаде Асошиейтед прес. Метеоролозите предупредиха американците да внимават за хипотермия и измръзване от арктическия студ, който обхваща голяма част от страната от Средния Запад до североизточните части. Температурите в Уотъртаун, щата Ню Йорк, достигнаха минус 35 градуса вчера сутринта и се повишиха до минус 22 градуса рано днес.\r\n\tПродължителното и опасно застудяване накара защитници на правата на бездомните да се опитат да ги приберат от улиците и да им осигурят допълнителни легла. На някои места бяха създадени и центрове за затопляне.\r\n\tБостънският център за подслоняване на бездомни \"Пайн стрийт ин\" изпрати микробус със социални работници, които да убедят бездомните да прекарат нощта на закрито. Много от тях обаче заявили, че предпочитат улиците.\r\n\tГоворителка на център за бездомници зави, че тези, които не искат да отидат в приют, получават завивки, топли дрехи и топла напитка, както и предупреждение за опасностите от силните студове.\r\n\tЩатското министерство на Охайо по проблемите на възрастните хора предупреди, че старите хора са изложени на по-висок риск от толкова силни студове. Служители на министерството подканиха жителите на щата да посетят членове на семействата си, приятели и съседи, да се погрижат да са на топло и да имат необходимите им храна, вода и лекарства.\n\n\r\n\tЗащитници на правата на животните подканиха американците да не забравят и домашните си любимци.\r\n\tВчера от Арканзас до Мейн бяха отбелязани температурни рекорди. Студеният въздух вероятно ще се задържи и през уикенда, като достигне щатите Тексас и Флорида. На връх Вашингтон в Ню Хемпшър беше отбелязана температура от минус 37 градуса. В Средния Запад не се очаква температурите в Минеаполис да надхвърлят минус 18 градуса през уикенда. По Нова година в Ню Йорк температурите вероятно ще бъдат между минус 7 и минус 11 градуса.\r\n\tВ голяма част от щата Монтана е издадено предупреждение за опасност от снежна буря, която ще бъде последвана от ниски температури.", "date": "2017.12.29", "title": "Опасни студове обхващат САЩ, призив към хората да помагат на бездомните и възрастните"}
{"url": "http://www.mediapool.bg/16-dushi-zaginaha-pri-pozhar-v-mumbai-news273604.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tШестнайсет души загинаха и над 30 бяха ранени при пожар в ресторант в търговския център \"Камала Милз\" в индийската финансова столица Мумбай, съобщи руската агенция ТАСС, цитирана от БТА.\r\n\tПожарът пламнал в ресторанта, разположен на покрива на четириетажната сграда, бързо обхванал цялото здание, предаде Асошиейтед прес, като се позовава на местната полиция.\r\n\tПо първоначални данни пожарът бил причинен от късо съединение. Според местни медии някои ресторанти и магазини в комплекса не са спазвали мерките за безопасност.\r\n\tВ потушаването на огъня, продължило над пет часа, участвали осем пожарни.", "date": "2017.12.29", "title": "16 души загинаха при пожар в Мумбай"}
{"url": "http://www.mediapool.bg/85-mln-sa-chuzhdestrannite-turisti-do-noemvri-uvelichenieto-e-sas-73-na-sto-news273639.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъс 7,3 на сто са се увеличили чуждестранните туристи у нас от януари до ноември 2017 г. спрямо същия период година по-рано, сочат данните на НСИ. За 11-те месеца на годината страната ни е посрещнала 8 425 620 чуждестранни гости, съобщава Министерството на туризма в петък.\r\n\tНай-многоса туристите от Гърция, Румъния, Германия, Турция, Русия, Македония. Над 1 060 000 са били посетителите от Гърция, което е увеличение от над 8 на сто спрямо същия период на миналата година. Повече от 12 на сто е увеличението на туристите от Турция. Пътуващите от Румъния пък са били 1 054 170. Повече от 853 120 гости сме посрещнали от Германия, което е нарастване с над 5 на сто, сочат още данните.\r\n\tСамо през ноември общият брой посещения на чуждестранни туристи в България е бил 399 517.\r\n\t\"Данните са изключително добри. Ако запазим това нарастване, имаме реален шанс да надхвърлим 9 млн. туристи на годишна база. Това би било рекорд и ще работим усилено, за да го постигнем\", коментирала министърът на туризма Николина Ангелкова.\r\n\tНад 6,3 млрд. лв. са приходите от международен туризъм за 10-те месеца на тази година по данн на БНБ. За периода януари - октомври 2017 г. се отчита увеличение от 9,2 на сто спрямо същите месеци година по-рано.", "date": "2017.12.29", "title": "8,5 млн. са чуждестранните туристи до ноември, увеличението е със 7,3 на сто"}
{"url": "http://www.mediapool.bg/mond-golemite-darzhavi-i-tusk-ostavat-na-kormiloto-po-golemite-problemi-news273605.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМакар и малка страна, България има задачата да организира министерските срещи на ЕС \"в период с твърде натоварен дневен ред, както винаги към края на мандата\" на настоящите европейски институции. Такъв е обаче принципът на ротационното председателство и Брюксел очаква от нея на първо място техническа работа с парламента по многобройните текстове, дискусията за които приключва. Големите държави и Доналд Туск, председателят на Европейския съвет, \"остават на кормилото, що се отнася до големите проблеми като Брекзита и бъдещето на еврозоната\".\r\n\tТова пише френският вестник \"Монд\" в коментарза предстоящото българско председателство на Съвета на ЕС. Текстът, цитиран от БТА, епридружен със снимка на президента Румен Радев.\r\n\tБългария поема от Естония председателството и планира да засили сътрудничеството с балканските страни с оглед противопоставяне на руското и турското влияние там, твърди изданието.\r\n\tБългарското председателство вижда тук най-вече удобен случай да постави на преден план тема, централна за него - както направи Естония с дигиталната икономика. Изборът на София е да акцентира върху задълбочаване на отношенията със Западните Балкани.\r\n\t\"Те имат нужда от ясна европейска перспектива и свързаност както помежду им, така и с държавите членки\", настоява България и споменава в тази връзка планове за действия в сферите на транспорта, енергетиката, дигиталните технологии и образованието, отбелязва вестникът.\n\n\r\n\tВ репортаж от България швейцарският \"Тан\" разказва за подготовката на доброволците, които ще подпомагат предстоящата работа. Присъствието им със сигурност най-добре откроява европейския устрем на българите, подчертава пред всекидневника Евгения Колданова от Националния център по подготовката и провеждането на българското председателство в Съвета на ЕС.\r\n\tЗа 176-те места кандидатстваха над двойно повече хора, въпреки че България остава най-бедната страна в общността и \"доброволчеството не е особено популярно у нас\", добавя тя.\r\n\tПовечето са студенти, но мнозина опитни български компютърни специалисти и служители от стартъп компании също са предложили безплатно услугите си, изтъква изданието.\r\n\t\"Това показва, че наистина имаме среща с историята\", гордо казва Лидия, която следва трета година в Софийския университет. Двайсет и еднагодишното момиче олицетворява проевропейска България, която иска да се представи добре, да се покаже като достоен носител на европейските символи и ценности, заключава \"Тан\".", "date": "2017.12.29", "title": "\"Монд\": Големите държави и Туск \"остават на кормилото по големите проблеми\""}
{"url": "http://www.mediapool.bg/tramp-ironizira-globalnoto-zatoplyane-ucheni-i-polititsi-go-obviniha-v-nevezhestvo-news273606.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп иронизира глобалното затопляне, в момент когато северните и източните части на страната са обхванати от изключително студена вълна, с температури до минус 40 градуса по Целзий, съобщиха Франс прес и Асошиейтед прес.\r\n\t\"По източното крайбрежие новогодишната нощ може да стане НАЙ-СТУДЕНАТА в историята\", написа Тръмп в Туитър. \"Навярно бихме могли да използваме малко от това добро старо глобално затопляне. За да се предпази от него нашата страна, но не и никоя друга страна, се готвеше да плати ТРИЛИОНИ ДОЛАРИ. Обличайте се топло!\", добави президентът, който е в имението си Мар-а-Лаго във Флорида, където прекарва празниците.\r\n\tТръмп неколкократно е изразявал скептичното си отношение към климатичните промени, наричайки глобалното затопляне \"измама\", създадена от китайците, за да навредят на американската индустрия, припомня АП.\r\n\tТуитът на Тръмп предизвика лавина от реакции на интернет потребители и учени, които се опитаха да обяснят на американския президент какво представляват климатичните промени, отбелязва АФП.\r\n\t\"Климатичните промени са нещо много реално, дори да е студено навън пред \"Тръмп тауър\" в момента\", отговори в Туитър директорът на Академията на науките в Калифорния Джон Фоули. \"По същия начин, винаги има глад по света, макар че вие сте хапнали един Биг Мак\", добави той.\n\n\r\n\t\"През 2017 година имаше приблизително три рекордни жеги в Съединените щати за всяко рекордно застудяване\", написа депутатът демократ от щата Вашингтон Прамила Джейпал. \"Времето не е същото нещо като климата. Президентът би трябвало да може да разбира това. Не е трудно\", добави тя.\r\n\tСпоред Световната метеорологична организация (СМО) към ООН 2017 г. се очаква да бъде най-топлата година, регистрирана някога по цялата планета, отбелязва Франс прес.", "date": "2017.12.29", "title": "Тръмп иронизира глобалното затопляне, учени и политици го обвиниха в невежество"}
{"url": "http://www.mediapool.bg/italiya-shte-izprati-470-voinitsi-sreshtu-trafikantite-na-migranti-v-niger-news273607.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИталия планира да изпрати близо 470 войници в Нигер, за да помогне в борбата срещу трафика на мигранти, съобщи Ройтерс, като се позовава на изявление на Генералния щаб на армията.\r\n\tИталианският премиер Паоло Джентилони заяви в неделя, че част от 1400-те италиански войници, разположени понастоящем в Ирак, може да бъдат прехвърлени в района на Сахел в Западна Африка, включващ Нигер, след победите над джихадистите в Ирак. Джентилони посочи също, че изпратените в Сахел войници може да помогнат също в борбата срещу тероризма в района.\r\n\tГенералният щаб уточни, че в Нигер вече действа разузнавателна мисия, която ще определи мащаба на помощта, за която помоли африканската държава, но която трябва да бъде одобрена от италианския парламент.\r\n\tАко бъде дадено необходимото одобрение, Италия ще започне да изпраща постепенно 470 военни в Нигер. \"Целта на мисията е да увеличи оперативните способности на въоръжените сили на Нигер, така че да могат да гарантират стабилността в района и да се борят срещу нелегалния трафик на мигранти\", се посочва в изявлението на Генералния щаб на италианската армия.\r\n\t\"Отиваме в Нигер по молба на местното правителство, получена в началото на декември, за да допринесем за засилването на инструментите за териториален контрол и оказване на подкрепа на силите на местната полиция\". Това каза Джентилони на пресконференция вчера\n\n\r\n\tНигер е \"основна транзитна страна\" за десетките хиляди мигранти, които пристигат в Либия и оттам се опитват да достигнат бреговете на Италия, припомни той.\r\n\tСпоред дипломатически източници италианският контингент ще бъде съставен главно от военни, изтеглени от Ирак и Кувейт.", "date": "2017.12.29", "title": "Италия ще изпрати 470 войници срещу трафикантите на мигранти в Нигер"}
{"url": "http://www.mediapool.bg/blizo-39-hilyadi-dushi-sa-ubiti-v-siriya-prez-2017-ta-news273608.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОколо 39 000 души, включително 10 700 цивилни, са убити във войната в Сирия през 2017 г., съобщи неправителствената организация Сирийски център за наблюдение на човешките права, цитирана от ДПА.\r\n\tПо данни на организацията, базирана във Великобритания, сред загиналите са 2109 деца и 1492 жени.\r\n\tБроят включва 2932 правителствени военни и 7494 екстремистки бойци, основно от \"Ислямска държава\" и \"Джебхат Фатах аш Шам\", известна преди това като \"Джебхат ан Нусра\", бившия сирийски клон на Ал Каида.\r\n\tУбити са и най-малко 212 бойци от ливанското шиитско движение Хизбула, което е съюзник на сирийското правителство.\r\n\tТази година в Сирия бяха обособени няколко зони за деескалация с цел ограничаване на насилието.\n\n\r\n\tЗоните бяха създадени от Турция, която подкрепя сирийските бунтовници, и Русия и Иран - двата основни поддръжника на сирийския президент Башар Асад.\r\n\tОрганизацията заяви, че през 2016 г. е документирала 49 742 смъртни случая в Сирия.\r\n\tСпоред нея от началото на конфликта са загинали общо над 494 000 души.", "date": "2017.12.29", "title": "Близо 39 хиляди души са убити в Сирия през 2017-та"}
{"url": "http://www.mediapool.bg/kremal-analizira-provalite-v-ruskata-kosmicheska-industriya-news273609.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеуспехите на Русия при изстрелването на космически апарати напоследък накараха властите да се фокусират върху състоянието на космическата индустрия, съобщи Асошиейтед прес, като цитира прессекретаря на руския президент Дмитрий Песков.\r\n\t\"Необходимостта от структурни промени в \"Роскосмос\" се анализира, заяви пред журналисти той.\r\n\t\"Ситуацията се анализира, тя безусловно изисква анализ\", каза Песков в отговор на въпрос на журналисти дали поредицата провали при изстрелването на космически апарати налагат структурни промени в руската космическа агенция, предаде ТАСС.\r\n\tНа 27 декември стана известно за загубата на връзка с анголския телекомуникационен спътник \"Ангосат-1\", изстрелян от Байконур.\r\n\tНа 28 ноември от новия космодрум Восточни в Далечния изток бе изстреляна ракета-носител \"Союз-2,16\" с 19 сателита - руски и на други страни, които не бяха изведени в орбита.\n\n\r\n\tПровалите доведоха до взаимни обвинения, отбелязва Асошиейтед прес.\r\n\tВицепремиерът Дмитрий Рогозин, който отговаря за космическия отрасъл, заяви в телевизионно интервю, че стартът на 28 номеври е бил провален, защото ракетата е била програмирана за изстрелване от космодрума Байконур в Казахстан, а не от Восточни. Той обвини \"Роскосмос\", като заяви, че \"има системни грешки в управлението, в ръководството на държавната корпорация\".\r\n\t\"Роскосмос\" отвърна на удара, като отхвърли обвиненията на Рогозин за погрешното програмиране, но призна, че е имало грешки и че някои ръководители на проектантски предпирятия, които са участвали в подготовката на старта, са наказани.\r\n\tРогозин бързо реагира във Фейсбук, като заяви, че \"Роскосмос\" \"се опитва да докаже, че провалите стават не поради грешки в управлението, а просто се дължат на някакви \"обстоятелства\".\r\n\tПричината за проблема с анголския спътник - първия космически апарат на африканската страна, произведен в РКК \"Енергия\" по поръчка на министерството на телекомуникациите на Ангола, още не са установени, предаде АП.\r\n\tСнощи обаче ТАСС съобщи, като се позова на неофициална информация от ракетно-космическия отрасъл, че разреждане на акумулаторите на спътника може би е станало причина за загубата на връзка с него. Електрозахранването е било възстановено благодарение на това, че слънчевите батерии (панели) са успели да се разтворят. Към този момент апаратът вече е бил ориентиран към Слънцето и това е позволило постепенно да се заредят акумулаторите.\r\n\tПреди това друг източник съобщи за ТАСС, че специалистите вече са успели да възстановят връзката със сателита и да получат от него телеметрия.", "date": "2017.12.29", "title": "Кремъл анализира провалите в руската космическа индустрия"}
{"url": "http://www.mediapool.bg/predsedatelstvoto-kato-opit-za-fina-balkanska-broderiya-s-bezopasna-igla-news273448.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\t\r\n\tНовата година още не е настъпила, но вече се знае кое ще е доминиращото за нея събитие – първото българско председателство на Съвета на ЕС, съпроводено с големи очаквания и вълнения. След като поканените от Mediapool анализатори и общественици споделиха своите оценки за  и  в България през 2017-та, потърсихме техните прогнози и за председателството. Всички те обръщат внимание на комичната страна на ситуацията – а именно как всичко е подчинено на идеята \"да не се изложим пред чужденците\", но и на опасната тенденция председателството да се ползва като \"бухалка\" срещу несъгласните с управлението вътре в страната.\r\n\tЕто какво казват политологът Евгений Дайнов, карикатуристът Христо Комарницки, журналистът Мария Спирова и финансистът Никола Пенев (и двамата живеещи във Великобритания), както и юристът Иван Брегов и актьорът Владимир Пенев, към които Mediapool се обърна с въпроси.\r\n\t\r\n\tНе очаквам от хора, които нямат визия за собствената си страна, да успеят за шест месеца да направят нещо смислено за цял съюз. Официалните власти ще опитат да превърнат фамозното Председателство в помпозно пропагандно мероприятие в стилистиката на социализЪма. А отделни групи от обществото ще опитат да привлекат внимание с различни форми на улични протести.\n\n\r\n\tХубавото и лошото е, че след шест месеца всичко ще свърши, и Територията ще потъне в обичайната си летаргия.\r\n\tПросто дойде нашият ред и съм сигурна, че очакванията на всички замесени са пределно ниски, но че, тъй да се каже, пак ще бъдат подкопани успешно. Можем да очакваме институционално спотайване и отказ дори от символно лидерство по спешните въпроси пред Европа - в публикуваната ни програма с приоритети, например, Брекзит не съществува изобщо.\r\n\tМожем обаче да очакваме завишен интерес на западни медии към България, само че не по ухаещия на рози начин, който МВнР си представя. Гражданското общество би трябвало да се възползва от този \"прозорец\" и да ескалира до европейско ниво сериозните проблеми в съдебната система, екологията и антикорпуционното законодателство, които кореспондират с почти пълна точност проблемите в Полша, днес във фокуса на безпрецедентни санкции от ЕК. Брюксел най-сетне разви чувствителност на тема източноевропейски ренегати и правителството трябва да започне да дава отговори на трудни въпроси.\r\n\tПредседателството би следвало да е по-скоро отговорна задача - временно сме в челото на ЕС, който минава през всякакви кризи - Брекзит, бежанци, възход на фашизма. На практика нищо няма да получим, защото веднъж поставил се явно в услуга на руския интерес, Борисов няма да може да прокарва темите, наистина важни за България.\r\n\t Председателството е истерия: \"да не се изложим пред чужденците\" (навън) и бухалка срещу несъгласните (вътре). Ще се изложат, което ще е смешно. А бухалката няма да сработи, както им се иска, което ще е отрадно.\r\n\tНе завиждам на можещите хора в администрацията - не стига, че трябва да работят и заради некадърните си политически назначени колеги, ами сега и още умения ще се изискват от тях. А за награда, като мине \"европредседателството” - завистта на негодните ще ги превърне в лесни жертви.\r\n\tНа макрониво - 6-те месеца \"председателство\" ще укрепят стабилността - нашите политици ще се правят на заети, за да прикриват безидейното си поведение и неумението да взимат управленски решения в критични ситуации.\r\n\tОчаквам да е много комично - нещо като опит за фина балканска бродерия с безопасна игла. Жалкото е, че България исторически винаги е била фактор, щом се наложи - достоен съюзник на Германия през 20-те и 30-те г. на ХХ век, след това, макар и сателит на СССР - доста успешен. А сега, когато се водим съюзници на старите демокрации, нямаме адекватен политически елит, който да изпълнява водеща роля.\r\n\tВъпреки че наистина родният политически живот по-скоро ме натъжава, това с председателството може би ще е смешно. Този провинциален повик \"да не се изложим пред чужденците\", разбирайте – да стегнем редиците, за да изглеждаме прилично, ми се вижда умилително забавен. Не знам, докато бях министър (на културата в служебния кабинет на Марин Райков-бел.ред.) ходих в Словения за някакво съвещание и попаднах в центъра, който са построили за тяхното председателство – искам да кажа, че не са ремонтирали стара сграда от преди 40 години и от тая гледна точка мога да кажа, че нещата са несравними. Много сме тъжно смешни и някак жалки в напъните си.", "date": "2017.12.29", "title": "Председателството като опит за фина балканска бродерия с безопасна игла"}
{"url": "http://www.mediapool.bg/izvestni-lichnosti-zovat-za-evropeiski-boikot-na-avstriyskoto-pravitelstvo-news273610.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\tИзвестни личности от различни страни публикуваха призив за \"европейски бойкот\" на новото австрийско правителство, съставено от десницата и крайната десница, и на следващото австрийско председателство на ЕС, предаде Франс прес.\r\n\t\"Нека не извръщаме очи: наследници на нацизма заеха властова позиция в новото австрийско правителство\" с включването на шестима министри от крайнодясната Австрийска партия на свободата (АПС), трима от които заемат важни постове, се казва в статията, публикувана на сайта на френския в. \"Монд\".\r\n\tТя е подписана от колектив под ръководството на Бенжамин Абтан, председател на Европейското антирасистко движение (ЕГАМ) и на бившия френски външен министър Бернар Кушнер.\r\n\tСред подписалите има личности, свързани със спомените за Холокоста, като Серж и Беате Кларсфелд, които ръководят организацията \"Синове и дъщери на депортирани френски евреи\". Фигурират също бившият президент на Източен Тимор и носител на Нобелова награда за мир Жозе Рамуш-Орта, бившият испански външен министър Мигел-Анхел Моратиньос, бившата канадска премиерка Ким Кембъл, както и писателят от френско-камбоджански произход Рити Пан.\n\n\r\n\tВ статията се порицават мълчанието и апатията пред лицето на идването на власт на крайната десница. Авторите отхвърлят идеята, че \"напредъкът на национализма и краят на демокрацията са неизбежни, и че действията срещу наследниците на нацизма са безполезни или дори незаконни\". Те смятат, че напротив, \"отговорност на всички е решително да им се противопоставят\".\r\n\tСформирането на новото правителство на консервативния канцлер Себастиан Курц не предизвика вълнения сред партньорите на Австрия, припомня АФП.\r\n\tПредседателят на Европейската комисия Жан-Клод Юнкер неотдавна се обяви срещу \"всякакви предубеждения\" и заяви, че австрийското правителство ще бъде съдено \"като всяко правителство, по действията му\". Той изтъкна също \"ясния му ангажимент в полза на Европа\".\r\n\tОт своя страна върховният комисар на ООН за правата на човека Зеид Раад Ал Хусейн заяви, че вижда \"опасно развитие\" /.../ в европейската политика\".", "date": "2017.12.29", "title": "Известни личности зоват за \"европейски бойкот\" на австрийското правителство"}
{"url": "http://www.mediapool.bg/vav-frantsiya-byaha-arestuvani-dvama-dushi-podgotvyali-atentati-news273611.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама души, подготвяли атентати, бяха арестувани миналата седмица във Франция, съобщи Франс прес, като се позовава на съдебен източник. Задържаните са мъж на 21 години и жена на 19 години, без видима връзка един с друг.\r\n\tМъжът планирал да нападне военни, а жената - да извърши атентат в провинцията. Те били в контакт с членове на \"Ислямска държава\" в Ирак и Сирия чрез социалните мрежи.\r\n\tМъжът бил задържан близо до Лион, а жената - в околностите на Париж.\r\n\tФранция живее под постоянна терористична заплаха след безпрецедентната вълна от джихадистки атентати, при които загинаха 241 души през 2015 година, отбелязва Франс прес.", "date": "2017.12.29", "title": "Във Франция бяха арестувани двама души, подготвяли атентати"}
{"url": "http://www.mediapool.bg/nai-malko-12-dushi-zaginaha-pri-pozhar-v-zhilishten-blok-v-nyu-york-news273612.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 12 души загинаха при пожар в жилищен блок в нюйоркския квартал Бронкс, обяви на пресконференция кметът на града Бил де Блазио, цитиран от световните агенции.\r\n\tПожарът избухнал на третия етаж на пететажната тухлена сграда близо до нюйоркския зоопарк към 19.00 часа местно време /00.00 по Гринуич/. В потушаването му участвали над 170 пожарникари, предаде Асошиейтед прес.\r\n\tСред жертвите има дете на една година. Най-малко 15 души са ранени, четирима от които са в тежко състояние.", "date": "2017.12.29", "title": "Най-малко 12 души загинаха при пожар в жилищен блок в Ню Йорк"}
{"url": "http://www.mediapool.bg/vse-poveche-turtsi-kupuvat-imoti-za-da-zazhiveyat-v-gartsiya-news273613.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсе повече турски граждани пристигат в Гърция, за да живеят, възползвайки се от възможността да получат \"златна виза\", информира Би Би Си, като подчертава, че ръстът на прииждащите от съседна Турция се е увеличил след неуспешния опит за преврат в тази страна през 2016 г.\r\n\tВ репортаж на британската медия, цитиран от гръцкото издание Нюз.ин, се казва, че в момента турските граждани са на трета позиция след руснаци и китайци, закупили недвижими имоти в Гърция, за да получат разрешение за престой.\r\n\tСпоред гръцките власти турците, получили така наречената \"златна виза\", вече наброявали 430.\r\n\t\"Златна виза\" в Гърция се дава на граждани на страни извън Европейския съюз, закупили недвижими имоти на стойност над 250 хиляди евро. Точно тя е и причината за ръста на покупката на имоти от турски граждани в по-евтината за тях Гърция.\r\n\tСлед опита за преврат през юли 2016 г. в Турция са били арестувани 60 хиляди души, а 150 хиляди са били уволнени от работа. Властите в Турция не изнасят официални данни за това колко на брой светски настроени турски граждани емигрират в чужбина поради факта, че религиозният национализъм доминира все повече в страната, посочва Би Би Си.", "date": "2017.12.29", "title": "Все повече турци купуват имоти, за да заживеят в Гърция"}
{"url": "http://www.mediapool.bg/blizo-103-mln-leva-shte-e-byudzhetat-na-bnb-za-2018-g-news273614.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС близо 103 млн. лева ще разполага Българската народна банка (БНБ) през 2018 г. Финансовият план на централната банка беше приет от управителния ѝ съвет. Средствата са с около 9 млн. лева повече от планираните за 2017 г. и с повече от 16 млн. лева над очакваното изпълнение на бюджета за тази година.\r\n\tДогодина БНБ планира да изразходва 29 563 000 за персонал, като увеличението спрямо 2017 г. е 7.2 на сто. В средствата са включени и обученията, през които преминават експертите в БНБ, уточнява БНР.\r\n\tПрез 2018 г. се очаква да бъдат отпечатани 84 млн. банкноти, като най-вероятно ще бъдат добавени нови защитни елементи. Това ще струва почти 10 млн. лева. Други 16 млн. лева ще са необходими за отсичането на възпоменателни и разменни монети. Първите две от тези монети, посветени на европредседателството на България, ще бъдат представени в петък.\r\n\tСред разходите на Централната банка са включени и още пера - за материали и амортизации, за социална дейност и за участието на БНБ в Европейската система на централните банки.\r\n\tИнвестиционната програма е за 24 550 000 лева, като 12 341 000 лева от тях са предвидени за информационните системи на БНБ.", "date": "2017.12.29", "title": "Близо 103 млн. лева ще е бюджетът на БНБ за 2018 г."}
{"url": "http://www.mediapool.bg/spored-tramp-sasht-izglezhdat-mnogo-zle-zaradi-razsledvaneto-za-ruskata-sleda-news273615.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазследването за руска следа в американските избори миналата година прави САЩ да изглеждат \"много зле\", заяви президентът Доналд Тръмп в интервю за вестник \"Ню Йорк таймс\", цитирано от .\r\n\tВъпросът за федералното разследване за руска следа в американските избори тегне над Белия дом, откакто Доналд Тръмп е на власт, а някои негови приближени в последните седмици заявиха, че назначеният да води разследването специален прокурор Робърт Мълър е пристрастен, отбелязва изданието.\r\n\t\"Не е имало никакво съглашателство. Но смятам, че той (Мълър) ще бъде справедлив\", каза Тръмп в 30-минутно интервю в своя голф клуб във Флорида.\r\n\tВ хода на разследването Мълър обвини хора от близкото обкръжение на Тръмп.\r\n\tПред \"Ню Йорк таймс\" американският президент посочи, че не знае колко време ще продължи то. \"Не мога да ви кажа. Не знам.\"\n\n\r\n\tТръмп каза, че ако разследването продължи прекалено дълго, това ще направи \"страната да изглежда много зле и ще я постави в много лоша позиция\".\r\n\tСлед отправени от него  по адрес на Китай, че китайски кораби са прехвърляли петрол на борда на севернокорейски плавателни съдове в нарушение на санкциите на ООН той изрично призна, че е бил \"мек\" към Пекин по въпросите на търговията с надеждата китайското ръководство да упражни натиск върху Северна Корея да се откаже от ядрената си програма.\r\n\t\"Петролът тече към Северна Корея. Не за това се бях споразумял\", възкликна той, загатвайки за възможност за агресивни действия срещу Пекин в сферата на търговията. \"Ако не ни помогнат за Северна Корея, ще направя това, което винаги съм казвал, че искам да направя.\"\r\n\t\"Китай може да реши севернокорейския проблем, и те ни помагат, и то много, но не достатъчно\", добави президентът.\r\n\tТръмп изрази и недоволството си по отношение на Северноамериканското споразумение за свободна търговия (НАФТА), което в момента САЩ се опитват да предоговорят.\r\n\t\"Ако не постигна нужното споразумение, ще премахна НАФТА точно за две секунди. Но се справяме доста добре (в преговорите)\", заяви Тръмп.\r\n\tВисокопоставен служител на Държавния департамент на САЩ заяви вчера, че страната му разполага с данни, че \"някои кораби извършват дейности, забранени от ООН, включително прехвърляния на рафинирани петролни продукти от други плавателни съдове и превоз на въглища, идващи от Северна Корея\".\r\n\t\"Имаме доказателства, че някои от корабите, заети с тези дейности, са собственост на компании от редица страни, включително Китай\", каза той.\r\n\t\"Хванати НА МЕСТОПРЕСТЪПЛЕНИЕТО\", коментира в Туитър Тръмп. Президентът на САЩ заяви още, че е \"твърде разочарован да види как Китай допуска да влиза петрол в Северна Корея\".\r\n\t\"Няма да има никога приятелско решение на проблема със Северна Корея, ако това продължи\", заплаши Тръмп.\r\n\tКитай отхвърли обвиненията на американския президент.\r\n\t\"Вдигането на безсмислен шум в медиите не допринася за засилване на взаимното доверие и сътрудничеството\", заяви говорителката на китайското външно министерство Хуа Чунин в отговор на въпрос за туита на Тръмп от четвъртък, според който Пекин бил хванат \"НА МЕСТОПРЕСТЪПЛЕНИЕТО\".\r\n\tГоворителката каза, че страната незабавно е започнала разследване на медийните съобщения, появили се най-напред в южнокорейски вестник, за засечено от американски сателити прехвърляне на петролни продукти от китайски на севернокорейски плавателни съдове.\r\n\tВ действителност няма данни, че въпросният кораб е влизал или напускал китайско пристанище, каза тя. След което декларира, че Китай винаги е прилагал резолюциите на Съвета за сигурност на ООН, отнасящи се за Северна Корея, и изцяло е изпълнявал международните си задължения. Никога не сме позволявали на китайски компании и граждани да нарушават тези резолюции, каза говорителката, цитирана от Ройтерс.", "date": "2017.12.29", "title": "Според Тръмп САЩ изглеждат \"много зле\" заради разследването за руската следа"}
{"url": "http://www.mediapool.bg/za-godina-naselenieto-na-planetata-e-narasnalo-s-nad-1-i-na-1-yanuari-shte-e-7444-miliarda-news273617.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧислеността на населението на планетата ще достигне на 1 януари 2018 година 7 444 443 881 души, прогнозират американски специалисти от Бюрото за преброяване на населението, цитирани от осведомителните агенции.\r\n\tОтбелязва се, че в сравнение с 1 януари 2016 година, населението на Земята се е увеличило със 78,5 милиона души. Регистриран е прираст от 1,07 процента.\r\n\tОчаква се през януари догодина всяка секунда да се появяват на бял свят по 4,3 бебета и да умират по 1,8 души.\r\n\tСпоред разчети на Бюрото през 2050 година населението на Земята ще достигне 9 милиарда.\r\n\tЗа сравнение, в началото на ХI век нашата планета е била обитавана от 310 милиона души, през 1900 г. - от 1,6 милиарда, а границата на 6-те милиарда беше достигната през 1999 година. През 2011 година на Земята са живели 7 милиарда души.", "date": "2017.12.29", "title": "За година населението на планетата е нараснало с над 1% и на 1 януари ще е 7.444 милиарда"}
{"url": "http://www.mediapool.bg/avtobus-se-vryaza-v-spirka-na-gradskiya-transport-v-moskva-trima-sa-raneni-news273618.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПътнически автобус се вряза в спирка на градския транспорт в Москва, ранявайки трима души, съобщиха руските информационни медии.\r\n\tТова е станало близо до метростанция \"Шодненская\" в северозападната част на руската столица.\r\n\tСпоред полицията автобусът бил ударен от кола, което го изтласкало към спирката.\r\n\tПо-рано тази седмица пътнически автобус излетя от пътя и се вряза в оживен подлез в Москва, загинаха четирима души.", "date": "2017.12.29", "title": "Автобус се вряза в спирка на градския транспорт в Москва, трима са ранени"}
{"url": "http://www.mediapool.bg/osem-magareta-v-aresta-kotarak-na-shtat-v-britansko-posolstvo-news273619.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез 2017 г. централно място в медийното пространство заемаха Доналд Тръмп, Брекзит и фалшивите новини. През годината обаче бяха отразени и доста странни събития, при това съвсем истински.\r\n\tИзпращайки 2017 г., британският в. \"Дейли експрес\" припомня някои от тях:\r\n\tОсем магарета бяха арестувани, след като опасоха скъпо струващи растения пред местен затвор.\r\n\tСамолетен полет от Шанхай, Китай, беше отложен, след като добронамерена дама хвърли монети в двигателя \"за късмет\".\r\n\tМъж, арестуван в Минесота, САЩ, по обвинение в притежание на наркотици, предложи карта за освобождаване от затвора от играта \"Монополи\" на задържалия го полицай. Арестантът заяви, че носи картончето \"за всеки случай\".\n\n\r\n\tПосолството на Великобритания в Йордания назначи котарак на име Лорънс за главен мишелов.\r\n\tСлед гласуване във Великобритания за избор на име на изследователска лодка, плавателното средство беше наречено Боути Макбоутфейс. Международният отклик не закъсня - австралийският щат Нов Южен Уелс кръсти ферибот в пристанището на Сидни Фери Макферифейс, а влак в Швеция се сдоби с името Трейни Мактрейнфейс.\r\n\tУчени изчислиха, че паяците изяждат двойно повече плячка от хората - между 400 и 800 тона годишно.\r\n\tИзследване установи, че пърженето на мазни храни може да забави глобалното затопляне, подпомагайки формирането на облаци.\r\n\tЦърквата на Летящото спагетено чудовище получи забрана да се саморекламира по улиците в Берлин, Германия, тъй като не е религиозна общност.\r\n\tНа погребално изложение в Токио беше представен робот, който може да бъде нает за траурен обредник.", "date": "2017.12.29", "title": "Осем магарета в ареста, котарак на щат в британско посолство"}
{"url": "http://www.mediapool.bg/megan-markal-mozhela-da-stane-momiche-na-dzheims-bond-godezhat-y-s-printsa-poprechil-news273620.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГоденицата на принц Хари, Меган Маркъл, щяла да се състезава с четири други актриси за ролята на момиче на Джеймс Бонд в следващия филм от поредицата, но годежът осуетил тези планове, съобщи в. \"Дейли мирър\".\r\n\tБившата звезда от сериала \"Костюмари\" е привлякла вниманието на продуцентите на филма за агент 007 с начина, по който се превъплъти в образа на Рейчъл Зейн.\r\n\tОтношенията на 36-годишната американка с принц Хари обаче възпрепятстват участието й, тъй като продуцентите смятат, че връзката й я прави \"недостижима\".\r\n\t\"Ролята по-скоро се дава на актриси, смятани за изгряващи звезди, и Меган определено беше такава преди връзката й с Хари да бъде обявена публично. Годежът й сложи край на актьорската й кариера\", каза източник от екипа на филма.\r\n\tАктьорът Кенет Брана има желание да изиграе ролята на злодея в следващия филм за Джеймс Бонд, информира Контактмюзик. Той заяви, че лошите герои във филмите с Даниъл Крейг са почти \"шекспирови\".\n\n\r\n\tДвадесет и петата продукция от поредицата за агент 007 ще излезе в края на 2019 година.", "date": "2017.12.29", "title": "Меган Маркъл можела да стане момиче на Джеймс Бонд, годежът й с принца попречил"}
{"url": "http://www.mediapool.bg/dvama-rumantsi-byaha-obvineni-za-hakerska-ataka-na-kompyutri-na-vashingtonskata-politsiya-news273621.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъединените щати обвиниха двама румънски граждани за хакерка атака на компютърните системи за наблюдение на полицията във Вашингтон, предаде Ройтерс.\r\n\tХакерската атака е била осъществена в периода 9-12 януари тази година, няколко дни преди официалното встъпване в длъжност на президента на САЩ Доналд Тръмп. Компютрите на полицията били атакувани с вирус, който искал превеждане на пари, за да бъде снета блокадата на операционната система.\r\n\tСпоред американското министерство на правосъдието извършителите на хакерската атака планирали да разпространят вируса в 179 хиляди адреса на електронната поща.\r\n\tМихай Александру Исванка и Евелин Чисмару са били арестувани в Румъния на 15 декември. Те са заплашени от 20 години затвор.", "date": "2017.12.29", "title": "Двама румънци бяха обвинени за хакерска атака на компютри на вашингтонската полиция"}
{"url": "http://www.mediapool.bg/vtori-opit-za-oryazvane-na-darzhavnite-subsidii-za-studentite-po-meditsina-news273622.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството ще направи втори опит да намали издръжката на студентите по медицина, фармация и стоматология. В момента университетите получават най-много средства от държавния бюджет именно за обучението на един студент от тези специалности. Министерството на образованието и науката обаче предлага промяна в начина на формиране на издръжката, което ще доведе до намаление с над 600 лева на студент.\r\n\tПодобно решение правителството взе в началото на тази година, но то беше отменено от Върховния административен съд заради липсата на добра обосновка за предложението.\r\n\tМотивът сега е, че отпусканите суми не съответстват на себестойността на обучението, тъй като голяма част от средствата остават реално неизползвани. Доказателство за това са големите наличности по сметките на висшите училища по медицина. В същото време, за други специалности парите от бюджета за обучение на един студент са недостатъчни и там има дефицити.\r\n\tТака от образователното министерство предлагат субсидията за един студент по медицина, фармация и стоматология да стане 5890 лв. при 6514 лв. в момента. За сметка на това ще се увеличат парите за обучение по общо инженерство и материали и металознание, които са сред приоритетните за държавата направления. Издръжката за тези студенти ще нарасне от 1663 лв. на 1940 лв.\r\n\tПовече ще дава държавата за обучението по изобразително изкуство. Субсидията за него става 3672 лв. За студент по здравни грижи държавата ще плаща на университетите по 3465 лв., за обучение по обществено здраве – 1940 лв. на бъдещ висшист.\r\n\t\"Необходимостта от корекция на съотношенията в нормативите между отделните професионални направления възниква от създадения към момента дисбаланс във държавното финансиране и това е видно от публично достъпните отчети за касово изпълнение на бюджетите на държавните висши училища. Притежаването на огромни наличности по сметките от определени висши училища, обучаващи студенти и докторанти само в една от областите на висше образование, е индикатор за неефективност на публичните разходи\", пише в мотивите за промените.\r\n\tСпоред тях сега се формират излишъци на средства при финансирането на направленията медицина, стоматология и фармация, а в допълнение на това университетите имат високи такси за платено обучение, което увеличава приходите им. Според образователното министерство намаляването на субсидията за това обучение няма да доведе до липса на средства за медицинските университети.\r\n\tВ същото време, има \"съществени дефицити на средства в определени области на висшето образование (педагогически, хуманитарни, технически и изкуства)\".", "date": "2017.12.29", "title": "Втори опит за орязване на държавните субсидии за студентите по медицина"}
{"url": "http://www.mediapool.bg/zadava-se-delo-v-evropeiskiya-sad-na-edna-strana-chlenka-na-es-sreshtu-druga-news273623.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКрайният срок за решаване на датиращия от десетилетия спор за морската граница между Словения и Хърватия ще изтече днес в полунощ, като двете страни вървят към сблъсък, тъй като никоя не е готова на отстъпки, съобщи ДПА.\r\n\tРешение от юни тази година изисква Хърватия да осигури достъп на Словения до открито море, но Хърватия отказва да изпълни споразумението, настоявайки, че арбитражът е бил помрачен от словенска намеса в работата му. Така става все по-голяма вероятността от дело в съда на ЕС, заведено от една страна членка срещу друга.\r\n\tДвете страни спорят за границата в Пиранския залив в североизточната част на Адриатическо море откакто напуснаха бивша Югославия през 1991 г.\r\n\tС крайбрежна линия от 1800 км, Хърватия има претенции за суверенитет над залива, блокирайки Словения, с крайбрежие от 47 км, от достъп до международни води.\r\n\tЛюбляна и Загреб се съгласиха на международен арбитраж през 2013 г. в сделка, която накара Словения да вдигне пречките пред членството на Хърватия в Европейския съюз.\n\n\r\n\tХърватия обаче се оттегли от арбитража след разкритието, че словенски член от арбитражната комисия е имал незаконни контакти със служител в Любляна. Процесът обаче продължи и доведе до решение през юни.\r\n\tНезависимо от отказа на Хърватия да признае решението, Словения казва, че то трябва да бъде изпълнено навреме и заплаши, че ще блокира Хърватия от влизане в Шенген.\r\n\tСтрана, която не знае къде й е границата, не може да бъде част от Шенген, заяви словенският външен министър Карл Ерявец една седмица преди крайния срок.\r\n\tПремиерите на Словения и Хърватия Миро Церар и Андрей Пленкович се срещнаха по-рано в Загреб. Срещата, която бе отлагана от септември заради арбитражния спор, не постигна напредък, освен обещанието двете страни да се въздържат от повишаващи напрежението действия.\r\n\tМиналата седмица Словения прие пакет мерки за първата фаза на осъществяването на арбитража, включително правила за риболова, докато служителите в Загреб продължават да игнорират арбитража и призовават за нови преговори.\r\n\tГермания и няколко европейски страни заедно със заместник-председателя на Европейската комисия Франс Тимерманс подкрепиха Словения, а Хърватия не получи подкрепа от блока.\r\n\tМакар да не е ясно какво ще стане в събота сутринта, възможно е словенско дело срещу Хърватия в Европейския съд, написа хърватският портал Индекс, цитиран от БТА.\r\n\tТази сутрин в Пиранския залив словенската полиция предупреди два хърватски риболовни кораба, че се намират в словенски териториални води, които с решение на арбитражния съд бяха дадени на Словения, съобщи МИА. Двата кораба били придружавани от хърватската полиция, когато дошъл словенски полицейски кораб.", "date": "2017.12.29", "title": "Задава се дело в Европейския съд на една страна членка на ЕС срещу друга"}
{"url": "http://www.mediapool.bg/parite-za-remonta-na-mig-ovete-otivat-za-voennite-letishta-i-universiteti-news273624.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСредствата за модернизация на военните самолети МиГ-29, предвидени в бюджета за тази година, отиват за поддръжка на информационните и навигационни системи на военните летища и за ремонти на сгради на военните университети.\r\n\tТова е решило правителството на 22 декември. Информацията за постановлението, което е одобрено неприсъствено от министрите, беше разпространена в петък, 29 декември, от правителствената пресслужба. Кабинетът е решил 53.4 млн. лева, заложени в бюджета за тази година с цел финансиране на модернизацията на МиГ-овете, да бъдат разпределени за други нужди на Министерството на отбраната. Парите обаче няма как да бъдат изхарчени за това, тъй като .\r\n\tОсновната част от средствата отиват за осигуряване на дейности в областта на отбраната. По бюджета на Министерството на отбраната се отпускат 23 млн. лв., от които за поддръжка на хардуера на комуникационните, информационните и навигационните системи на летища на Военновъздушните сили – 20 млн. лв. Други 2 млн. лв. за ремонти на летищата. За реконструкцията на сградата на служба \"Военна информация“\"ще отидат 1 млн. лв.\r\n\tЗа ремонтни дейности в държавните висши военни училища чрез бюджета на Министерството на отбрана се трансферират28 млн. лв. От тях за Военната академия \"Г. С. Раковски\" се отпускат 7 млн. лв., за Националният военен университет \"Васил Левски\" – 16 млн. лв., и за Висшето военноморско училище \"Н. Й. Вапцаров\" – 5 млн. лв.\r\n\tЧаст от парите отиват по бюджетите на няколко общини. Предвидени са и средства за рехабилитация на общинската пътна мрежа на община Елин Пелин на стойност 1 млн. лв. Такава сума е одобрена и за възстановяване и рехабилитация на улици в Златарица и в с. Горско ново село. На община Аксаково се предоставят 400 000 лв. за придобиване на последните три етажа от административната сграда на кметството.\r\n\tПроцедурата за ремонт на МиГ-овете беше спряна заради жалба в Комисията за защита на конкуренцията от украинската фирма \"Укринмаш\". Цялата стойност на поръчката е 82 млн. лева и тя трябваше да бъде възложена на руската \"РСК МиГ\".", "date": "2017.12.29", "title": "Парите за ремонта на МиГ-овете отиват за военните летища и университети"}
{"url": "http://www.mediapool.bg/frans-pres-bulgaria-kato-posrednik-za-izlekuvane-na-razrivite-mezhdu-iztoka-i-zapada-v-es-news273625.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато България поеме ротационното председателство на ЕС на 1 януари, тя ще се изправи пред тежката задача да се опита да обедини отново 28-те страни-членки и да подготви компромиси по горещи въпроси, включително миграцията и Брекзит, пише от своя страна агенция Франс прес, цитирана от БГНЕС.\r\n\tЕвропейският съюз е изправен пред безпрецедентни предизвикателства като се бори с рекорден приток на мигранти и британския развод от блока през 2019 г. България обеща да действа като посредник за излекуване на разривите между източните и западните страни членки, както и за изглаждане на отношенията с Турция, ключов съюзник в борбата с продължаващата миграционна криза.\r\n\tБългария също така разчита на първото си председателство на Съвета на ЕС, за да подобри имиджа си на най-бедната и най-корумпираната страна в блока, продължава агенцията.\r\n\tТя иска да убеди колегите си, че след десет години в ЕС най-накрая е готова да се присъедини към Шенген и да се придвижи към влизането си в еврозоната.\r\n\tСтраната с население от 7,1 милиона души премина през бурен политически период след падането на комунизма.Но тя се радва на относителна стабилност при сегашното консервативно правителство на премиера Бойко Борисов, пише Франс прес.\n\n\r\n\tБившият охранител с черен колан по карате спечели трети мандат през април миналата година и се върна на власт благодарение на коалицията с ултранационалистите от Обединени патриоти.След влизането си в правителството по-малкият от коалиционните партньори смекчи агресивната си антимигрантска реторика и вместо това прие позицията, която е по-проевропейска и пронатовска, смята агенцията.\r\n\tНаблюдателите казват, че България е изградила репутация като помиряващ член на ЕС.За разлика от т. нар. Вишеградска четворка - Чехия, Унгария, Полша и Словакия - България не се противопостави на противоречивия план на ЕС, приет през 2015 г., за разпределяне на мигранти между членовете на съюза.\r\n\t\"България е една от малкото бивши комунистически страни членки на ЕС, която е благодарна за средствата от ЕС за помощ, които са осигурили 66% от растежа й след присъединяването й през 2007 г.\", казал пред Франс прес европейски дипломат в София.\r\n\t\"Тя не създава проблеми, включително по отношение на политиките за миграция\", заявил дипломатът, пожелал да запази анонимност.\r\n\t\r\n\tДипломатическите умения на България ще бъдат подложени на изпитание, когато през март бъдат подновени мъчителните преговори за Брекзит.Оттеглянето на Великобритания заедно с очакваното намаляване на бюджета на ЕС през 2020 г. е основна грижа за източните страни - най-големите получатели на средства от ЕС, пише по-нататък агенцията.\r\n\tПоследният кръг от разговори по Брекзит ще се съсредоточи върху търговията, след като през декември бе постигнат напредък по ключови въпроси, включително правата на гражданите на ЕС във Великобритания.\r\n\t\"Ще имаме натоварен дневен ред, тъй като 2018 е последната пълна година от мандата на Европейската комисия\", заявява представителят на Европейската комисия в България Огнян Златев пред АФП.\r\n\tПо време на шестмесечния си мандат на ръководство на ЕС се очаква София да използва Брекзит като възможност да настоява за по-тесни връзки на ЕС със страните от Западните Балкани, отбелязва агенцията.\r\n\tБългария се надява да продължи и подтикне преговорите за присъединяване с Черна гора и Сърбия, като същевременно помага на Албания и Македония да се доближат до започването на преговори за членство в ЕС.\r\n\tФранс прес цитира външния министърЕкатерина Захариева, която казва, че председателството има за цел също да изпрати \"насърчителни сигнали\" на Босна и Косово, за \"включване на целия регион в европейската перспектива\".\r\n\tСпоред агенцията кампанията няма да бъде лесна, тъй като ентусиазмът за по-голямо разширяване на ЕС е изчезнал сред сегашните страни членки.\r\n\t\r\n\tПо въпроса за миграцията лидерите на ЕС са определили юни като краен срок за съгласуване на така наречения регламент от Дъблин, който в момента поставя под твърде голям натиск намиращите се на предната линия Гърция и Италия.\r\n\tЗа да реши кризата с бежанците, София настоява също, че ЕС трябва да \"нормализира\" връзките си с Турция, с която България има 260-километрова граница.\r\n\tВъв взаимоотношенията между блока и Турция се стигна до драматичен сблъсък след неуспешния опит за преврат там през 2016 г.\r\n\tНо Анкара е важен партньор в подпомагането на континента да спре потока мигранти от Близкия изток, а Борисов настоява, че това трябва да се поддържа \"с всички възможни средства\", заключава Франс прес.", "date": "2017.12.29", "title": "Франс прес: България като посредник за излекуване на разривите между Изтока и Запада в ЕС"}
{"url": "http://www.mediapool.bg/makron-i-putin-sa-nai-haresvanite-ot-balgarite-svetovni-lideri-news273626.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренският президент Еманюел Макрон и руският държавен глава Владимир Путин са най-одобряваните от българите световни лидери. Това показа проучване на \"Галъп\". В световен мащаб най-много положителни оценки има за германския канцлер Ангела Меркел, а Путин печели по-голямо одобрение за сметка на президента на САЩ Доналд Тръмп.\r\n\tПроучването в България показва, че 57% от анкетираните имат положително отношение към френския президент Макрон срещу само 14 на сто с негативна оценка. Така балансът на Макрон е +43, а положителните оценки за него са се увеличили почти двойно в сравнение с мнението за предшественика му Франсоа Оланд преди две години.\r\n\tВ синхрон със световната тенденция и в България се повишава одобрението за руския президент Путин – от 46% на 53% за две година. Положителният му баланс е 25 при 17 при предишното проучване. На обратния полюс е американският президент Тръмп, който печели 52% неодобрение, а балансът между благоприятните и неблагоприятните оценки за него е отрицателен – минус 21. За сравнение предшественикът му Барак Обама е бил харесван от 47% от анкетираните в България и е имал положителен баланс от +18.\r\n\tОбществено доверие у нас губи и германският канцлер Меркел. За две години нетната стойност за нея е намаляла почти 3 пъти – от +30 на +11. Това вероятно се дължи на политиката ѝ по отношение на бежанците, която доведе до сериозен спад на подкрепата за нея и в родната ѝ Германия.\r\n\tСред анкетираните в България турският президент Реджеп Ердоган получава най-негативните оценки, които го поставят на последно място от тестваните световни лидери с -53 пункта.\r\n\tДобро отношение има и към папа Франциск. Той има одобрението на 57% от анкетираните срещу само 5 на сто с негативна нагласа. Ръководителят на римокатолическата църква е най-одобряван и в световен мащаб. Нивото на положителните нагласи към него е средно 56%, като достига до 75% при анкетираните в Латинска Америка (от където произхожда Франциск) и 66% - при живеещите в страните от ЕС.\r\n\tПроучването на \"Галъп\" в 55 страни по света показва значително повишаване на позитивното отношение към Владимир Путин и значителен спад в одобрението към американския президент Доналд Тръмп в сравнение с предшественика му. Но и двамата политици се нареждат по одобрение след папата.\r\n\tПреди две години положителните нагласи по света към президента на САЩ Барак Обама, точно преди края на мандата му, бяха около три пети (59%) в световното изследване. През тази година, след близо година от мандата на президента Тръмп, благоприятното отношение към него е на равнища около 31%, а неблагоприятното е 58%. Така той се оказва основният от изследваните политически лидери, за когото мнозинството има негативни представи, т.е. негативните оценки превишават позитивните.\r\n\tМеждувременно, положителните гледни точки към руския президент Путин са се повишили от една трета (33%) през 2015 г. до 43% сега. Путин е с най-високи сред изследваните лидери позитивни оценки във всички региони по света, освен в САЩ и в страните от ЕС.\r\n\tВъпреки вътрешните политически проблеми в Германия дългогодишният канцлер Ангела Меркел се нарежда сред най-популярните лидери - 49% я одобряват, в сравнение с 42% преди две години. Тя побеждава новоизбрания президент на Франция Емануюл Макрон, който събира 45% одобрение при 42% одобрение, което имаше неговият предшественик Франсоа Оланд преди две години.", "date": "2017.12.29", "title": "Макрон и Путин са най-харесваните от българите световни лидери"}
{"url": "http://www.mediapool.bg/bivshata-futbolna-zvezda-dzhordzh-uea-stana-prezident-na-liberiya-news273627.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДете от бидонвилите на Монровия, превърнало се в световна футболна звезда през 90-те години на миналия век, Джордж Уеа осъществи мечтата на своя живот след края на спортната си кариера и стана в четвъртък президент на Либерия - страна, съсипана от гражданска война, където новият лидер се надява да донесе помирение, пише в петък агенция Франс прес.\r\n\t51-годишният някогашен блестящ нападател на \"Пари Сен Жермен\" и \"Милан\" спечели с голяма преднина - 61,5 на сто от гласовете - втория тур на президентските избори срещу своя съперник, вицепрезидента Джоузеф Боакай.\r\n\tЕдинственият африканец, получавал \"Златната топка\" (през 1995 г.), Уеа често отсъстваше от страната по време на гражданската война през периода 1989-2003 г., в която загинаха близо 250 000 души.\r\n\tВпуснал се в политиката с приключването на конфликта, той изгуби втория тур на изборите през 2005 г. срещу Елън Джонсън-Сърлийф - първата жена, избрана за държавен глава в Африка - а след това - през 2011 г. - не успя да се пребори и за вицепрезидентския пост.\r\n\tТогава партията му отправи обвинения за фалшификации, но не постигна нищо.\n\n\r\n\tТози път, докато противникът му Джоузеф Боакай подаваше все нови искове по повод \"фалшификации и пропуски\", опорочили според него първия тур, \"Мистър Джордж\" прикани своите привърженици да се въоръжат с търпение и спокойствие.\r\n\tВ събота той демонстрира сила, като събра десетки хиляди симпатизанти на най-големия в страната стадион, в Монровия, и заяви пред АФП: \"Зная, че (Джоузеф) Боакай не може да ме бие. Народът е с мен\".\r\n\tПетнайсет години след като окачи бутонките си на стената, той уверява, че е \"натрупал опит\" на политическия терен и си е взел поука от предишните провали.\r\n\tПрез декември 2014 г. Уеа за пръв път зае изборна длъжност - той стана сенатор, изпреварвайки уверено един от синовете на г-жа Сърлийф.\r\n\t\"Промените не бива да плашат никого. Вижте моя живот - от футболист се превърнах в политик\", каза той по време на кампанията. \"И всеки от вас може да го направи. Ние си приличаме\", добави бившият футболен ас, отгледан от баба си в монровийския бидонвил Гибралтар.\r\n\tКритикуват го заради твърде неясната му програма и чести отсъствия от Сената, но той отвръща, като припомня успехите си в здравеопазването и образованието, остава все така близък до населението и раздава обещания: \"Ще направя така, че болниците у нас да бъдат оборудвани, а лекарите и сестрите - обучени и да имат имат стимул да работят\".\r\n\tУеа си избра за подгласничка Джуъл Хауард-Тейлър, бившата съпруга на някогашния партизански командир и президент Чарлз Тейлър (1997-2003), станала днес уважаван сенатор.\r\n\tНо твърдейки, че \"всички бяха приятели с Чарлз Тейлър\", Джордж Уеа повтаря, че \"не поддържа връзки\" с бившия президент, осъден през 2012 г. от международното правосъдие на 50 години затвор за престъпления срещу човечеството и военни престъпления в съседна Сиера Леоне.\r\n\tПо време на гражданската война Уеа се обяви за мир в Либерия и отправяше към ООН призиви да спаси страната му. За отмъщение бунтовници опожариха къщата му в Монровия и взеха за заложници двама негови братовчеди.\r\n\tКато човек от етноса кру, един от основните в Либерия, Джордж Уеа не е част от елита - потомците на бивши американски роби, традиционно доминиращи в политическия живот. Животът на 22-годишния тогава младеж придобива щастлив обрат за първи път през 1986 г. благодарение на Арсен Венгер.\r\n\tТренирал по онова време монакските футболисти, френският тактик го открива в камерунския отбор \"Тонер\" (Яунде) и го отвежда в подножието на легендарната Скала на Монако.\r\n\tПрез следващите 14 години здравият нападател игра за най-големите европейски клубове - \"Пари Сен Жермен\" и \"Милан\" в апогея на кариерата си, а след това - за \"Челси\", \"Манчестер Сити\", \"Марсилия\", натрупвайки внушително състояние.\r\n\tТой обаче не забравя и предградията на Монровия, където все още рита футбол с приятели.", "date": "2017.12.29", "title": "Бившата футболна звезда Джордж Уеа стана президент на Либерия"}
{"url": "http://www.mediapool.bg/godinata-zavarshva-s-okolo-800-mln-leva-byudzheten-izlishak-news273643.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБюджетният излишък ще се стопи до около 800 млн. лева или 0.8% от БВП до края на годината, прогнозираха от Министерството на финансите. В края на ноември той беше 2.321 млрд. лева, но по традиция разходите на държавата се увеличават в последния месец на годината заради плащанията по инфраструктурни проекти в края на годината. Намерението на ресорния министър Владислав Горанов беше всички постъпления да бъдат изразходвани и бюджетът да завърши на нула, но това явно няма да се случи.\r\n\tВ структурно отношение салдото по националния бюджет отчита подобрение спрямо 2016 г., основно поради ръста на данъчните, включително осигурителните приходи. Салдото по сметките за средства от ЕС през настоящата година се влошава. Обяснението е, че в началото на 2016 г. са възстановени големи суми от бюджета на ЕС по проекти, които завършиха в края на 2015 г. това беше последната година за усвояване на европарите, отпуснати на страната за периода 2007–2013 година и съответно плащанията бяха най-интензивни.\r\n\tОчаква се приходите от данъци, такси и помощи (тук влизат основно евросредствата) да достигнат 35.24 млрд. лева в края на годината, което е 99.4% от годишния разчет. Постъпленията от данъци и неданъчни приходи ще надхвърлят плана с 2.8 процентни пункта и съпоставени с предходната година ще нараснат с 2.674 млрд. лева (8.6 %).\r\n\tИзостават обаче постъпленията от еврофондовете. Очаква се те да достигнат 57.2% от годишния план от около 2.6 млрд. лева. Според системата за управление на средствата от ЕС до момента България е получила около 980 млн. лева от ЕК.\r\n\tРазходите по консолидираната фискална програма (вкл. вноската в бюджета на ЕС) за 2017 г. се очаква да бъдат 34.442 млрд. лева, което е 93.07% от годишния разчет. За сравнение през 2016 г. разходите бяха 32.5 млрд. лева. Нарастването им през тази година се дължи на по-високия размер на социалните и здравноосигурителните плащания, увеличението на пенсиите, включително на минималната пенсия, както и по-високите разходи за субсидии за персонал.\r\n\tОкончателните данни за изпълнението на държавния бюджет ще бъдат публикувани в края на януари 2018 г.", "date": "2017.12.29", "title": "Годината завършва с около 800 млн. лева бюджетен излишък"}
{"url": "http://www.mediapool.bg/devet-dushi-zaginaha-pri-napadeniya-sreshtu-tsarkva-i-magazin-v-raiona-na-kairo-news273631.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъоръжен мъж откри в петък огън по богомолци и служители на египетските сили за сигурност пред коптска църква в предградие на Кайро и уби най-малко седем души, съобщи министерството на вътрешните работи, цитирано от Ройтерс.\r\n\tНападателят е бил ранен и задържан след престрелка с полицията пред църквата. По-рано министерството съобщи, че е имало най-малко двама нападатели, единият от които е бил застрелян на местопрестъплението, а другият е избягал.\r\n\tВъоръженият мъж първо е открил огън по магазин и е убил двама души, след което се е насочил към намиращата се на 4 км оттам църква \"Свети Мина\" в южното предградие Хелуан, където е открил огън и е опитал да хвърли взривно устройство. Той се е придвижвал с мотоциклет, уточни министерството, цитирано от ДПА. Непосредствено след атаката бе съобщено, че нападателят е бил опасан с експлозиви и е имал намерение да влезе в църквата и да се взриви вътре.\r\n\tОбщо убитите при днешното нападение са девет, включително полицай пред църквата. Няколко източници по сигурността и местни медии съобщаваха по-рано за трима убити полицаи.\r\n\tНикой още не е поел отговорност за атентата. Радикални ислямисти поеха отговорност за предишни подобни атаки, включително два бомбени атентата в Палмовата неделя през април тази година и взрива в най-голямата коптска катедрала в Кайро през декември 2016 г., при който загинаха 28 души.\n\n\r\n\tБлизо 10 процента от 100-те милиона жители на предимно мюсюлмански Египет са християни.", "date": "2017.12.29", "title": "Девет души загинаха при нападения срещу църква и магазин в района на Кайро"}
{"url": "http://www.mediapool.bg/protestite-v-zashtita-na-pirin-prodalzhavat-news273603.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа втора поредна вечер изкара стотици недоволни граждани на протест в центъра на София. Демонстрацията започна в 18:30 часа на площад \"Патриарх Евтимий\", където недоволните блокираха за кратко кръстовището и спряха движението в района.\r\n\tОт там хората се отправиха към Орлов мост. Движението в района беше спряно към 19:30 часа.\r\n\tПриродозащитните организации, които стоят зад демонстрациите, обявиха, че те ще продължат и след Нова година, когато България става председател на Съвета на ЕС.\r\n\tОрганизациите за опазване на околната среда смятат, че решението на правителството за разрешаване на строежа на нови ски писти и съоръжения в Пирин ще доведе до унищожаване на части от защитената територия и ще бъдат изсечени вековни гори. Според природозащитниците кабинетът разрешава строителство в 48% от територията на парка при положение, че до момента такова има само в 0.6% от нея. Те се заканиха да атакуват в съда правителственото решение за промяна на плана.\r\n\tМеждувременно в съда в момента е новият пан за управление на парк \"Пирин\", който беше разработен заради изтичането на променения в четвъртък от кабинета документ.\r\n\t\r\n\t\"В рамките на парка всякакво строителство е забранено и никога не е било разрешавано. Тези, които протестират срещу строителството на хотели в Банско, може спокойно да се приберат вкъщи и да празнуват\", опита се да потуши протестите министърът на околната среда Нено Димов в петък. Резултат обаче нямаше.\n\n\r\n\tВсички инвестиционни намерения в Пирин ще минат през екооценка, оценка за съвместимост и всички процедури, заложени в екологичното законодателство, обясни той пред Нова телевизия. Природозащитниците обаче се съмняват в начина, по който министерството на околната среда одобрява екооценките.\r\n\tМинистърът отново повтори тезата на кабинета, че решението дава възможност за развитие на ски туризма и спорта, а не разрешава автоматично нови писти и лифтове в защитената територия. Според него по казуса няма как да се стигне до консенсус и \"всички да са доволни\".\r\n\tДимов каза, че ски зоната заема около 2% от територията на парк \"Пирин\". От думите му стана ясно, че разрешение за втори кабинков лифт към пистите над Банско може да има след около година, при положение, че актовете по процедурата минат и през съда. Изграждането на втори лифт заради недостатъчния капацитет на настоящия е основният повод за промяната в плана за управление на парк \"Пирин\". Под същия претекст предстои и промяна в концесионния договор между държавата и фирмата \"Юлен\".\r\n\tОчаква се правителството да вземе решение за това в началото на следващата година, когато трябва да влезе в сила и новият Закон за концесиите. В него се предвижда \"прецизиране“ на концесионната площ, което според природозащитните организации ще доведе до нейното увеличаване. Освен това трябва да бъде увеличена и концесионната такса, която \"Юлен\" плаща на държавата.\r\n\tДимов обясни още, че друг инвеститор освен концесионера на ски зоната трудно ще може да се възползва от разрешението за изграждане на ски съоръжения, тъй като \"Юлен\" има право да ползва територията в парк, който е изцяло държавна собственост.\r\n\tОпитите на Димов да успокои обществото, че парк „Пирин“ няма да бъде унищожен, ще продължат и в събота, когато министърът ще даде пресконференция в Банско заедно с кмета Георги Икономов. След Нова година пък Димов ще отговаря на въпроси по казуса във фейсбук.\r\n\t\r\n\t\"В четвъртък министрите излъгаха, че са взели решение за втори лифт над Банско. Те взеха решение за строителство на още ски писти в нарушение на законодателството и това ще доведе до наказателни процедури от страна на Европейската комисия\", коментира Андрей Ковачев от партия \"Зелените\" пред бТВ.\r\n\tКовачев припомни, че в писмо до екокоалицията \"За да остане природа в България\" от генералната дирекция \"Околна среда\" на ЕК са заявили, че противно на , която в четвъртък приветства решението на правителството. Крецу е на почивка в Банско, а в ресора ѝ не влиза околната среда.\r\n\tПо-късно пред бТВ министър Димов обясни, че екооценка за промените в плана не трябвало да се прави, тъй като те не били конкретни.\r\n\tКовачев припомни, че промените в плана за управление разрешават строителство на спортни съоръжения в горските територии на Пирин, където има вековни дървета, а освен това от там идва и водата за нуждите на околните населени места.\r\n\tСпоред него жителите на Банско и региона неправилно протестират срещу действията на природозащитниците, които според местните спират изграждането на втори лифт. Той коментира, че предложение за такова съоръжение може да дойде от екоминистерството или от община Банско, но години наред те не са предприели нищо. \"Отклонява се вниманието на хората и те биват залъгвани. В това решение няма предложение за решаване на проблема с опашките\", коментира Ковачев. Според него лифт може да бъде направен и без да се разширяват зоните за ново строителство в парк \"Пирин\", но проблемът с недостатъчния капацитет на действащото съоръжение се използва като претекст за изграждане на още писти и за допълнително застрояване на Банско.\r\n\t\r\n\tНа противоположното мнение е кметът на общината Георги Икономов. Пред бТВ той обяви, че общият устройствен план на общината не дава възможност за допълнително застрояване. Икономов добави, че в града решението на правителството било посрещнато с голяма радост и благодари на премиера Бойко Борисов за това.\r\n\tИкономов за пореден път обвини природозащитните организации, че саботират развитието на България и че не се занимават с реалните екологични проблеми като унищожаването на природата в цялата страна или замърсяването на въздуха.", "date": "2017.12.29", "title": "Протестите в защита на Пирин продължават"}
