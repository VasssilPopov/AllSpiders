{"url": "http://www.mediapool.bg/meksiko-zaplashi-da-napusne-pregovorite-za-nafta-news268682.html", "text": "Мексиканският външен министър Луис Видегарай каза, че ако американският президент Доналд Тръмп изпълни заплахата си да започне процес на изтегляне от Северноамериканското споразумение за свободна търговия (НАФТА), Мексико ще напусне преговорите, предаде Ройтерс.\r\n\t \r\n\tВ понеделник Тръмп каза, че вероятно ще се наложи да прекрати НАФТА, за да получи справедлива според него сделка с икономическите партньори Мексико и Канада.\r\n\tПопитан дали Мексико ще продължи да преговаря, ако Тръмп задейства процеса на изтегляне от споразумението, Видегарай отговори: \"Не.\"\r\n\t \r\n\tВидегарай каза, че той, постоянният търговски представител на САЩ Робърт Лайтхайзър и американският министър на търговията Уилбър Рос са се разбрали вчера да продължат да водят \"сериозен\" преговорен процес. Почти по същото време Тръмп повтори в реч в Мисури заплахата си да прекрати споразумението.\r\n\t \r\n\tВидегарай и мексиканският министър на икономиката Илдефонсо Гуахардо пристигнаха във Вашингтон след почти всекидневните заплахи на Тръмп преди втория кръг от преговорите за НАФТА, които трябва да се проведат от 1 до 5 септември в Мексико.", "date": "2017.08.31", "title": "Мексико заплаши да напусне преговорите за НАФТА"}
{"url": "http://www.mediapool.bg/amerikanskite-vlasti-potvardiha-31-zhertvi-na-uragana-harvi-news268665.html", "text": "Американските власти официално потвърдиха, че броят на загиналите при тропическата буря Харви, връхлетяла щата Тексас, е достигнал 31 души, предаде Асошиейтед прес.\r\n\tУправата на окръг Харис, в който се намира тежко пострадалият от наводненията град Хюстън, уточни, че трябва да бъде направена аутопсия на още осем човека, за да се види дали тяхната смърт е свързана с бурята.\r\n\tСпоред властите придошлите води са преобърнали два резервоара за съхраняване на нефт в южната част на щата Тексас, при което са се разлели над 110 000 литра суров петрол.\r\n\tБреговата охрана на САЩ заяви, че пристанищата на Хюстън, Галвестън, Тексас и Фрийпорт са отново отворени с ограничения за движението на плавателни съдове, след като бяха затворени заради Харви, посочва Ройтерс.\r\n\tПо оценка на \"Мудис аналитикс\" икономическите вреди от Харви в югоизточната част на Тексас са на стойност между 51 и 75 милиарда долара, което прави бурята една от най-опустошителните в историята на САЩ.\n\n\r\n\tСпоред анализ на Ройтерс при наводненията е пострадало имущество за най-малко 23 милиарда долара само в части на окръзите Харис и Галвестън.", "date": "2017.08.31", "title": "Американските власти потвърдиха 31 жертви на урагана Харви"}
{"url": "http://www.mediapool.bg/prichinata-putin-zasega-da-ne-se-mesi-v-izborite-v-germaniya-e-pritesnitelna-news268662.html", "text": "За разлика от изборите в САЩ и Франция, Германия изглежда заобиколена от дезинформации с явна руска връзка. Наистина ли Путин е пуснал \"гълъба на мира\", се пита \"Хъфингтън пост Дойчланд\".\r\n\tКато опитен офицер от КГБ, Путин нищо не оставя на случайността. Има доста основания да се мисли, че руският президент не смята за необходимо да прави мащабни дезинформационни атаки в навечерието на изборите в Германия: за разлика от Вашингтон или Париж, с Берлин необходимата работа вече е извършена, пише изданието.\r\n\t\"Шрьодеризация\" – така, на името на бившия канцлер на ФРГ, на руски, започнаха да наричат корумпираността на представителите на западния елит – е стигнала толкова надълбоко, че шефът на Кремъл може спокойно да се облегне в креслото си някъде в шикозната си резиденция Ново-Огарьово в Подмосковието.\r\n\tДнес пет от седемте партии, които имат шанс да влязат в Бундестага, се състезават за благоразположението на автократа, който нападна Украйна и чийто опоненти се разделят с живота си. Става дума за Социалдемократическата партия на Германия, Християнсоциалният съюз, Свободната демократическа партия, Левите и \"Алтернатива за Германия\".\r\n\tНазначението на бившия германски канцлер Герхард Шрьодер не просто за член на борда на директорите, а за председател на \"Роснефт\" прословутия руски петролен концерн, намиращ се в списъка със санкции на  е публично унижение, в което прозира почеркът на Путин. Това е същият Шрьодер, който оглавява съвета на акционерите на една от дъщерните компании на \"Газпром\" .\r\n\tИзданието се позовава на висши служители на германските специални служби, според които Германия, осъзнавайки собствената си безпомощност, отдавна се е превърнала в родно място за \"Газпром\" и \"Роснефт\".\r\n\tНе само доста политици, но и много журналисти са насочили компаса си към Москва.  гръмко се възмущават от Доналд Тръмп, но изпитват затруднения с критиките по адрес на Путин. Сякаш не диктаторът в Москва, а президентът на САЩ е нападнал съседна страна, носи отговорност за свален граждански самолет, за убийствата на критиците си, за фалшифициране резултатите от избори, за манипулиране на правосъдието, за произвола и военните престъпления в Сирия, допълва изданието.\r\n\t\"Хъфингтън пост\" дава няколко примера за невероятния размах на шрьодеризацията в Германия. Гигантските газови хранилища биха могли да защитят Германия от шантажа и спирането на доставките от страна на Кремъл, тоест от \"Газпром\". Но те са контролирани от \"Газпром\".\r\n\tГерманците предпочитат да получават газ от Русия, а не втечнен газ от САЩ – това показва допитване, проведено по поръчка на тясно свързания с Москва германски газов концерн \"Винтерсхал\".\r\n\tВ края на 2016 г. Марион Шелер, бивша ръководителка на кабинета на канцлера Хелмут Кол, отиде в дъщерната компания на \"Газпром\" – \"Норд стрийм\", оператор на газопровода \"Северен поток\". Преди това Шелер оглавяваше отдела за енергийната политика в германското министерство на икономиката и енергетиката, начело на което по онова време беше приятелят на Шрьодер Зигмар Габриел (сегашен външен министър на Германия). Именно по това време министерството активно се застъпи за втората тръба на \"Северен поток\". Германските медии не се заеха с кариерната трансформация на Шелер.\r\n\tГазопроводът \"Северен поток\", за който така ревностно се застъпваше Шрьодер в качеството си на канцлер, прави Германия още по-зависима от руския газ. Той стимулира имперските интереси на Москва и изглежда оскърбителен за Украйна и другите страни от Източна Европа, засилвайки зависимостта им от Русия.\r\n\tДори канцлерът Ангела Меркел (ХДС) косвено подкрепи \"Северен поток -2\", като публично застана на страната на министъра на външните работи Габриел, който критикуваше новите американски санкции по отношение на Русия.\r\n\tОт момента на визитата на Меркел при шефа на Кремъл в Сочи през май тази година, изглежда, че на фронта на хибридната война има примирие. Никакви кални пропагандни атаки и никакво съпротивление на енергийната експанзия на Москва от страна на Германия.\r\n\tИзводът е: Путин спечели битката за Германия. По-точно – неговата борба за решаващо влияние в Германия, за дистанцирането й от САЩ и споровете на ЕС.\r\n\tЕдинственият риск за политиката на Путин в Германия е в самия него. В миналото стопанинът на Кремъл сам нееднократно е грешил, например във Франция. Тъй като никой не рискува открито да изкаже мнението си пред автократа, от страх да не го разгневи, той често взема погрешни решения. Вместо просто да почака и да се наслади на триумфа си, Путин може в последната минута да не сдържи да натисне \"червения бутон на пропагандата\". Единственият въпрос е може ли такава грешка сериозно да навреди на успеха му.\r\n\tБерлин от 2017 година изглежда толкова неспособен на конфликти и жадуващ хармония, че е трудно даже да си представим какво толкова трябва да направи Путин, за да видят мнозинството от политици, журналисти и представители на бизнеса всичко в ярка светлина – и да престанат да си затварят очите, заключва \"Хъфингтън пост\".", "date": "2017.08.31", "title": "Причината Путин засега да не се меси в изборите в Германия е притеснителна"}
{"url": "http://www.mediapool.bg/prodalzhava-izdirvaneto-na-izcheznaliya-25-godishen-mazh-ot-german-news268664.html", "text": "Столичната полиция продължава издирването на 25-годишния Адриан Златков, който изчезна в сряда сутринта, малко след като излязъл от дома си в софийското село Герман. Преди ден разследващите обявиха, че работят по всички версии, включително и отвличане.\r\n\tМладият мъж, който е син на собственика на една от големите автокъщи в София Тони Златков, бе излязъл от дома си около 9.30 часа. Малко след 10.30 часа баща му открива автомобила на сина си встрани от пътя за Герман, като вътре са оставени личните документи и телефоните му.\r\n\tАдриан е работел в отдел \"Външни поръчки\" във фирмата на баща си. Пред разследващите Тони Златков разказал, че няма врагове, нито е получавал заплахи или закани\r\n\t\"Родителите са шокирани, труден е контактът с тях. Това е нормално с оглед ситуацията, така че ние продължаваме работата. Към момента нямаме данни да е направен контакт с родителите, близки или приятели на изчезналото момче\", коментира главният секретар на МВР Младен Маринов пред Нова телевизия в четвъртък.\r\n\tПо думите му няма свидетели на изчезването на Адриан. Затова и разследващите базират хипотезата си, че с него се е случило нещо \"против волята му\" на факта, че автомобилът му е паркиран неестествено.\r\n\t\"Всичко говори за динамика и че не е предварително планирано паркирането на този автомобил, от там правим извода, че наистина с този човек се е случило нещо, което е против волята му\", обясни Маринов.\n\n\r\n\t\"Бизнесът, който развива бащата, наистина е конфликтен с оглед на това, че и автомобилите, и техниката са изключително скъпи. Той осигурява лизинг на тази техника, което означава ежемесечно изплащане на определени вноски. Наистина има много конфликти, свързани с тази дейност. Естествено, изследваме ги като възможна причина. Предоставил ни е списъкът на всички длъжници. Значителна бройка са. Нямаме данни да има сума, която да е в такъв размер, че да предизвика такова деяние\", добави още главният секретар на МВР.\r\n\tПо информация на БНТ две лица са разпитани и освободени в сряда във връзка с изчезването на Адриан. Те са били заподозрени заради палеж на автомобили, собственост на автокъщата на баща му, извършен от тях през април.\r\n\tЗаради изчезването на Адриан почти цялото професионално ръководство на МВР се събра преди ден в сградата на столичната полиция. На извънредната оперативка присъстваха главният секретар Младен Маринов, шефът на ГДБОП Ивайло Спиридонов и директорът на СДВР Ивайло Иванов.", "date": "2017.08.31", "title": "Продължава издирването на изчезналия 25-годишен мъж от Герман"}
{"url": "http://www.mediapool.bg/darzhavnata-shema-za-dunarit---grabezh-ili-dobra-sdelka-za-ktb-news268649.html", "text": "Действията на правителството за придобиване на военния завод \"Дунарит\" предизвикаха разнопосочни мнения сред анализатори и специалисти, които Mediapool потърси за коментар. Според някои това е грабеж и схема в полза на бизнесмена и депутат от ДПС Делян Пеевски. Други обаче смятат, че сделката е добра, защото носи приходи на фалиралата Корпоративна търговска банка (КТБ), с които да се платят част от задълженията й към вложители.\r\n\tГрубо нарушаване на търговските обичаи, съдебната практика и конституцията. Така икономистът Красен Станчев определи опита на държавата да национализира \"Дунарит\". \"Това е грабеж. Защо има грабеж трябва да питате грабителите. Странно е, неприятно е и хората ще се притесняват да инвестират в оръжейния бизнес\", смята икономистът.\r\n\tПървата стъпка от плана на правителството да одържави военния завод беше да купи задължение на завода от около 47 млн. лв. Вземането първоначално е на фирмата \"Е. Миролио\" на италианеца Едуардо Миролио. Заводът трябвало да плати парите, за да изкупи влогове на Миролио в обявената в несъстоятелност КТБ. С тези депозити дружеството прихваща свои кредити към банката и така към момента то не е длъжник на КТБ. В същото време прихващанията са атакувани в съда от синдиците на фалиралата банка, контролирани от Фонда за гарантиране на влоговете.\r\n\tЧрез сложна плетеница от фирми задължението на \"Дунарит\" към \"Е. Миролио\" минава през КТБ и стига до \"Държавната консолидационна компания\" (ДКК). Срещу това фалиралата банка получава 47 млн. лв. от държавното дружество. Задължава се обаче да прехвърли на една от фирмите по веригата цесии - \"Дипи\", свои активи, които е обявила неуспешно за публична продан.\r\n\tСпоред Красен Станчев изкупуването на вземането към \"Дунарит\" от страна на държавата (чрез ДКК) е пълен абсурд. \"Това вземане е част от сделка по прихващане, оспорена в съда от синдиците на КТБ, т.е. от правителството и сега правителството купува същото това вземане\", обясни Станчев. Той допълни, че оръжейното предприятие не е платило парите по сделката с \"Е. Миролио\", защото тя е обект на съдебни дела. \"Това, че \"Дунарит\" има задължения не означава, че няма средства да ги плати. Фирмите в този отрасъл имат големи приходи, задръстени са от поръчки до 2019 г.\", коментира икономистът.\r\n\tОстър коментар по въпроса сподели във вторник и Илиян Василев, бивш посланик в Русия. В действията на правителството той вижда опит за облагодетелстване на бизнесмена и депутат от ДПС Делян Пеевски. \"Това с \"Дунарит\" показва, че Пеевски дори вече не си \"мърси\" ръцете сам, за да притежава кешовите потоци. Цялата държава е вече на Пеевски. Тя реализира неговите подходи и върши мръсната работа вместо него. След това Корпулентният само ще прибира такса вход и такса изход\", написа Василев в профила си във Фейсбук.\r\n\tНа друго мнение е обаче проф. Валери Димитров, член на Фонда за гарантиране на влоговете в банките. Фондът е одобрил сделката, с която КТБ купува от фирмата \"Дипи\" вземането към \"Дунарит\" и след това го прехвърля на ДКК. \"Сделката е много добра за банката и за нейните кредитори и вложители\", коментира пред Mediapool проф. Димитров.\r\n\tСпоред Димитров благодарение на сделката ДКК ще плати на КТБ над 60 млн. лв., които ще отидат в масата на несъстоятелността на банката и ще бъдат разпределени между кредиторите, включително вложителите. Според договора между ДКК и КТБ, публикуван в търговския регистър, цената на сделката е около 47 млн. лв.\r\n\t\"Държавата има интерес да стане кредитор на \"Дунарит“, като впоследствие сама ще реши какво да прави с вземането си и дали да придобие собственост в предприятието. Нас, като Фонд за гарантиране на влоговете, обаче ни интересува, че сделката е благоприятна за КТБ и за вложителите, които ще си получат част от парите“, каза още Валери Димитров.\r\n\t\"Важно е да се тръгне към прозрачно разрешаване на проблема със собствеността на \"Дунарит\", предприятието да се стабилизира, оздрави и да работи\", коментира акад. Стефан Воденичаров от сдружение \"Българска отбранителна индустрия\". Воденичаров е бивш председател на Българската академия на науките и за кратко министър на образованието в първия кабинет на Бойко Борисов.\r\n\t\"Не е ясно кой дърпа конците в \"Дунарит\". Собствеността е разпокъсана на части. Всичко е много объркано и е много трудно да се разплете възелът\", каза Воденичаров. Той допълни, че военният завод в Русе е най-старото предприятие в отбранителната индустрия. Разполага с технологии, които другите заводи нямат, например в леенето на детонатори, пълненето на взривни вещества.\r\n\t\"Дунарит\" е структуроопределящо за военно-промишления комплекс. Работи с редица военни заводи, сред които \"Емко\", \"Арсенал\", \"Аркус\" и други\", допълни Воденичаров.", "date": "2017.08.31", "title": "Държавната схема за \"Дунарит\" - грабеж или добра сделка за КТБ"}
{"url": "http://www.mediapool.bg/makron-s-putin-imame-golemi-razlichiya-za-ukraina-news268667.html", "text": "Френският президент Еманюел Макрон има големи различия с руския му колега Владимир Путин по отношение на Украйна, обяви самият той в интервю, цитирано от Ройтерс.\r\n\t\"С Владимир Путин имаме големи различия за Украйна. Аз си отбелязвам това. Франция няма да му позволи да се измъкне с каквото и да било\", заяви лаконично Макрон.\r\n\tПо думите му той говори с всички световни лидери \"много директно и много откровено\".\r\n\tМакрон добави още, че животът му като световен лидер не е толкова прекрасен, колкото може да изглежда, и даде за пример разговорите му с турския държавен глава Реджеп Тайип Ердоган.\r\n\tПопитан дали се опитва да бъде новото \"готино\" хлапе на световната сцена, френският президент отвърна: \"Световната сцена всъщност не е \"готина\" сцена\".\n\n\r\n\t\"Аз съм този, който трябва да разговаря с Ердоган на всеки 10 дни\", добави Макрон без обаче да поясни какво има предвид.", "date": "2017.08.31", "title": "Макрон: С Путин имаме големи различия за Украйна"}
{"url": "http://www.mediapool.bg/germanskiyat-sad-postanovi-che-sotsialni-pomoshti-se-polagat-na-vsichki-grazhdani-na-es-news268666.html", "text": "Граждани на страни членки на ЕС, които живеят или търсят работа в Германия, не могат трайно да бъдат изключвани от системата за социално подпомагане.\r\n\tТова постанови германският съд по социални дела, предаде БГНЕС. Така магистратите потвърждават решение от декември 2015 г., според което всеки гражданин на ЕС, дори и без работа, има право 6 месеца да получава социални помощи.\r\n\tСпоред германската конституция властите трябва да осигурят на всеки, включително и на чужденците, жизнен минимум, ако живеят продължително време в страната.\r\n\tТова съдебно решение разтревожи общините, които финансират социалните помощи в Германия. Те се опасяват, че това ще привлече граждани на ЕС от страни с по-нисък стандарт на живот като Румъния и България. Германия приема най-голям брой граждани на ЕС.\r\n\tОпасявайки се, че системата за социално подпомагане няма да издържи, Берлин реши да втвърди условията за достъп за тези граждани. Така в края на 2016 г. Германия прие серия от мерки, които предвиждат хора, които живеят в страната, но не работят, да нямат право на социални помощи, преди да навършат пет години легален престой в Германия.\n\n\r\n\tХората, които тази мярка засяга имат право да поискат временна помощ максимум за 1 месец до отпътуването им.\r\n\tРешението на съда е по случай с полякиня и българка. То потвърждава решение от декември 2015 г., което пък определя като противоконституционно пълното лишаване от социални помощи на граждани от ЕС.", "date": "2017.08.31", "title": "Германският съд постанови, че социални помощи се полагат на всички граждани на ЕС"}
{"url": "http://www.mediapool.bg/bulgaria-e-na-chetvartfinal-na-evrovolei-2017-sreshtu-sarbiya-news268668.html", "text": "Националният отбор на България по волейбол се класира на четвъртфиналите на Европейското първенство в Полша след обрат срещу Финландия с 3:1 гейма (23:25, 25:21, 25:11, 25:12) в плейофната среща в зала “Таурон Арена” в Краков.\r\n\tИграчите на Пламен Константинов загубиха първата част, отстъпвайки точки след 9 начални удара. Националите все пак взеха втория гейм с 25:21. В следващите два българите тотално надиграха съперниците си за 25:11 в третата част и 25:12 в четвъртата.\r\n\tТака момчетата на Пламен Константинов достигнаха следващата фаза на Евроволей 2017, и в четвъртък вечер ще се изправят срещу Сърбия от 21.30 часа.\r\n\tЦветан Соколов стана най-резултатен за успеха на България с 21 точки (1 ас, 67% ефективност в атака). Николай Николов (2 аса, 3 блока, 59% ефективност в атака) и Тодор Скримов (3 аса, 46% ефективност в атака, 13% перфектно и 73% позитивно посрещане) добавиха по 15 точки. Оли-Пека Ойвансиву бе най-резултатен за Финландия с 11 точки.\r\n\tСензациите в осминафиналните плейофи бяха загубите на домакина Полша и действащият европейски шампион Франция.\n\n\r\n\t \r\n\tПоляците, които преди три години у дома станаха световни шампиони, загубиха с 0:3 (21:25, 21:25, 19:25) от Словения. А Франция падна с 1:3 (21:25, 25:21, 21:25, 20:25) от Чехия.\r\n\t \r\n\tДовечера на четвъртфиналите ще се срещнат:\r\n\t \r\n\t18.30 ч. в Краков: Русия - Словения\r\n\t18.30 ч. в Катовице: Германия - Чехия\r\n\t21.30 ч. в Краков: България - Сърбия\r\n\t21.30 ч. в Катовице: Белгия - Италия", "date": "2017.08.31", "title": "България е на четвъртфинал на Евроволей 2017 срещу Сърбия"}
{"url": "http://www.mediapool.bg/mvr-e-zapochnalo-proverka-na-vsichki-razreshitelni-za-orazhie-news268670.html", "text": "МВР проверява всички издадени разрешителни за оръжие, съобщи в четвъртък главният секретар на силовото ведомство Младен Маринов пред Нова телевизия.\r\n\tПреди близо две седмици мъж застреля съпругата си в столичния кв. „Лагера“ с личния си пистолет, чието разрешително се оказа изтекло  преди 9 години.\r\n\tЗапитан за този случай, Маринов обясни, че е задължение на притежателите на оръжия да ги върнат, когато срокът на разрешителното им изтече.\r\n\tПомолен да коментира обстоятелството, че убитата Елена Василева си е издействала ограничителна заповед за мъжа ѝ Венцислав и е подавала сигнали срещу него в полицията, главсекът отрече МВР да е отложило разглеждането на жалбата срещу убиеца, която била подадена часове преди престъплението.\r\n\tСпоред Маринов полицията е потърсила Венцислав  на известния му адрес в Стара Загора, но той не бил там и затова започнала проверка.\n\n\r\n\t\"Незабавно се действа, когато има непосредствена заплаха\", добави той, уточнявайки, че полицаите не са приели нарушаването на ограничителната заповед като конкретна заплаха.\r\n\t\"Такива ограничителни заповеди има много, конфликтите са много неясни. Не може до всяка такава заповед да има полицай. Трябва да има гаранции, че тя ще се изпълнява\", каза още Маринов без да уточни какви гаранции има предвид.\r\n\tПомолен да коментира случая с пастира Костадин Митев, обвинен за пожара в Кресненското дефиле, главният секретар на МВР заяви, че делото срещу него не се крепи само на самипризнанията на обвиняемия, а и на доказателства.\r\n\tКакто е известно, прокуратурата обяви във вторник, че 30-годишният говедар е признал, ч запалил първоначалния огън с цигара, но ден по-късно самият той отрече това. Адвокатът му пък обясни, че по делото липсват преки доказателства, които да го свързват с пожара.", "date": "2017.08.31", "title": "МВР е започнало проверка на всички разрешителни за оръжие"}
{"url": "http://www.mediapool.bg/nevyana-vladinova-specheli-bronz-na-svetovnoto-parvenstvo-po-hudozhestvena-gimnastika-news268669.html", "text": "Невяна Владинова спечели бронзов медал във финалите на топка на 35-ото Световно първенство по художествена гимнастика, което се провежда в Пезаро, Италия.\r\n\tТова е първи медал за българката от световен форум. Тя изигра прецизно съчетанието си и получи оценка 17.950.\r\n\tЗлатото взе рускинята Арина Аверина, а на второ място се нареди нейната сестра Дина Аверина.\r\n\tПо-рано в сряда Владинова участва и във финалите на обръч, където се нареди на пето място, а златният медал стана притежание на Дина Аверина. Нашият щаб подаде контестация за оценката на Владинова, но тя бе отхвърлена. Другата ни представителка Катрин Тасева пък остана първа резерва във финала на топка.\r\n\tВ индивидуалния многобой Владинова е четвърта след изиграването на първите два от четирите уреда с актив от 34.600 точки. Тасева върви девета с 32.900 точки. В четвъртък двете българки ще участват в квалификациите на бухалки и лента.", "date": "2017.08.31", "title": "Невяна Владинова спечели бронз на Световното първенство по художествена гимнастика"}
{"url": "http://www.mediapool.bg/dunarit-fintira-darzhavata-plashtaiki-dalga-si-kam-ktb-news268672.html", "text": "Русенското оръжейно предприятие \"Дунарит\" финтира опитите на държавата да го придобие като плати дълга си към фалиралата Корпоративна търговска банка, който в началото на седмицата бе придобит от Държавната консолидационна компания (ДКК). Дружеството е погасило вземанията от 24 млн. евро, като платената сума, заедно с лихвите, е около 50 млн. лв., заяви пред Mediapool директорът на военния завод Кръстю Кръстев.\r\n\tПреводът е станал със собствени средства на дружеството, които са от реализация на оръжейна продукция. Така предприятието остава на чисто без никакви дългове.\r\n\t\"Платеното сега задължение не е било изискуемо, но решихме да го погасим, защото срещу нас вече стои държавата, а не разни офшорки, и знаем на кого плащаме“, каза Кръстев пред Mediapool.\r\n\tОт думите му стана ясно, че досега дружеството не е искало да плаща по тази заем от КТБ, прехвърлян през цесии на различни фирми, защото по времето на най-силната атака срещу предпирятието е бил на \"Виафот Лимитед“, регистрирана на Британските Вирджински острови и свързвана с депутата от ДПС Делян Пеевски. \"Виафот“ през юли продаде вземането си от \"Дунарит“ на българската фирма \"Дипи“, чийто собственик също се занимава с оръжеен бизнес. Той обаче го продаде на синдиците на КТБ срещу неясно какви активи, собственост на банката. Те на свой ред го прехвърлиха на ДКК, която разчиташе да купи предприятието чрез публична продан, обявена от избрания преди два дни прокурист на завода по настояване на министъра на икономиката Емил Караниколов.\r\n\tВ разпространено по-късно от предприятието съобщение до медиите се посочва: \"Благодарни сме на министъра на икономиката, че успя да осигури изкупуване на задължението на дружеството, като по този начин към настоящия момент основният кредитор на \"Дунарит\" е легитимен - \"Държавна консолидационна компания\" ЕАД, заместил редица мними кредитори с неясни намерения.\"\n\n\r\n\tПлащането на кредита, освен че спира възможността държавата да купи предприятието и да увеличи оръжейните си активи в момент на силен ръст на износа на българска военна продукция с 60 на сто през 2016  г., но и също така би трябвало да окаже благоприятно въздействие върху едно от съдебните дела за собствеността на завода, породено именно от въпросното погасено  вече вземане. На негова база претенции срещу вписването на собствеността на фирмата \"Емко“ на оръжейния бизнесмен Емилиян Гебрев имаше \"Виафот“ и това сега би трябвало да отпадне като проблем.\r\n\tВърху акциите на \"Дунарит“ обаче има запор и заради искане на Комисията за отнемане на незаконно придобито имущество държавата да получи 91 на сто от акциите на военния завод заради водените срещу бившия банкер Цветан Василев дела за източване на собствената му КТБ. Преди фирмата \"Емко\" да се включи в капитала на \"Дунарит\" чрез увеличението му, предприятието бе на фирмата \"Кемира\" на Цветан Василев.\r\n\tПредстои да се види какво ще е развитието в тази посока, но според Кръстев плащането на кредита и назначаването на прокуриста в \"Дунарит“ трябва да осигури спокойствие в дейността на предприятието, докато съдът си разглежда делата.\r\n\tШефът на русенското предприятие не пожела да коментира откъде идва разликата между платения сега дълг за около 50 млн. лв. и обявените от Караниколов уредени от държавата изискуеми кредити за 67 млн. лв.\r\n\tПредстои да се види и какви ще са ходовете на държавата по казуса.\r\n\tНа Кръстев, на останалите двама членове на борда на директорите на \"Дунарит“, както и на собственика на \"Емко“ Гебрев са повдигнати обвинения за източване на предприятието в полза на Цветан Василев, но от прокуратурата все още официално не са съобщавали нищо по въпроса.\r\n\tВ съобщението на предприятието се посочва още, че предприетите действия по уреждане на дълга и назначаване на прокуриста (Петър Великов Петров - чиено вписване в Търговски ярегистър предстои - б.а.) няма да се стигне до отнемане на лицензите на дружеството за производство и търговия с военна продукция. Процедурата в момента е спряна с решение на шефа на Националната полиция и вероятно предстои нейното прекратяване.\r\n\tОт Министерството на икономиката заявиха пред Mediapool, че очакват доклад от ДКК по случая с платените вземания на \"Дунарит\" и след като го анализират ще коментират евентуални следващи действия.", "date": "2017.08.31", "title": "\"Дунарит\" финтира държавата, плащайки дълга си към КТБ"}
{"url": "http://www.mediapool.bg/patna-politsiya-kupuva-4165-testa-za-narkotitsi-za-nad-115-000-leva-news268671.html", "text": "МВР е обявило обществена поръчка за 4165 касети за дрегер-устройства за проверка на употребата на наркотици от шофьорите, предаде БГНЕС.\r\n\tСтойността на поръчката е над 115 000 лв. без ДДС, като 2000 от касетите трябва да бъдат доставени на органите на \"Пътна полиция\" до 60 дни след сключването на договора. \r\n\tВсяка от касетите трябва да позволява едновременно установяване в слюнка за наличието на шест групи наркотични и упойващи вещества – амфетамини, дизейнерска дрога, опиати, кокаин, бензодиазелини, марихуана.\r\n\tМинималният срок на годност на всяка тест касета за анализатор “Drаeger Drug Test 5000” за проверка на употреба на наркотични вещества не трябва да е по-малък от шест месеца от датата на доставката. Срокът на договора ще е 24 месеца.", "date": "2017.08.31", "title": "\"Пътнa полиция\" купува 4165 теста за наркотици за над 115 000 лева"}
{"url": "http://www.mediapool.bg/yaponskite-vaorazheni-sili-poiskaha-rekorden-byudzhet-za-otbrana-news268673.html", "text": "Японското министерство на отбраната поиска рекордно висок бюджет за 2018 г., за да подобри защитата на Япония срещу растящата заплаха от Северна Корея, съобщиха Асошиейтед прес и Франс прес.\r\n\t \r\n\tИскането е за 5 255 милиарда йени (около 48 милиарда долара или 40 милиарда евро), което означава увеличение от 2,54 на сто. Бюджетът за миналата година беше 5 125 милиарда йени.\r\n\t \r\n\tПо-голямата част от увеличението ще покрие покупката на прехващачи за ракети с по-добър обхват, височина и точност, включително разполаганите на кораби ракети \"Ес Ем 3 Блок 2А\", нови радарни системи и системи за откриване, ракети земя-въздух \"ПАК-3 Ем Ес И\" и разполаганата на сушата система за противоракетна отбрана \"Иджис ашор\". \n\n\r\n\t \r\n\tМинистерството на отбраната подчертава, че иска да е в състояние да свали севернокорейска ракета, ако има опасност тя да падне на японска територия, отбелязва АФП.\r\n\t \r\n\tТокио обмисля да допълни арсенала си и със системата THAAD - противоракетен комплекс с подвижно наземно базиране за високо извънатмосферно прехващане на ракети със среден обсег. \r\n\t \r\n\tОпасенията от ядрените и ракетни заплахи на Пхенян се засилиха тази седмица, след като севернокорейска ракета прелетя над Япония, напомня АП.", "date": "2017.08.31", "title": "Японските въоръжени сили поискаха рекорден бюджет за отбрана"}
{"url": "http://www.mediapool.bg/stroezh-v-niva-krai-kaliakra-se-proveryava-dali-e-zakonen-news268674.html", "text": "Строеж в нива край каварненското село Българево, в близост до нос Калиакра, се проверява дали е законен, съобщиха от Министерството на околната среда и водите в четвъртък.\r\n\tЕкоинспектори от Варна са направили оглед на терена след сигнал за строеж в земеделска земя. Установено е, че на мястото са положени армирани бетонови ивични основи с приблизителни размери на полето 8 м на 12 м, което е около 100 кв. м.\r\n\tПредстои да бъдат проверени документите за собствеността на земята, дали има уведомление във варненската екоинспекция за инвестиционно намерение и издадено разрешение за строеж от главния архитект на Община Каварна.", "date": "2017.08.31", "title": "Строеж в нива край Калиакра се проверява дали е законен"}
{"url": "http://www.mediapool.bg/eksplozii-v-navodnen-himicheski-zavod-krai-hyustan-news268675.html", "text": "Две експлозии са избухнали в наводнения химически завод край Хюстън, щата Тексас, съобщиха от компанията собственик \"Аркема\" (Arkema Inc). Във вторник компанията евакуира всички работници, които все още бяха в завода, а властите в поразения от урагана окръг Кросби наредиха евакуацията на живеещите в радиус от 2.4 км около предприятието. В четвъртък френската компания \"Аркема\" потвърди за две експлозии в завода и заяви, че има риск от нови.\r\n\t\"Органичните пероксиди са изключително запалими и след съгласуване с официалните власти, най-добрият начин на действие е пожарът да избухне от само себе си\", заяви компанията.\r\n\t\"Искаме местните жители да знаят, че продукцията е складирана на повече от едно място на територията на обекта, така че остава опасността от още експлозии. Моля не се връщайте в района на зоната за евакуация, докато службите за реакция при бедствия и аварии не обявяват, че е безопасно\", се казва в съобщението, разпространено от френската компания.\r\n\tПредприятието произвежда органични пероксиди, използвани в производството на пластмасови смоли, стиропор, бои и други продукти.\r\n\t\"В около 2 часа местно време бяхме информирани от Центъра за спешни операции на окръг Харис за две експлозии и черен дим от завода на \"Arkema Inc\" в Кросби, Тексас\", се казва в изявлението.\n\n\r\n\tПо-рано компанията съобщи, че взрив в обекта е почти неминуем, тъй като заради наводненията в щата ключова охладителна система на завода не работи.\r\n\tИзпълнителният директор Рич Роу заяви, че придошлите високи води, наводнили сградата, както и липсата на захранване, са оставили служителите на обекта без начини да предотвратят инцидента.\r\n\tПо думите му наводненията са направили безполезни редица предпазни мерки, активирани за предотвратяване на експлозия: \"В момента имаме безпрецедентните шест фута вода в завода\", каза той и допълни, че не работи основният източник на захранване, както и два други извънредни източника. Това е довело до загуба на охлаждане на материалите, \"които сега могат да експлодират и да причинят последващ интензивен огън\". \"Високите води и липсата на захранване ни оставят без начин да го предотвратим\", допълни Роу и посочи, че компанията в момента работи с властите за справяне със ситуацията.\r\n\tСлужителите в наводнен химически завод заявиха по-рано, че се борят с \"критична ситуация\", предизвикана от урагана \"Харви\" и наводненията, които той причини.\r\n\tОколо 700 барела нефт са се излели от резервоари в американския щат Тексас в резултат от големите наводнения, предизвикани от урагана \"Харви\". Близо до град Хоухайм в окръг Девит са пробити два резервоара за съхраняване на петролни продукти на компанията Burlington Resources, поделение на ConocoPhillips. От единия резервоар са се излели над 61 000 литра петрол, а от другия - около 50 000 литра.\r\n\tПо данни на \"Фокс нюз\" опустошителният ураган е причинил смъртта на 31 човека в щата Тексас.\r\n\tПриродната стихия вече достигна щата Луизиана и продължава да се движи към вътрешността на континента.\r\n\tМеждувременно измамници, преоблечени като служители на министерството на вътрешната сигурност, действат в град Хюстън и предградията му. Те призовават жителите да напуснат домовете си и после ги ограбват. Властите предупреждават хората да са бдителни и посочват, че служителите трябва да имат служебни документи и нашивка \"специален агент\" на униформата. Вече са арестувани 14 души по обвинения в грабежи по време на бедствието. В Хюстън и съседните окръзи е въведен полицейски час. Началникът на полицията в града Арт Асеведо съобщи за залавянето на банда, извършвала грабежи.\r\n\tИкономическите загуби за САЩ от урагана \"Харви\" ще са в размер на 58 млрд. долара, показва доклад на германска аналитична компания. Според Центъра за управление на природните бедствия и технологии за намаляване на риска природното бедствие, което вече отслабна до тропическа буря, ще е деветото най-скъпо за света от 1900 г. насам. \"Щетите достигат около 58 млрд. долара и над 90% от тях са причинени от наводненията\", заяви Джеймс Даниел, инженер към Центъра. По предишни изчисления загубите бяха значителто по-ниски.\r\n\tГерманският застрахователен гигант Hannover Re оцени щетите на 3 млрд. долара, а според JP Morgan те ще варират между 10 и 20 млрд. долара. За да се направи оценка на риска от Центъра са използвали данни от американското Бюро за икономически анализ, което проследява инвестициите. Според Даниел предвид са взети и разходите за построяване на нови сгради и временното настаняване, които обикновено не се включват в изчисленията.\r\n\tОкончателните резултати се базират отчасти и на най-голямата база данни за природни катастрофи в света, която покрива над 41 000 бедствия от 1900 г. насам. В същото време продължава да расте и броят на загиналите, които вече са 33 души. Смъртта на десетима души в няколко окръга на Югоизточен Тексас е била потвърдена, а за други 23 случая се смята, че са свързани с урагана. Властите се притесняват, че броят на загиналите може да се увеличи, след като водата в Хюстън и околностите започна да се оттегля.", "date": "2017.08.31", "title": "Експлозии в наводнен химически завод край Хюстън"}
{"url": "http://www.mediapool.bg/zaharieva-shte-probva-da-podmladi-diplomaticheskata-sluzhba-news268676.html", "text": "Вицепремиерът и външен министър Екатерина Захариева обяви амбицията си да \"подмлади\" българската дипломатическа служба, като привлече нови стажант аташета и осигури възможности млади дипломати да растат по-бързо в кариерата.\r\n\t\"Българската дипломатическа служба се нуждае от подмладяване. Освен конкурсите за стажант аташета обмисляме и по-бърз кариерен ръст на младите дипломати\", коментира Екатерина Захариева.\r\n\tДо края на годината ще бъде обявен конкурсът за стажант аташетата. Целта на външно министерство е те да участват и в дейностите около българското ротационно председателство на ЕС през първата половина на следващата година.\r\n\tНалагането на младите дипломати в министерството обаче среща редица трудности. За да получат реален достъп до по-сериозна дипломатическа работа, е необходимо да минат години докато изкачат йерархичната стълба във ведомството, през които част от тях напускат.\r\n\t\n\n\r\n\tВ Закона за дипломатическата служба и сега са предвидени възможности най-способните млади дипломати да се движат по-бързо по стъпалата на дипломатическата служба, но досега тези възможности не се използват ефективно.\r\n\tНай-способните млади дипломати могат да бъдат предсрочно повишавани при добра атестация, а освен това отделни специалисти могат да влизат в министерството като кандидатстват с конкурс за конкретна длъжност, а не по обичайните правила.\r\n\tТези възможности обаче силно дразнят по-възрастните служители, много от които със стаж в бившите комунистически служби, и те открито им се противопоставяха през годината.\r\n\tВ същото време в коридорите на министерството се говори, че понякога тези мерки се прилагат селективно за близки до властта.\r\n\tБившият външен министър Кристиян Вигенин дори , но в крайна сметка те останаха в закона.\r\n\t\r\n\tДруг проблем са политическите назначения на посланици, които изместват дипломатите от кариерата.\r\n\tТова демотивира служителите на външно министерство, но досега нито едно правителство не е показало воля, за да се откаже от този механизъм за \"уреждане\" на близки кадри.\r\n\tСега министерството планира да привлече нови 15 стажант-аташета. За да бъдат допуснати до конкурс, те трябва да са магистри, да владеят най-малко два чужди езика, да са психически устойчиви и т.н.\r\n\tИзпитът е от няколко части, които включват тест за обща култура, есета по външнополитическа тема и устно изпитване.\r\n\t\"По един стажант аташе ще бъде прикрепен към всяка делегация, която пристига у нас в рамките на събитията по време на Председателството. В нашето представителство в Брюксел също има много млади хора. Идеята е да ги задържим и след Председателството (на ЕС, бел. ред.)\", заяви Екатерина Захариева, цитирана от пресцентъра на МВнР.", "date": "2017.08.31", "title": "Захариева ще пробва да \"подмлади\" дипломатическата служба"}
{"url": "http://www.mediapool.bg/mon-obyavi-che-ne-deli-detsata-na-bedni-i-bogati-s-tsvetnite-i-cherno-beli-uchebnitsi-news268677.html", "text": "Министерството на образованието и науката не дели децата на бедни и богати, общата ни цел е образованието да дава равен шанс за успех на всички деца. Това заявиха от просветното ведомство в четвъртък по повод обществената дискусия около предвидените от издателствата по два варианта на учебник – цветен и черно-бял. Според някои родители, включително според омбудсмана Мая Манолова, наличието на 30% по-евтини черно-бели учебници е дискриминация и дели децата.\r\n\tОт МОН уточниха, че това засяга само учебниците от VIII до XII клас, т.е. тези за големите ученици, които не са безплатни и родителите ги купуват.\r\n\t”Тази възможност е дадена, тъй като има предмети в по-горните класове, които не изискват задължително пълноцветен печат – например математика, физика, химия и др. Всички учебници от I до VII клас се закупуват от държавата и са изпълнени при пълноцветен печат. Учебниците от VIII до XII клас се закупуват от родителите. Издателите и родителите имат право на избор и Наредбата на МОН само регламентира неговата свободна реализация.\r\n\tМинистерството на образованието и науката одобрява съдържанието, графичния дизайн и полиграфическото изпълнение на учебниците. Издателствата единствено носят отговорност за своите маркетингови послания“, заявиха от МОН.\r\n\tСпоред омбудсмана Мая Манолова, която е изпратила писмо до образователното министерство, обаче мярката поощрява социалното разделение сред децата и насърчава “черно-бялото“ мислене в образованието.\n\n\r\n\t“Като гражданин и като омбудсман изразявам категоричното си мнение против тази абсурдна ситуация, която разделя учениците. Говорим за равен достъп до образование на всички деца в България, а въвеждаме дискриминационни политики в дейностите на образователната система“, коментира Манолова.\r\n\t“Когато говорим за образованието като приоритет, за мен това означава, че равният достъп до него е над всичко и държавата трябва да се погрижи за правото на децата на образование, да въвежда мерки, с които да бъдат подкрепяни и семействата, но без това да задълбочава съществуващите неравенства“, смята общественият защитник.\r\n\t“Мисията на образованието е да осигури равни възможности на всички деца. Затова е неприемливо \"черно-бялото“ мислене точно в образователната среда и чрез учебниците да се засилва разделението, което има в българското общество. Важна задача на образованието е да научи децата да живеят заедно, да планират общо бъдеще и да управляват конфликти“, казва Манолова.\r\n\tЗатова тя настоява МОН да промени заповедта си, която допуска възможността за издаване на черно-бели учебници и да се преустанови разпространението им.\r\n\t“Смятам, че в XXI век при непрекъснато нарастващата динамика на времето и при бързото развитие на технологиите, насърчаването на иновативното мислене е важен приоритет за цялото ни общество в образованието на младите хора. Ролята на държавата е да полага усилия в заличаването на пропастта между бедни и богати, да стимулира “цветното“ мислене и да работи за изграждане на достойни, ерудирани и образовани млади хора“, казва Манолова.", "date": "2017.08.31", "title": "МОН обяви, че не дели децата на бедни и богати с цветните и черно-бели учебници"}
{"url": "http://www.mediapool.bg/bulgaria-shte-stroi-sgrada-za-ema-samo-ako-poluchi-domakinstvoto-news268678.html", "text": "Министерството на здравеопазването смята, че страната ни има реални шансове да получи домакинството на Европейската агенция по лекарствата - European Medicines Agency (ЕМА), като сме поели ангажимент да построим сграда специално за агенцията в София Тех Парк, само ако спечелим. Това обявиха от здравното министерство в четвъртък, когато бяха представени специално създадения за популяризиране на кандидатурата ни  и клип.\r\n\tВ момента седалището на агенцията, която отговаря за научната оценка, надзор и мониторинг на безопасността на лекарствата, се намира във Великобритания и след Брекзит се търси нова страна домакин, която да приеме 800-те й служители и техните семейства. Освен България още .\r\n\tКандидатурата на София беше направена а 31 юли, , само с попълване на задължителното заявление. Това предизвика критики, че правителството просто се опитва да отбие номера, като се има предвид ожесточената конкуренция и това, че други столици, разполагащи с очевидни предимства, се рекламират от месеци.\r\n\tОт пресконференцията на зам.-министрите Мирослав Ненков и Лидия Нейчева обаче се разбра, че макар София последна да внася рекламните си материали това може да е предимство и зададоха риторичния въпрос: Кое й е лошото на България, освен че е бедна?\r\n\t\"Ако ЕМА дойде у нас, 800 високозпалатени страхотни професионалисти, с които вървят техните семейства, ще дойдат тук и ще харчат парите си тук. ЕМА всекидневно се посещава от голям брой експерти, производители и търговци на лекарства. Това според мен ще доведе до преместване на централите на някои от фармацевтичните корпорации в София\", заяви Ненков.\n\n\r\n\tКлипът представя достойнствата на София и България под формата на писмо до ЕМА, включително през погледа на чужденци, живеещи у нас. Планини, море, минерални извори, културни съкровища, хубава храна и услужливи хора са сред предимствата, изтъкнати в него. Представен е и евентуалният нов дом на ЕМА – в София Тех Парк, предстоящото домакинство на председателството на ЕС, както и наличието на здравни и образователни услуги. В друго, неофициално видео на сайта, , снимали в Ню Бояна.\r\n\t\r\n\t\r\n\t\r\n\r\n\r\n\r\n\r\n\r\n\r\n\tОт здравното министерство заявиха, че кандидатурата и представянето ни не са закъснели. Другото оправдание беше, че са започнали да работят от нулата при идването на новото правителство, като предварително е нямало нищо подготвено. Около месец е отнело изискването на информация от останалите министерства, с която да се отговори на критериите за домакинството - учебна база, пазар на труда и др.\r\n\t\"Много ми е неприятно да слушам всякакви хора, които по всякакви начини ми обясняват как нямаме шансове. Това, уважаеми, не е вярно. Защото какво й е на София, кое й е лошото на България, че да не може тези сериозни професионалисти и техните семейства да дойдат при нас? Кое й е лошото на България, освен, че е бедна? Аз бих възприел, ако спечели някоя от големите столици, като доказателство за това, че Европа върви на две скорости. Това за нас е неприемвливо. Със зъби и нокти ще се борим да представяме нашата столица и нашата страна пред държавите, които смятаме, че има смисъл, да гласуват за нас – да покажем, че ако ЕМА дойде тук, ще е добре за всички\", коментира зам.-здравният министър Мирослав Ненков.\r\n\t\r\n\tДругият зам.-министър с ресор лекарствена политика Лидия Нейчева съобщи, че страната ни е поела ангажимент да строи сграда за ЕМА в София Тех Парк, само ако кандидатурата ни спечели, тъй като в момента не разполагаме с друга сграда на толкова голяма площ, а и по този начин ще можем да се съобразим изцяло с изискванията и потребностите на агенцията.\r\n\t\"Сградата, в която сега се помещава ЕМА, е разположена на 30 000 кв. метра и в момента няма такава свободна, а и ние бихме могли да предложим повече от 30 000 кв. м., съобразявайки се с това, което имат сега, дори да го надминем\", каза Нейчева. По думите й имаме предостатъчно време, тъй като преместването е през 2019 година. \"Ние сме показали, че строим много бързо\", коментира тя.\r\n\tНейчева посочи, че Холандия и Словакия също не предлагат готови сгради и са поели ангажимент да строят нови, в случай че спечелят.\r\n\t\"Ако ЕМА дойде в София, е въпрос на организация, която ние имаме капацитета да създадем, така че тяхното преместване да бъде безболезнено за служителите – да работят в подобна среда, да живеят на подобно място. Ако ни одобрят и строим сграда, ще построим такава, която може би дори ще прилича на сегашната централа\", заяви Ненков.\r\n\t\r\n\tОт здравното министерство коментираха, че след свършеното дотук е въпрос на политическо лобиране, включително на най-високо ниво, да убедим колкото се може повече държави да дадат глас за българското домакинство. Приоритетно ще бъдат убеждавани държавите, които нямат собствена кандидатура: Литва, Латвия, Естония, Чехия, Унгария, Словения, Кипър и Люксембург.\r\n\tРегламентът предвижда, че трябва да се получи подкрепа от поне 14 държави членки, като всяка държава гласува с 3, 2 и 1 точка за предпочитаните кандидатури.\r\n\t\"Реален е шансът да бъдем подкрепени, защото нашата страна няма нито една европейска агенция и е нормално да бъдат подкрепени Балканите по някакъв начин\", заяви Нейчева.\r\n\tОбщо 4 страни от кандидатите нямат нито една европейска агенция на своя територия – България , Румъния, Словакия и Хърватия.\r\n\tЗам.-министър Ненков ще обиколи столиците, които нямат собствена кандидатура, за да ги убеждава да подкрепят България. Нейчева пък ще посети централата на ЕМА в Лондон.\r\n\tОт здравното министерство заявиха, че в МВнР ще направят план как да мобилизират дипломатите и да представят кандидатурата ни пред чуждите правителства.\r\n\t\"Тази совалка на зам.-министър Ненков ще е много полезна, но тя е извън това, което трябва да се направи по дипломатически път – това означава срещи в постоянното представителство в Брюксел, там да се лобира, означава нашите посланици да посетят всички здравни министри, независимо дали само на държавите, които не участват в надпреварата или не. Аз например си представям някои от кандидатстващите държави, които биха ни подкрепили\", каза Нейчева.\r\n\tЗа момента обаче не е ясно какви срещи на високо равнище са предвидени в подкрепа на кандидатурата ни за ЕМА.\r\n\t\r\n\tНейчева обясни и процедурата, по която ще протече оценяването. До 30 септември ЕК ще прегледа всички кандидатури, по критериите, които е заложила и ще определи дали ги покриваме или не. През октомври всички отговарящи на критериите кандидатури ще се разгледат и ще се направи презентация на всяка държава от посланиците и постоянни представители в Брюксел. Ще се гласуват всички предложения, освен тези, които държавите членки сами оттеглят, а решението ще стане ясно през ноември.\r\n\t\"Реално погледнато не сме се забавили, спазили сме срока, не сме го пропуснали. Не сме се забавили с представянето на нашите рекламни материали и мисля, че се получава добре, защото ги представяме последни. След като всичко вече се е изтъркало, ние идваме като нещо ново\", коментира Ненков.", "date": "2017.08.31", "title": "България ще строи сграда за ЕМА, само ако получи домакинството"}
{"url": "http://www.mediapool.bg/prozrachnost-bez-granitsi-antikoruptsionniyat-zakon-na-gerb-dava-tvarde-golyama-svoboda-za-podslushvane-news268679.html", "text": "Антикорупционният закон на управляващите дава твърде голяма свобода за използване на специални разузнавателни средства (СРС). Затова  в четвъртък неправителствената организация \"Прозрачност без граници\".\r\n\tПозицията стъпва върху създадената възможност за бъдещата антикорупционна комисия да събира информация за \"корупционно поведение\".\r\n\t\"Това поведение е по-широко от обхвата на корупционните престъпления, предвидени като наказателни състави в Наказателния кодекс. Следователно, специални разузнавателни средства (СРС) ще се използват не само за установяване на тежки умишлени престъпления, а това е философия, която надхвърля възприетото за употребата на такива средства и баланса между тяхното използване и защитата на правата на човека\", предупреждава \"Прозрачност без граници\".\r\n\tОрганизацията напомня, че подобна промяна в закона би довела до противоречие с практика на Европейския съд по правата човека, която допуска подслушване само за тежки умишлени престъпления. \"Прозрачност без граници\" допълва, че има много висящи въпроси и за начина, по който бъдещата комисия ще събира данните за своите \"информационни масиви\".\r\n\t\"Как се управлява тази информация? За какъв период от време тази информация се съхранява, особено в случаите, в които корупционно поведение не се установи?\", пита организацията.\n\n\r\n\tВ позицията се допълва, че създаването на антикорупционна комисия трябва да стане по начин, който да доведе до максимална представителност на всички власти и да демонстрира политическа независимост. \"Прозрачност без граници\" предлага да се използва модела на Конституционния съд, който е формиран от представители на парламента, президента и съдебната власт.\r\n\tПодобна възможност не е предвидена в проекта на ГЕРБ, където се предлага целият състав да се избира от парламента. БСП предлага президентът да назначава шефа на антикорупционната институцията, а неговите заместници да се излъчват от Народното събрание.\r\n\t\"Прозрачност без граници\" не дава оценка на предложенията на БСП, но се обявява срещу основни идеи на ГЕРБ. Критикува се възможността за шефа на бъдещата антикорупционна институция да установи еднолично управление върху органа. Това е нещо, което фигурира и в законопроекта на БСП.\r\n\tНеправителствената организация напомня, че проектът на ГЕРБ не е предвидил ограничение на броя на мандатите на членовете на антикорупционната комисия. Тя се обявява и срещу включването на Комисията за конфискация в състава на новия орган заради твърде различната специфика на нейната дейност. Извън това \"Прозрачност без граници\" протестира срещу идеята антикорупционната комисия да взема част от конфискуваните суми.\r\n\t\"Подобен прецедент създава стимул за свръх-активност от страна на органа, а оттам - и не винаги достатъчно обосновани искания за отнемане. Отговорността за причинени вреди ще бъде в тежест на бюджета. Не може да се подмине и фактът, че регламентация за целите и правилата на разходване на тези средства законодателят не е предвидил\", допълва организацията.", "date": "2017.08.31", "title": "\"Прозрачност без граници\": Антикорупционният закон на ГЕРБ дава твърде голяма свобода за подслушване"}
{"url": "http://www.mediapool.bg/gazprom-veche-e-izgradil-220-km-ot-turski-potok-news268680.html", "text": "Руският концерн \"Газпром\" вече е изградил 220 км и от двете тръби на газопровода \"Турски поток\" от руското крайбрежие на Черно море към турското. Това съобщи изпълнителният директор на компанията Алексей Милър в своя реч по повод Деня на работниците в нефтената и газовата промишленост,  на сайта на \"Газпром\" в четвъртък. той похвали още с 20-процентен ръст на добива на суровина и повече от 12 на сто увеличение на газовите доставки в Европа от началото на 2017 г.\r\n\t\"По южното европейско направление в пълен ход върви строителството на \"Турски поток\". В сухопътния участък на територията на Русия е завършило прокарването на микротунелите и прокарването на тръбите, а по морския участък са положени общо 220 км по двата лъча\", казва Милер в речта си. Той посочва още, че компанията работи активно по създаването на нови центрове за газодобив в Иркутска област и в Якутия. С напредването на графика върви и строежът на газопровода \"Силата на Сибир\" до Китайи на газопреработвателния завод в Амур.\r\n\t\"Газпром\" започна строежа на подводното трасе на \"Турски поток\" на 7 май 2017 г. от руското крайбрежие на Черно море до Турция като преди дни от компанията съобщиха, че с Турция са напреднали преговорите за изходната точка на трасето на газопровода, който се планира да отива към Гърция, но може за завие и към България. Морското трасе ще е 910 км, а сухопътното в Турция – 180 км. Едната тръба ще захранва турския пазар, а другата ще снабдява страните от Южна и Югоизточна Европа. Всеки лъч ще е с мощност от 15.75 млрд. куб. м годишно, а стойността на проекта се оценява на близо 42 млрд. рубли.\r\n\tМилер съобщава още, че за осемте месеца на 2017 г. компанията е добила 302.6 млрд куб. м газ, което е с 20.1% повече спрямо миналата година . На вътрешния пазар концернът бележи ръст на доставките с 8.4% или общо реализирани 11.2 млрд куб. м като в същото време продължава да работи по газификацията на 68 региона на Руската федерация.\r\n\tВ Европа газовият монополист е доставил през 2017 г. 126.3 млрд куб. м газ, което е с 12.1% повече спрямо предходната година, посочва още Милер. Той допълва, че компанията поставя рекорди в доставките и през зимата и през лятото. Той дава за пример как на 27 януари \"Газпром\" е осигурил рекордни дневни доставки за 636.4 млн куб. м, а преди седмица е постигат исторически рекорд и при летните доставки – 590.3 млн куб. м за ден.", "date": "2017.08.31", "title": "\"Газпром\" вече е изградил 220 км от \"Турски поток\""}
