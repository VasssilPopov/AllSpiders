{"url": "http://www.mediapool.bg/milioni-za-podaratsi-reklama-i-shou-za-evropredsedatelstvoto-news267052.html", "text": "Милиони левове са планирани за изработване на сувенири и подаръци за гостите на европредседателството, за брандиране на сгради, реклама, културна програма, арт инсталация в София, която ще посреща участниците по време на първото българско европредседателство през 2018 г. Това стана ясно от думите на министъра по европредседателството Лиляна Павлова пред търговските аташета на страната, които се събраха на годишната си среща в понеделник.\r\n\tРешенията за отпускането на средствата са взети от служебния кабинет на Огнян Герджиков на 5 април 2017 г.\r\n\tПрез външно министерство и посолствата ще се работи максимално за популяризиране на България и председателството, а общо сумата е над 5.1 млн. лв. От тях за културната програма зад граница са заделени 2.4 млн. лв. Още 1.1 млн. лв. отиват тази година за ремонти на дипломатически мисии зад граница. Други 700 000 лв. са предвидени за кадровото обезпечаване на посолства в страни извън ЕС.\r\n\tБюджетът на министерството за председателството е над 6.3 млн. лв. за тази година и още 9.6 млн. лв. за следващата. За купуването на подаръци, сувенири и рекламни материали ще бъдат похарчени около 1 млн. лв. Близо 1.5 млн. лв. ще отидат за наемане на рекламни площи за брандиране на сгради. За реклама в медиите са предвидени 1.45 млн. лв., а за изработването на клиповете 260 хил. лв. Най-много ще се дадат за преводи – 3 млн. лв.\n\n\r\n\tКултурната програма вътре в страната ще струва 4 млн. лв., от които половин милион ще бъдат похарчени още през тази година. Министерство на културата все още не е готово с програмата. В сумата е включено откриване и закриване на председателството и изработването на арт инсталация, която е задължителна. През 2009 г. по време на чешкото председателство България . Към момента няма яснота каква ще бъде нашата арт инсталация и ще има ли закачка към Чехия.\r\n\t\"Решихме да дадем шанс за изяви на младите български таланти - ученици и студенти. Септември ще има конкурс за арт инсталацията, в който участие ще вземат младите студенти\", каза Лиляна Павлова.\r\n\tПо думите й председателството е възможност да се популяризира България, както и да променим облика на страната за това кои сме, къде сме и какво можем.\r\n\t\"Дали сме заявка за това председателството не да мине и да замине, а да направим така, че чрез българското председателство да бъде и председателството на Балканите, на държавите, които не са членки на ЕС. Обща кауза е как да проведем председателството добре, но и как да извлечем позитивна промяна за имиджа на България\", каза Павлова.\r\n\tНай-високата среща ще бъде между лидерите на страните от Западните Балкани, която ще бъде в края на май или началото на юни 2018 г. Идеята е тя да приключи с пътна карта за влизането им в Евросъюза.\r\n\tОфициалното откриване на председателството в София ще бъде на 11 януари и за него ще дойде цялото ръководство на Европейската комисия. 44 формални заседания ще бъдат проведени в Брюксел и 12 неформални заседания в София. Редица конференции също ще се проведат в столицата. Важните са са кохезионната политика и за бъдещето на бюджета на ЕС, посочи Павлова.\r\n\tЗаложени са и няколко приоритета за Черно море, свързани с околна среда, туризъм, по-добра инфраструктурна свързаност. Газовият хъб \"Балкан\" също е много важна тема, така че България не само да не бъде заобиколена, но да бъде свързващ център, каза Павлова.\r\n\t\"Все още не сме избрали своя слоган, нямаме консенсус още кой ще бъде единият приоритет и може ли България да се обедини около един приоритет. До момента сме се обединили около три - Западни Балкани, сигурност и миграция и бъдещето на Европа и кохезионната политика\", каза още Павлова.\r\n\tТя припомни, че отговорността на председателството е довела до решението да бъде създадено и Министерство за председателството, което е приемник на Националния център за подготовка и провеждане на председателството.\r\n\tПавлова очаква през шестте месеца на европредседателството над 22 000 души да посетят България за срещи, заседания и конференции.", "date": "2017.07.24", "title": "Милиони за подаръци, реклама и шоу за европредседателството"}
{"url": "http://www.mediapool.bg/deset-oblasti-v-italiya-iskat-izvanredno-polozhenie-zaradi-goreshtinite-news267040.html", "text": "Десетте най-пострадали от горещините области в Италия, включително Сицилия и остров Сардиния, поискаха централните власти да обявят извънредно положение, съобщи телевизия РАИ нюз 24.\r\n\tОбявяването на извънредно положение предполага въвеждане на период на облекчен данъчен режим.\r\n\tЗаради трайно установилото се горещо време и липсата на валежи равнището на реките и езерата, в това число р. По и езерото Гарда, е спаднало до критично ниски стойности.\r\n\tВластите в столичната област Лацио съобщиха, че временно се преустановява черпенето на вода от езерото Брачано, на което разчитат за водоснабдяването си части от Рим. Ако до 28 юли не се намери алтернативно решение, 1,5 милиона души в столицата може да се окажат без питейна вода.\r\n\tСтоличните власти обмислят въвеждането на режим на водата, при който ползването да се ограничи до 8 часа на ден.\n\n\r\n\tСпоред националната асоциация на селскостопанските производители \"Колдирети\" щетите за аграрният отрасъл това лято (едно от най-горещите през последните 200 години) ще възлизат на 2 милиарда евро.\r\n\tЖегите станаха причина за възникването на голям брой пожари, каквито все още бушуват в южните райони на Апенините.\r\n\tСпоред прогнозите още днес в Северна Италия се очакват дъжд и гръмотевични бури, но синоптиците не смятат, че това ще промени съществено ситуацията.", "date": "2017.07.24", "title": "Десет области в Италия искат извънредно положение заради горещините"}
{"url": "http://www.mediapool.bg/petima-raneni-pri-napadenie-s-benzinov-trion-v-shveitsarskiya-grad-shafhauzen-news267041.html", "text": "Мъж с моторна резачка рани най-малко петима души, двама от тях тежко, в швейцарското градче Шафхаузен, което беше блокирано от полицията заради издирването на извършителя, предаде Ройтерс.\r\n\t \r\n\tПолицията уточни, че нападението не е терористичен акт. Тя каза, че самоличността на мъжа е установена, но не съобщи името му, а потърси съдействие от обществеността, давайки негово описание: висок към 1,90 м., плешив и в размъкнати дрехи.\r\n\t \r\n\tНападението е било извършено в сграда с офиси на търговската улица в центъра на средновековното градче с 36 000 жители на границата с Германия, посочи полицията.\r\n\t \r\n\tДПА цитира говорителка на застрахователна компания, според която мъжът влязъл в офиса им и ранил двама от служителите.\r\n\t \r\n\tПредполага се, че мъжът е карал бял ван \"Фолксваген\" с швейцарски номера, отбелязва Асошиейтед прес.\r\n\t \n\n\r\n\tСилите на реда са отцепили района и са наредили на хората да напуснат, посочи швейцарският в. \"Блик\".\r\n\t \r\n\tОчевидци видели спасителните служби да оказват помощ на окървавените жертви. На място са изпратени линейки и медицински хеликоптери.", "date": "2017.07.24", "title": "Петима ранени при нападение с бензинов трион в швейцарския град Шафхаузен"}
{"url": "http://www.mediapool.bg/partiya-vazrazhdane-dari-tsyalata-si-subsidiya-za-in-vitro-protseduri-news267035.html", "text": "Извънпарламентарната партия “Възраждане“ дари цялата полагаща й се субсидия на държавния Център за асистирана репродукция, за да бъдат финансирани с нея опитите на повече двойки с репродуктивни проблеми. Дарението е на стойност 133 700 лева, и трябва да е достатъчно за финансирането на 67 авансови плащания по ин витро процедури в размер от по 2000 лева, съобщиха от партията.\r\n\t“250 000 двойки. Това са 250 000 желани деца и за да видите колко е голям мащабът, си представете, че в годината се раждат 60 000 деца, а има 250 000 очаквани, но неслучващи се деца“, коментира председателят на партията Костадин Костадинов.\r\n\t“И сега си представете, ако нашето малоумно правителство реши да изтегли един заем, който да не бъде откраднат и разпределен между фирмите на кой, той, свой, мой и така нататък, а да бъде раздаден за точно такива опити“, допълни той.\r\n\tОт партия \"Възраждане\" предлагат да се намали срока за одобряване на заявленията двойките с репродуктивни проблеми, кандидатстващи за финансиране.", "date": "2017.07.24", "title": "Партия “Възраждане“ дари цялата си субсидия за ин витро процедури"}
{"url": "http://www.mediapool.bg/germaniya-iska-novi-sanktsii-na-es-sreshtu-rusiya-zaradi-turbinite-na-simens-v-krim-news267039.html", "text": "Германия иска от ЕС да добави още четири физически и юридически лица в списъка си със санкции заради случая с доставените в Крим газови турбини \"Сименс\". Това заявиха два източника в Брюксел, цитирани от Ройтерс.\r\n\tПо думите на високопоставен дипломат допълнителните санкции е възможно да включат представители на руското министерство на енергетиката, както и руската компания \"Технопромекспорт\", осъществила доставката на турбините.\r\n\tСпоред друг източник представителите на 28-те държави от ЕС е възможно да обсъдят въпроса в Брюксел в сряда. За налагане на санкции от ЕС е необходимо единодушие.", "date": "2017.07.24", "title": "Германия иска нови санкции на ЕС срещу Русия заради турбините на \"Сименс\" в Крим"}
{"url": "http://www.mediapool.bg/chlen-na-politbyuro-na-kitaiskata-kompartiya-e-razsledvan-za-koruptsiya-news267037.html", "text": "Член на политическото бюро на Китайската комунистическа партия (ККП) - един от 25-те върховни ръководители на страната, е обект на вътрешно разследване за корупция, съобщи Синхуа, цитирана от Франс прес.\r\n\tСун Чжънцай, който доскоро беше партиен секретар на мегаполиса Чунцин - четвъртия по големина в Китай - е първият действащ член на политбюро, попадащ в центъра на подобно разследване за последните пет години.\r\n\t\"Сун Чжънцай е заподозрян в сериозно нарушаване на партийната дисциплина\", се казва в съобщение на Централната комисия за дисциплинарен контрол (ЦКДК) на комунистическата партия.\r\n\tСун, бивш селскостопански министър, оглавяваше партийния комитет в Чунцин от ноември 2012 г. На 15 юли той беше отстранен от тази длъжност, а постът му бе зает от 56-годишния Чън Минър, смятан за протеже на председателя на ККП Си Цзинпин и възможен негов приемник.\r\n\tКакто съобщи по-рано хонконгският в. \"Саут Чайна морнинг пост\", сегашните събития може да окажат значително въздействие върху равновесието на силите след важния 19-и партиен конгрес тази есен. Сун Чжънцай бе разглеждан като един от най-перспективните политици от новото поколение в Китай. Според анализатори той е имал всички шансове да стане член на Постоянния комитет на Политбюро на ЦК на партията - седемте представители на висшия партийно-политически елит.\n\n\r\n\tПрез 2012 г. предшественикът на Сун на поста партиен секретар на Чунцин - Бо Силай - също стана обект на вътрешнопартийно разследване. През 2013 г. той беше признат за виновен в получаване на подкупи и присвояване на държавни средства от общо 25,44 милиона юана (4,1 млн. долара). Бо Силай беше осъден на пожизнено лишаване от политически права и конфискуване на личното имущество.", "date": "2017.07.24", "title": "Член на политбюро на Китайската компартия е разследван за корупция"}
{"url": "http://www.mediapool.bg/firmi-prenasochvat-biznes-interesa-si-ot-aziya-kam-bulgaria-news267033.html", "text": "Засилен инвеститорски интерес към България от страна на турски фирми, които са привлечени от географската ни близост и европейския пазар, както и от други фактори, и пренасочване на бизнес интереси от Азия, обяви заместник-министърът на икономиката Александър Манолев пред журналисти в понеделник, когато се състоя среща на ръководството на икономическото ведомство и министъра по европредседателството Лиляна Павлова в търговските аташета в чужбина.\r\n\tРъстът на БВП на България изпреварва средния за Европа и е нормално за нас да търсим потенциал за износ и да търсим инвеститори в страни, които са и извън ЕС, освен това събитията около Украйна, наложените санкции срещу Русия са икономическите и пазарни елементи, които преориентират страната както за търсене на инвестиции към България, така и за износ на нашите фирми, коментира още Манолев.\r\n\tПо думите му засиленият интерес за развитие на бизнес у нас е от страна на компании от преработвателната индустрия, производство, компоненти за автомобили, електроника, електротехника, селското стопанство, техника за преработка и производство на селскостопански продукти и хранителната индустрия.\r\n\tМинистърът на икономиката Емил Караниколов уточни, че е налице интерес от страна на турски и гръцки инвеститори към индустриалната зона в Кърджали. Става дума за производители на автомобилни части, обясни той. Министърът отново коментира възможностите за разрастване на индустриалната зона в Божурище и превръщането й в интермодален терминал. Той разказа, че транспортният министър Ивайло Московски има идея за подобен проект и в зоната във Видин, като може и други настоящи и бъдещи икономически зони също да изградят интермодални терминали.\r\n\tПо време на срещата с аташетата от Службите по търговско-икономическите въпроси (СТИВ) към посолствата ни стана ясно още, че предстои да се направи анализ на работата на търговско-икономическите съветници и на икономическата ситуация в различните държави. На негова база са възможни промени на местата на някои от СТИВ, подсилване на други от службите с нови служители и други инициативи.\n\n\r\n\t\"Имаме нова икономическа обстановка, към която трябва да се приспособим възможно най-успешно. На база на анализа ще решим, но със сигурност се очаква да има промени, да пренасочим, да преместим, ако се налага, да залагаме на нови хора\", посочи Манолев.\r\n\tКараниколов допълни, че от страна на търговските аташета също се очакват предложения за подобряване на работата на техните служби в чужбина.", "date": "2017.07.24", "title": "Фирми пренасочват бизнес интереса си от Азия към България"}
{"url": "http://www.mediapool.bg/borisov-i-zam-darzhavniyat-sekretar-na-sasht-obsadili-zapadnite-balkani-news267042.html", "text": "Процесите в държавите от Западните Балкани са били сред обсъжданите теми по време на срещата на премиера Бойко Борисов със заместник-помощник държавния секретар на САЩ за Европа и Евразия Хойт Ий, съобщиха от пресслужбата на кабинета.\r\n\tБорисов е акцентирал върху значението на европейската перспектива за държавите от региона. Той е подчертал, че въпросът за тяхното приобщаване към ЕС ще е един от приоритетите на страната ни, когато поеме ротационното председателство на Съвета на ЕС през 2018 година.\r\n\tВ рамките на разговора в Министерския съвет Борисов е обсъдил с Хойт Ий резултатите от участието си в срещата на лидерите от Берлинския процес в Триест. Премиерът посочил и възможностите за свързаност между страните от Западните Балкани и тези от ЕС с включването на Коридор номер 8 в Берлинския процес.\r\n\tСвързващата инфраструктура е важна, тя ще даде нова перспектива за развитието на Балканите, заявил премиерът.\r\n\tОбсъден е бил също напредъкът на интерконекторната връзка България - Гърция.\n\n\r\n\tМинистър-председателят е посочил, че този проект е от ключово значение не само за двете страни, а и за региона на Югоизточна Европа и ЕС. С осъществяването му ще се постигне диверсификация на източниците и маршрутите за доставка на природен газ от Южния газов коридор. Двамата обсъдили също развитието на проекта за изграждане на европейски газоразпределителен център \"Балкан\", посочват от пресслужбата на кабинета.\r\n\tБорисов и Хойт Ий са разговаряли и за засилването на двустранното партньорство между България и САЩ.\r\n\tПремиерът е посочил, че за България е от голямо значение сътрудничеството в областта на сигурността и отбраната и отбелязал провеждането на най-голямото военно учение в Европа на територията на нашата страна.\r\n\tНа срещата са присъствали вицепремиерите Томислав Дончев и Екатерина Захариева.", "date": "2017.07.24", "title": "Борисов и зам.-държавният секретар на САЩ обсъдили Западните Балкани"}
{"url": "http://www.mediapool.bg/zetyat-na-tramp-ne-sam-zagovornichil-s-rusiya-news267036.html", "text": "Зетят и близък съветник на американския президент Джаред Къшнър заяви, че не е заговорничил с Русия или други чужди правителства по време на кампанията за президентските избори миналата година.\r\n\t\"Не съм заговорничил и не знам някой друг да е заговорничил в кампанията с което и да е чуждо правителство\", посочи Къшнър в писмено изявление.\r\n\tТо беше разпространено преди насрочените за по-късно показания на Къшнър при закрити врата пред сенатската комисия по разузнаването в рамките на разследването за руска намеса в изборния процес в САЩ през 2016 г.\r\n\t\"Не съм имал неуместни контакти. Не съм разчитал на руски фондове за финансиране на бизнеса ми в частния сектор\", добавя зетят на Тръмп, който е съпруг на най-голямата му дъщеря Иванка.\r\n\t\n\n\r\n\tТой обаче посочи, че е имал четири срещи с руски представители по време на предизборната кампания през 2016 година.\r\n\tЗетят на Тръмп подчертава, че е готов да сътрудничи и няма какво да крие, отбелязва Асошиейтед прес.\r\n\t11-страничното изявление разкрива за първи път спомените на самия Къшнър за срещата с руския посланик Сергей Кисляк в небостъргача \"Тръмп тауър\", на която са обсъждали сигурни канали за комуникация, както и за срещата с руската адвокатка Наталия Веселницка, която намекнала, че може да предостави компрометираща информация за Хилари Клинтън. Къшнър оценил срещата с нея, на която бил поканен от Доналд Тръмп младши, като загуба на време.\r\n\t\"Нито една част от срещата, на която присъствах, не включваше нищо за кампанията. Доколкото ми е известно, не е имало продължение, не си спомням колко човека бяха там и не ми е известно на срещата да са били предлагани или приемани документи\", се казва в изявлението на Къшнър.\r\n\tСенаторите трябва да установят дали президентът Тръмп е използвал помощ от руски представители по време на предизборната кампания, след като разузнавателните агенции обявиха, че Москва се е намесвала в изборния процес.\r\n\t\r\n\tКъшнър описва неколкократните си контакти с руския посланик във Вашингтон Сергей Кисляк и други руски представители като част от нормалната си работа на отговарящ за връзките с чуждестранни правителства в предизборния екип на Тръмп.\r\n\tПо време на среща с Кисляк през декември, на която е присъствал и бъдещият президентски съветник за националната сигурност Майкъл Флин, било обсъждано създаването на безопасна линия, по която страните да комуникират относно Сирия. Кисляк се интересувал дали има сигурен начин да предостави информация за Сирия, като отказал да използва съществуващите канали за комуникация в посолството.\r\n\t\"Всички приехме, че ще получим тази информация след встъпването в длъжност на президента. Не се случи нищо друго\", се казва в изявлението.\r\n\tКъшнър подчертава, че не е предлагал създаването на постоянен секретен метод за комуникация.\r\n\tПо искане на Кисляк зетят на Тръмп се срещнал и с руски банкер Сергей Горков, но на тази среща не са били обсъждани конкретни политики.\r\n\t\r\n\tКъшнър обяснява още, че искането му за достъп до класифицирана информация е било подадено предсрочно поради грешка в комуникацията с помощника му, който сметнал, че документът е готов.\r\n\tПоради това в документа били пропуснати всички чуждестранни контакти на Къшнър, а не само срещите му с представители на Русия.\r\n\tПо-късно тази седмица Сенатът ще изслуша и най-големия син на президента на САЩ Доналд Тръмп Младши и бившия шеф на предизборния щаб на Тръмп Пол Манафорт.\r\n\tПоказания вече дадоха бившият шеф на ФБР Джейсмс Коми и министърът на правосъдието и главен прокурор Джеф Сешънс.", "date": "2017.07.24", "title": "Зетят на Тръмп: Не съм заговорничил с Русия"}
{"url": "http://www.mediapool.bg/evropeiskata-asotsiatsiya-na-sadiite-promenite-v-sadebniya-zakon-sa-absurdni-news267034.html", "text": "Абсурдни и нерядко присъщи на недемократични общества са доводите, с които се прекратява достъпът до външно финансиране за съсловните организации на съдиите, прокурорите и следователите. Това заявява президентът на Европейската асоциация на съдиите (ЕАС) Хосе Игреха Матос в писмо до председателя на Народното събрание Димитър Главчев.\r\n\t\"Държим да отбележим, че участието на съсловните организации в такива проекти (с външно финансиране – б.р.) е необходимо, за да се обезпечат дейности като организиране на навременни професионални дискусии, обучения, срещи между магистрати, участие на външни лектори, обмен с чуждестранни колеги, издаване на наръчници, справочници и друга правна литература\", се допълва в писмото. В него се призова Народното събрание да изключи професионалните сдружения на магистрати от обхвата на проектозакона.\r\n\tВъпросният проект за промени в съдебния закон предвижда съсловните организации на магистратите да бъдат изцяло лишени от външно финансиране, в което управляващите съзират основна заплаха за тяхната независимост. Същото важи и за финансиране на научна и преподавателска дейност, ако тя е финансирана от чужбина.\r\n\tОчаква се преди второ четене забраната да бъде облекчена, като се допусне финансиране от Европейския съюз и от Европейското икономическо пространство. За това настоя лично премиерът Бойко Борисов. Така в \"забранителния списък\" остават само Съединените щати, тъй като основните външни донори за българските магистратски организации са от Европа и САЩ.\r\n\tОтново с цел да се гарантира независимостта на магистратите се предлага забрана за сдружаването им извън техните съсловни организации. Така съдии, прокурори и следователи няма да могат да участват в ръководство на най-старата съсловна юридическа организация в страната – Съюза на юристите в България (СЮБ). През последните години СЮБ бе една от най-активните прореформаторския организации в страната и промяната в закона би ударила нейната легитимност.\n\n\r\n\tОтделно проектът предвижда \"кариерен бонус\" за членовете на ВСС. След края на мандата им в съвета те ще могат да изберат в кой съд да продължат да работят. Условието е да заемат същото ниво в системата като преди да влязат в кадровия орган на съдебната власт.\r\n\tПреди няколко дни вицепремиерът с ресор съдебна власт Екатерина Захариева се обяви срещу законопроекта. Същото направи и съдия Красимир Шекерджиев, който бе избран за член на следващия Висш съдебен съвет от квотата на съдиите. В петък с критична позиция излязоха и съдиите от Върховния касационен съд.\r\n\tЕвропейската асоциация на съдиите (ЕАС) обръща внимание и специално на изискването за деклариране на членството на магистратите в техните професионални организации пред ВСС. Според организацията това изискване има сковаващо действие и възпира упражняването на правото на свободно сдружаване.\r\n\t\"Правото на съдиите да членуват в професионални сдружения е важно, тъй като цели да укрепи тяхната независимост и се признава съгласно международните принципи на правото, включително член 25 на Препоръка CCM/Rec 2012/12 на Комитета на Министрите на Съвета на Европа и аналогични препоръки на Организацията на обединените нации. Изискването за деклариране на такова членство пред Висшия съдебен съвет - органът, взимащ решения по всички въпроси, свързани с кадровото развитие на съдиите, има сковаващо действие и възпира упражняването на правото на свободно сдружаване\", пише Хосе Матос.\r\n\tТой допълва, че промените в съдебния закон не изглежда да са продиктувани от някаква \"видима цел\". Съдия Хосе Матос напомня на българския парламент, че поведението на българските власти \"влиза в разрез със съгласуваната в София политика за укрепване, а не уязвяване, на сдруженията на съдии\".\r\n\t\"Следването на тази съгласувана политика от София е принципен въпрос не на последно място поради приетия от министрите на правосъдието на държавите-членки на Съвета на Европа План за действие за независимост на съдебната власт на срещата им на 21 април 2016 г. в София\", напомня шефът на ЕАС.\r\n\tПозицията на представляваната от него организация е, че прилагането на приетите на първо четене изменения в ЗСВ \"ще се превърне в пречка за свободното сдружаване на магистрати в професионални организации, като паралелно с това ще наложи забрана за участието им в управителните органи на организации, учредени съвместно с представители на други правни професии\".\r\n\tДосега Съюзът на съдиите, Съюзът на юристите и Асоциацията на прокурорите реагираха остро на предложенията и настояха за тяхното оттегляне, защото са противоконституционни. Те бяха подкрепени от близо 20 авторитетни български неправителствени организации. Европейската комисия също следи изкъсо случая. Фондация \"Америка за България\" реагира с позиция, че този закон би подкопал евроатлантическите ценности и приятелството между САЩ и България.", "date": "2017.07.24", "title": "Европейската асоциация на съдиите: Промените в съдебния закон са абсурдни"}
{"url": "http://www.mediapool.bg/merkel-mozhe-da-specheli-izborite-no-shte-zagubi-svoya-finansov-ministar-news267038.html", "text": "Волфганг Шойбле е печелил 12 пъти депутатско място, оцелял е при опит за убийство и е напътствал Ангела Меркел по време на кризата в еврозоната. Сега обаче на германската канцлерка може да се наложи да го пожертва, за да си осигури коалиционна сделка.\r\n\tКонсерваторите на Меркел вероятно ще спечелят парламентарните избори на 24 септември, но липсата на абсолютно мнозинство може да ги принуди да продължат своята коалиция с левоцентристката Германска социалдемократическа партия (ГСДП). Лидерите на ГСДП казват, че цената на ново издание на сегашната \"голяма коалиция\" ще бъде Шойбле да напусне финансовото министерство и то да премине в техните ръце. Шойбле олицетворява фискалната дисциплина и финансовата стабилност, за която германците жадуват.\r\n\tШойбле настоява както Германия, така и останалите страни от ЕС да спазват европейските бюджетни правила. Според политическите опоненти на Меркел обаче този подход рискува да върже ръцете на френския президент Еманюел Макрон в усилията му да използва гъвкавост, за да даде импулс на икономиката на своята страна. Германската хазна е препълнена от данъчни постъпления, но френската е в затруднено положение.\r\n\tГСДП се безпокои, че настояването за френска бюджетна дисциплина ще лиши Макрон от пространство за маневри с цел да насърчи ръста. Ако Макрон се провали, опасяват се в ГСДП, ще се провали и ЕС, и на власт може да дойде крайната десница начело с Марин Льо Пен.\r\n\tВъншният министър Зигмар Габриел, който е от ГСДП, каза, че е поискал мнението на Меркел кой сценарий според нея ще се окаже по-скъп за Германия: малко по-висок бюджетен дефицит във Франция или Льо Пен като президент след пет години.\n\n\r\n\t\"Ние, германците, трябва да променим позицията си\", каза Габриел. Смекчаването на подхода на Шойбле към еврозоната няма да се посрещне добре от много германци. В родната си провинция Баден-Вюртемберт, в която упоритият труд и спестовността са начин на живот, той е въздигнат в култ.\r\n\tСпоред Шойбле правителствата трябва да престанат да трупат дългове, за да могат бъдещите политици да имат някакви пари за харчене.\r\n\t\r\n\tШойбле е в инвалидна количка, откакто психично болен го простреля по време на предизборна кампания няколко дни след обединението на Германия през 1990 г. Той живее за своята работа и дава знак, че желае да остане в политиката. \"Готов съм да продължа\", каза той пред избиратели в Засбахвалден - родния му град, близо до границата с Франция.\r\n\tШойбле не се оставя неговата инвалидност да го ограничава. През май той прелетя половината свят, за да прекара 12 часа в Дърбан (Южна Африка), където участва в няколко дискусии на Световния икономически форум за Африка и подкрепи усилията за привличане на повече инвестиции, като изнесе и лекции пред студенти, обяснявайки им как функционира ЕС. Тази негова непреклонност му печели уважението както на избирателите, така и на неговите колеги.\r\n\t\"Когато отивам на делови закуски и на партийни срещи с него, той винаги е най-настъпателният - готов да се противопостави на социалдемократите\", каза високопоставен служител от германското правителство. Анкетите предполагат, че Меркел ще спечели четвърти мандат през септември, но тя може, в крайна сметка, да загуби Шойбле като финансов министър.\r\n\t\r\n\tМеркел е изправена пред деликатни коалиционни преговори в следващия парламент за разпределение на министерските постове. Високопоставени членове на двете партии , които най-вероятно ще бъдат нейни младши коалиционни партньори - ГСДП и бизнес ориентираната Свободна демократическа партия, вече дадоха да се разбере, че този път имат апетити към финансовото министерство.\r\n\t\"ГСДП няма да повтори грешката, която направи при коалиционните преговори преди 4 години\", каза Габриел пред репортери. През 2013 г. ГСДП се съсредоточи главно върху вътрешните проблеми и настоя за въвеждането на средна минимална надница. Тя получи министерството на труда, наред с други министерства, като икономиката и външните работи.\r\n\tСега нейният кандидат за канцлер Мартин Шулц направи инвестициите и солидарността крайъгълен камък на своята кампания, като даде индикации и за по-компромисна позиция по бюджета.\r\n\tАко социалдемократите се окажат принудени да влязат в нова \"голяма коалиция\" начело с Меркел, за ГСДП ще бъде \"много важно\" да получи финансовото министерство, каза пред Ройтерс високопоставен източник от партията. \"Ако има нещо, което социалдемократите научиха, то е следното: Не трябва да влизаме отново в коалиция, без да контролираме финансовото министерство\", каза пред Ройтерс депутатът социалдемократ Йоханес Карс, занимаващ се с бюджетната политика.\r\n\tПо-малката Свободна демократическа партия има подобни помисли. Високопоставен източник от СвДП каза, че партията се интересува от финансовото министерство, макар че за нея може да се окаже по-трудно да постигне тази цел.\r\n\t\r\n\tВисокопоставени членове на консервативния блок ХДС/ХСС на Меркел признават, че тя може да спечели изборите и въпреки това да бъде принудена да се откаже от Шойбле като финансов министър. Екхард Реберг - главен депутат-бюджетар на Меркел в парламента, каза, че за неговата партия ще се окаже трудно да задържи финансовото министерство, ако в резултат на изборите се стигне до нова \"голяма коалиция\" с ГСДП - опция, която и двете партия твърдят, че не им харесва.\r\n\t\"Задържането на финансовото министерство ще бъде най-трудно, ако ГСДП стане младши партньор, защото партията силно набляга на финансите и на Европа, - каза Реберг пред Ройтерс. - Ако в следизборната нощ се окажем в същото положение, както преди 4 години, ГСДП вероятно ще претендира не само за външното министерство, но и за финансовото.\"\r\n\tОстава неясно дали Меркел ще трябва да жертва Шойбле. Във всеки случай неговото оттегляне ще бъде удар по целта на канцлерката да засили интеграцията в ЕС след оттеглянето на Великобритания, или поне в рамките на еврозоната. За Меркел задълбочаването на интеграцията е въпрос на логична последователност. Именно тук Шойбле може да й помогне: да поддържа скептицизма на германските избиратели и депутати, като настоява Франция и южните страни от еврозоната първо да се реформират, преди Берлин да се съгласи да обвърже икономическата съдба на Германия с тяхната.\r\n\t\"Ако Франция стане по-силна, това ще помогне\", каза високопоставен служител, близък до Меркел.", "date": "2017.07.24", "title": "Меркел може да спечели изборите, но ще загуби своя финансов министър"}
{"url": "http://www.mediapool.bg/kak-se-e-rodilo-plyusheno-meche-tedi-nai-populyarnata-detska-igrachka-v-sveta-news267046.html", "text": "Гениалната идея да се направи мече от плюш, тоест от мъхеста мека тъкан от лицевата страна, за пръв е хрумнала на германеца Рихард Щайф през 1902 г. Изобретател и художник, той е бил дизайнер в семейната фирма на своята леля Маргарете. Така се е родило мечето \"Теди\" – неизменен атрибут на детската стая, което в началото носело скучното име 55 РВ (55 см – е \"ръстът\" на мечето, а РВ – са първите букви на немските думи \"плюшен\" и \"подвижен\").\r\n\tКаква е предисторията? Точно преди 170 години, на 24 юли 1847 г., в обикновеното германско семейство Щайф се ражда Маргарете. Когато тя била на 18 месеца, се разболяла, вдигнала висока температура, краката й се парализирали и трудно използвала дясната си ръка. Три години по-късно лекар в Улм й поставя неутешителната диагноза полиомиелит. Момичето било обречено цял живот да се придвижва в инвалидна количка. Тя обаче била с ведър дух, посещавала училище с помощта на другите деца в семейството и съседите. Тежкото заболяване никога не й попречило да се радва на живота и да се занимава с това, което обича. А тя обичала да шие. Затова и бала записана в шивашко училище, което на 17 години завършила, въпреки непрестанните болки в дясната ръка.\r\n\tПрез 1877 г. семейство Щайф открива в градчето Гинген собствен магазин, в който се шиели костюми по поръчка и други неща, полезни за домакинството.\r\n\t\r\n\tПрез 1880 г. се случва наистина историческо събитие. Маргарете Щайф за пръв път е ушила играчка. Това бил неголям парцален слон, който се превърнал в любимец на местните деца, минаващи покрай магазинчето.\n\n\r\n\tСемейният съвет решил да се започне шиенето на играчки в по-голямо количество с цел продажба. През 1886 г. били продадени над 5 000 парцалени слончета.\r\n\tПрез 1890 г. братът на Маргарете – Фриц – е построил къща за сестра си, който била пригодена за инвалиди и на чийто първи етаж имало малък магазин.\r\n\t\r\n\tПрез 1892 г. се появил първият илюстрован каталог с нейната продукция, която междувременно разширила асортимента. Освен слончета, се шиели маймунки, кончета, магаренца, камили, прасета, кучета, котки, зайци и жирафи. В каталога присъствало и мотото на Маргарете: \"Für Kinder ist nur das Beste gut genug!\" (За децата само най-доброто е достатъчно добро!\").\r\n\tПрез март 1893 г. фабриката е вписана в търговския регистър като \"Margarete Steiff, Felt Toy Factory Giengen/Brenz\". Играчките за пръв път са представени на търговския панаир за играчки в Лайбциг. Маргарете наема 4 шивачки и 10 домашни работници.\r\n\t\r\n\tРихард Щайф, любимият племенник на Маргарете, постъпва в компанията през 1897 г. Той е учил в училище за приложни изкуства в Щутгарт, както и в Англия. Неговите рисунки на животни са в основата на много играчки, създадени от фирмата.\r\n\tВ търсене на нови идеи за нови модели, той прекарва дни наред в зоопрака близо до Генген, наблюдавал животните и правил рисунки. През 1902 г. по скица на Рихард Щайф е ушито първото плюшено мече в световната история, чийто лапи се движат, а главата се върти.\r\n\t\r\n\tИграчката имала фантастичен успех на международните търговски панаири. По-късно на мечето измисли име – Теди. Защо Теди? В чест на президента на САЩ Теодор Рузвелт, който обожавал да ловува мечки, но веднъж, по разкази на очевидци, видял в гората малко мече, захвърлил оръжието и повече никога не стрелял по животни.\r\n\t\r\n\tЗа да не бъдат бъркани техните висококачествени продукти и за да предотвратят многобройните евтини имитации, семейство Щайф (по-специално Франц Щайф) разработва брандиран знак \"Steiff - Button in Ear\". На световното изложение в Сейнт Луис през 1906 г. Маргарете получава наградата Grand Prix, а в края на същата година се основава компанията Margarete Steiff GmbH, чието име се използва и до днес.\r\n\tБрандът Steiff постепенно придобива световна известност. Търсенето на плюшени мечета нараства едва ли не всеки месец.\r\n\tВ края на първото десетилетие на ХХ век Steiff започва да пуска над милион екземпляра годишно.\r\n\tПоявяват се все нови и нови модели мечета: с шапки и каскети, с кърпа на врата, с панталонки и поли, с очила, със скутери, с книжка в ръка и т.н.\r\n\t\r\n\tДнес във фирмата Steiff работят над десет дизайнери, а асортиментът включва близо 700 различни модела.\r\n\tНо както и преди, основният продукт е мечето Теди. Макар и създадена за деца, играчката става любима и на възрастните. Към момента около 60% от произведените от фирмата мечета попадат в ръцете на деца, а 40 процента – в ръцете на колекционери.\r\n\tСега по света има около 50 хиляди колекционери на плюшени мечета. Преди няколко години един от редките екземпляри бе продаден на колекционер от Корея за близо 215 хил. евро.", "date": "2017.07.24", "title": "Как се е родило плюшено мече Теди – най-популярната детска играчка в света"}
{"url": "http://www.mediapool.bg/otide-si-legendata-na-narodniya-teatar-vancha-doicheva-news267043.html", "text": "Една от иконите на българските театър и кино – актрисата Ванча Дойчева, е починала в понеделник на 75-годишна възраст. Това съобщиха от Народния театър \"Иван Вазов\", където в сряда – 26 юли, от 11 часа ще е поклонението пред тленните й останки.\r\n\tКолегите й от Народния театър я писват като вдъхновяваща актриса и прекрасен човек, отдаден с много любов и вяра на сцената. \"Актриса едновременно на финия нюанс и на едрите щрихи, на емоционалната сдържаност и на яркото чувство, на максималната органичност и на ярката характерност\", пише в скръбната вест..\r\n\tВанча Дойчева се качва на сцената на Народния театър едва деветгодишна, а веднага след като завършва актьорско майсторство във ВИТИЗ \"Кръстьо Сарафов\" в класа на проф. Кръстьо Мирски със Сарафовска стипендия за отличен успех през 1966 г., дебютира на първата ни сцена.\r\n\tАктрисата остава в историята на българския театър, кино, телевизионния театър и радиотеатъра над 250 роли. Тя е дългогодишен председател е на Съюза на артистите в България. В кариерата си има също така стотици участия в концерти, рецитали, срещи със зрители от цялата страна. Награждавана е многократно.\r\n\tСред по-известните й роли в театъра са тези Рада Госпожина в \"Под игото\", и Казаларската царица в едноименната пиеса по Вазов, Грушенка в \"Братя Карамазови\" по Достоевски, Дездемона в \"Отело\" и Регана в \"Крал Лир\" на Шекспир, Лизистрата в едноименната комедия на Аристофан, Елена в \"Деца на слънцето\" на Горки, Адела в \"Домът на Бернарда Алба\" на Лорка, Инес в \"Почивка в Арко Ирис\" на Димитър Димов, Мег в \"Бившата мис на малкия град\" от Мартин Макдона, Савина в \"Елегия\" на Павловски, Еленка в \"Почивен ден\" на Камен Донев и др.\n\n\r\n\tПоклонението пред тленните й останки ще е в сряда - 26 юли, от 11.00 часа в Народния театър \"Иван Вазов\".", "date": "2017.07.24", "title": "Отиде си легендата на Народния театър Ванча Дойчева"}
{"url": "http://www.mediapool.bg/gerb-opita-da-probuta-problemite-s-borshosh-na-sluzhebniya-kabinet-news267030.html", "text": "Управляващата партия ГЕРБ се опита да пробута на служебния вицепремиер по европредседателството Деница Златева от БСП проблемите покрай усвояването на бюджетните средства за ремонта на НДК и с уволнения заради това директор на Двореца Мирослав Боршош, който междувременно стана клиент на прокуратурата за финансови нарушения.\r\n\tТова стана по време на заседанието в понеделник на временната комисия, която трябва да установи как са изразходвани парите за ремонта на НДК. На него трябваше да се яви за изслушване и самият Боршош, който бе назначен от предишното правителство на ГЕРБ, за да бъде уволнен в края на юни 2017 г. след две години и половина безотчетна работа, източила сметките на дружеството под погледа на двама вицепремиери – Томислав Дончев от втория кабинет на ГЕРБ и Деница Златева от служебното правителство на Огнян Герджиков.\r\n\tБоршош обаче уведоми комисията малко преди старта на заседанието, че няма да говори пред депутатите й, защото не им вярвал и в условията на повдигнато му обвинение думите му може да се използват за други цели, вместо за установяване на истината.\r\n\tНеявяването на Боршош вбеси БСП и народният представител от левицата Румен Гечев обяви в началото на заседанието, че \"Боршош върти на пръста си вицепремиери и премиери, не зачита парламента, какво повече да кажа - скандално е\". Той стигна до заключението, че управляващите крият Боршош, който \"има държавни пари да се появява по билбордове в цяла България, но не идва в парламента, за да каже истината“.\r\n\t\"Нека да не си прехвърляме чий е г-н Боршош. Той има 18 години, преценил е да не дойде. Ние искахме да дойде, защото сме се подготвили\", финтира народният представител от ГЕРБ Тома Биков.\n\n\r\n\t\"Г-н Боршош колкото е наш, толкова е и ваш, нали? Това ще стане ясно в изслушването“, коментира Биков. \"Бяхме подготвили въпроси към г-н Боршош и щяхме да му ги зададем. Бъдете убедени, че тези въпроси щяха да бъдат много по-адекватни от вашите“, се обърна той към БСП. \"Какво е неговото решение е негов проблем. Има основание, че срещу него се води обвинение, срещу никой друг не се води обвинение, затова не може да бъде слаган в една рамка с г-жа Златева“, каза още народният представител от ГЕРБ.\r\n\tСамата Деница Златева заяви пред депутатите, че не е сменила Боршош заради обявена от служебния кабинет приемственост на екипите, а и защото не искала да създава допълнителни сътресения в работата по ремонта на НДК, който вече бил забавен. По думите й Боршош се занимавал със строителните дейности оперативно и затова при извършената от нея през март смяна на останалите членове на борда на НДК той запазил поста си. Тя посочи като единствен аргумент за това нейно решение, че \"нито един от хората, които оперативно се занимават с подготовката на всички нива, не само в НДК, а и по министерства, не беше сменен по време на мандата“.\r\n\tПри предишното заседание на комисията, на което бе изслушан вицепремиерът Томислав Дончев, който година и половина отговаряше за НДК, , че той е знаел за натрупаната загуба от 9.5 млн. лв. от размаха на Боршош за възраждане на НДК като културна сцена, но подценил проблема, тъй като и други държавни дружества били на загуба, а и имало много възторжени писма в подкрепа на Боршош от културни дейци.\r\n\tСега обаче Златева, която отговаряше за НДК около три месеца бе нападната от народния представител от ГЕРБ Снежана Дукова. \"Не може да кажете, че единствен аргумент е защото приемствеността ви е била такава, след като \"като пороен дъжд\" уволнихте областните управители“, атакува тя. заяви тя. „За мен това е нонсенс във вашата работа, от изложението разбрах, че контролът и мониторингът са били изключително занижени с оглед на това, че нито една справка не сте поискали в хронологията на вашия принципал. Чак в крайна сметка накрая искате някаква справка“, каза още Снежана Дукова.\r\n\t\"Най-лесното беше да сменя Мирослав Боршош и съм сигурна, че първо от партия ГЕРБ, щяха да възразят\", отвърна й Златева. Тя обясни, че ако е имала по-голям от тримесечен хоризонт за действие, е щяла да промени и оптимизира организацията и финансовото управление на НДК.\r\n\t\r\n\t\"В краткия мандат, в който сме работили, се опитахме максимално да наваксаме закъсненията, да създадем по-добра координация между екипите, така че да няма забавяния“, подчерта тя. \"Заварих система, която трябваше в максимално кратки срокове да мобилизираме в пълен мащаб, работих с избрани изпълнители при зададени условия от предишния кабинет дали ми харесва строителя или не, дали ми харесва начина, по който е изпълнена или възложена обществената поръчка, това са дадености, с които сме работили“, каза още бившият служебен вицепремиер.\r\n\tБоршош, който от началото на развихрилия се скандал предпочита да говори за него през социалната мрежа, обяви отново през Фейсбук, че няма да отиде на заседанието на комисията, защото не всички и нейни членове са безпристрастни.\r\n\t\"Някои от членовете на комисията си позволиха преднамерени и крайни изказвания, много преди аз да бъда изслушан в комисията\", посочва Боршош и припомня, че досега тя е имала четири заседания \"по казус и обстоятелства, изискващи разглеждането на огромен обем документи и запознаването с множество факти и гледни точки\".\r\n\tСпоред него \"решенията, взети в такива кратки срокове и в условията на медиен натиск, не могат да бъдат безпристрастни и обективни\".\r\n\tТой изразява съмнения в добросъвестността и непредубедеността на някои от членовете й. Не на последно място Боршош изтъква, че всички факти ще се изяснят в рамките на съдебния процес, след като прокуратурата му е повдигнала обвинение.\r\n\t\"Всички факти и твърдения вече ще се изясняват в съда и затова допускам, че явяването ми пред комисията може да се използва и за други цели, а не само за изясняване на истината\", пише Боршош и допълва, че ще предостави на депутатите писмени аргументи.", "date": "2017.07.24", "title": "ГЕРБ опита да пробута проблемите с Боршош на служебния кабинет"}
{"url": "http://www.mediapool.bg/shoible-erdogan-izlaga-na-opasnost-vekovnite-otnosheniya-s-germaniya-news267044.html", "text": "Турският президент Реджеп Тайип Ердоган излага на опасност изключително важните и вековни отношения с Германия, заяви германският министър на финансите Волфганг Шойбле, цитиран от Ройтерс.\r\n\tТой излага на опасност вековно партньорство, каза Шойбле в интервю за германския в. \"Билд\", публикувано в понеделник.\r\n\tТова е драматично, тъй като наистина много неща ни свързват. Но ние не може да позволим\r\n\tда ни изнудват, отбеляза той.\r\n\tВ последно време дипломатическите отношения между Берлин и Анкара се влошиха заради задържането на германски граждани в Турция и поради отказа на турските власти да разрешат на германски депутати да посетят германски военни в бази в Турция.\n\n\r\n\tМеждувременно лидерът на парламентарната група на Християндемократическата партия Фолкер Каудер заяви, че поведението на Турция е \"неприемливо\" и, че дълг на Германия е да пази гражданите си и компаниите си, но също така желае да бъдат запазени отношенията (с Анкара).\r\n\tБезпокои ме фактът, че имаме страна членка на НАТО, която забранява посещения на друга страна членка на алианса, каза Каудер пред държавната телевизия А Ер Де.\r\n\t\"Това е нетърпима ситуация и ние ясно трябва да кажем на Турция: не така\", заяви Каудер.\r\n\tНа въпрос дали може да бъдат продължени преговорите с Турция за членство в ЕС или преговорите за разширяване на митническия съюз (между Турция и ЕС), Каудер отговори: \"И двата въпроса, разбира се, са средства за оказване на натиск върху Турция. Знаем, че Турция има значителни икономически проблеми\".", "date": "2017.07.24", "title": "Шойбле: Ердоган излага на опасност вековните отношения с Германия"}
{"url": "http://www.mediapool.bg/107-arestuvani-pri-obshtoevropeiska-operatsiya-sreshtu-trafika-na-hora-news267045.html", "text": "Европол съобщи, че 107 души са били арестувани в рамките на общоевропейско разследване срещу трафика на хора и сексуалната експлоатация, предаде ДПА.\r\n\tОперацията, начело на която е била австрийската полиция и участие в която са взели 22 държави от ЕС, както и трети страни, е била насочена срещу организирани престъпни групи, занимаващи се с трафик на лица в уязвимо положение с цел сексуална експлоатация.\r\n\tС оглед на националностите на жертвите и заподозрените може да се направи изводът, че на територията на ЕС преобладават мрежи за трафик от Нигерия, Южна Африка и Източна Европа, отбелязва Европол.\r\n\tРазследването е било с голям обхват и в хода му са проверени над 125 000 души на над 4000 адреса.\r\n\tЕвропол заяви, че специално внимание е било отделено на реклами в интернет, които включвали жертви на сексуална експлоатация.", "date": "2017.07.24", "title": "107 арестувани при общоевропейска операция срещу трафика на хора"}
{"url": "http://www.mediapool.bg/35-dushi-zaginaha-pri-teroristichen-akt-v-kabul-news267006.html", "text": "Най-малко 35 души са загинали, а други 42-ма са ранени при атака на атентатор-самоубиец с кола-бомба в западната част на Кабул, съобщиха световните агенции.\r\n\tКолата, натоварена с експлозиви, се е блъснала в автобус, превозващ служители на минното министерство по време на сутрешния час пик.\r\n\tТалибаните поеха отговорност за атаката.", "date": "2017.07.24", "title": "35 души загинаха при терористичен акт в Кабул"}
{"url": "http://www.mediapool.bg/masovi-aresti-pri-protest-v-ankara-news267008.html", "text": "Турската полиция арестува в неделя вечерта 61 души при потест в столицата Анкара заради задържането на двама уволнени университетски преподаватели, съобщи СиЕнЕн.\r\n\tДвамата преподаватели бяха уволнение по време на чистката след миналогодишния опит за преврат. После те бяха задържани и в ареста по обвинение, че са действали по поръчка на ляворадикалната екстремистка групировки \"Революционна народно-освободителна партия-фронт\", която е забранена в Турция.\r\n\t \r\n\tСиЕнЕн съобщава, че полицията първо е поискала участниците в протеста а площад Къзълай да си разотидат. Когато те отказали, полицията прибягнала до водомети и сълзотворен газ за разгонването и арестуването на част от демонстрантите.", "date": "2017.07.24", "title": "Масови арести при протест в Анкара"}
{"url": "http://www.mediapool.bg/opasno-goreshto-vreme-v-golyama-chast-ot-stranata-news267007.html", "text": "Жълт код за потенциално опасно време в голяма част от страната обяви за понеделник Националния институт по хидрология и метеорология. В 24 области максималните температури ще достигнат между 35 и 38 градуса.\r\n\tЖълтият код е сила за областите Благоевград, Кюстендил, Перник, София град, София област, Видин, Монтана, Враца, Плевен, Ловеч, Велико Търново, Габрово, Русе, Търговище, Разград, Силистра, Шумен, Сливен, Ямбол, Хасково, Стара Загора, Пловдив, Пазарджик и Кърджали.", "date": "2017.07.24", "title": "Опасно горещо време в голяма част от страната"}
{"url": "http://www.mediapool.bg/britantsi-otkriha-krai-islandiya-sandak-s-4-tona-natsistko-zlato-news267019.html", "text": "Служители на британската компания \"Адвансд марин сървисиз\" откриха край бреговете на Исландия сандък със злато на потънал германски кораб от началото на Втората световна война, пише британският в. \"Сън\",\r\n\t \r\n\tВ сандъка, открит в пощенското помещение на товарния кораб \"Минден\" може да се намират до 4 тона злато, за което се смята, че е било откраднато от банки в Южна Америка.\r\n\t \r\n\tКомпанията, която твърди, че находките принадлежат на открилия ги, иска да отнесе златото във Великобритания и е поискала от исландското правителство разрешение да пробие дупка в корпуса на кораба и да вдигне сандъка на повърхността. Очаква се исландски служители да дадат становище чия собственост е златото, което се намира в Атлантическия океан на 190 км (120 мили) югоизточно от Исландия.\r\n\t \r\n\tКорабът \"Минден\" е потеглил от Бразилия на 6 септември 1939 г., дни след избухването на Втората световна война. Смята се, че златото е било доставено от сътрудници на \"Banco Germanico\", дъщерно подразделение на Германската дрезденска банка. На 24 септември същата година корабът е забелязан от британските крайцери \"Дънидин\" и \"Калипсо\".\r\n\tПо заповед на Адолф Хитлер капитанът на \"Минден\" го потапя, вместо да позволи товарът му да бъде конфискуван. Екипажът е спасен от кораба \"Дънидин\", който го отвежда в британска военна база.", "date": "2017.07.24", "title": "Британци откриха край Исландия сандък с 4 тона нацистко злато"}
{"url": "http://www.mediapool.bg/imotnite-deklaratsii-na-vlastta-demokratichno-ukrashenie-s-nuleva-efektivnost-news266948.html", "text": "Преди години в средата на юни медиите чакаха с особено нетърпение и дори настървение едно от \"златните\" събития на годината – обявяването на имуществените декларации на политиците пред Сметната палата. Имаше нещо като необявена надпревара кой пръв ще пусне заявление по Закона за достъп до информация, за да получи на хартия десетки килограми копия на формуляри за апартаментите и колите на хората във властта. Продължаваше се с четене, сравняване и напоителни статии за \"най-сочните\" тайни от битието на управленците – в какъв апартамент живее президентът, какви влогове има министър-председателят, каква кола кара даден кмет и т. н.\r\n\tС годините хартията изчезна, декларациите се качиха онлайн и станаха видими за всеки гражданин, а кръгът на деклариращите постоянно се разширяваше и постепенно започна да обхваща дори средния ешелон на властта. Впоследствие Сметната палата започна да не приема декларациите само на доверие, а да ги проверява и дори да предава съмнителните за данъчна ревизия на НАП и за проверка в ДАНС.\r\n\tИ парадоксално – колкото повече се усъвършенстваше системата за публичност на имуществото, толкова по-безинтересна започна да става тя на медиите, а вероятно – и на обществото. Стигна се дотам, че \"златното\" събитие от едно време днес е част от баналния новинарски поток.\r\n\t\r\n\tЕдната причина за това е по-скоро положителна - бавният, но естествен и здравословен процес на съзряване както на политическата класа, така и на обществото.\n\n\r\n\tОт една страна, политиците започнаха да приемат за нормално, че техният личен живот и имущество ще са обект на обществено внимание и че обогатяването им по време на престоя във властта е нещо, за което те дължат отчет пред гражданите и контролните органи. Неслучайно Сметната палата вече отчита все по-малко нарушители, които не подават декларации или пък декларират разминаващи се данни с тези в официалните регистри. По неясни причини през 2017 г. дори депутатът от ДПС Делян Пеевски реши да бъде \"по-откровен\" пред обществеността, като реши да освети имущество в публичния регистър за близо 79 млн. лв.\r\n\tОбществото пък започна да приема малко по-нормално факта, че част от политиците са богати и че богатството невинаги е резултат от кражба и корупция.\r\n\tВтората, и по-съществена, причина за слабия интерес към системата за публичност на имуществото обаче е нейната слаба ефективност. Усещането е, че тя е само формализъм и далеч не представя истинската картина на богатството на хората във властта.\r\n\tТова съвсем не е без основание. Два от най-обсъжданите случаи на съмнително имущество на политици през последните години – прословутите шест апартамента на зам.-председателя на ГЕРБ Цветан Цветанов и \"селското\" имение на кмета на Пазарджик Тодор Попов например, бяха разкритие не на Сметната палата, а съответно на бившия \"борец срещу корупцията\" Яне Янев и на телевизия бТВ.\r\n\tОсвен това Бойко Борисов, премиерът с най-дълъг управленски стаж в историята на прехода, години наред декларира нищожно имущество пред Сметната палата. През 2017 г. той е обявил единствено 26 700 лв. налични парични средства от работна заплата, които дори са намалели с 2600 лв. спрямо предходната година. Напълно възможно е това да е самата истина, но за мнозина тя е \"невъзможна за вярване\" и това генерира недоверие не само в самия Борисов и хората като него, но в цялата система за публичност на имуществото. Борисов, разбира се, далеч не е единственият съмнително беден във властта – същото важи и за главния прокурор Сотир Цацаров, за куп министри като Емил Караниколов, Румен Порожанов, Ивайло Московски, Владислав Горанов, за бившия шеф на НАП Бойко Атанасов, а също и десетки депутати и магистрати.\r\n\t\r\n\tЯсно е, че никой кмет или министър, който има незаконни доходи от корупция и незаконна дейност, няма да ги сложи на влог в българска банка или да купи на свое име апартамент в София.\r\n\t\"Обичайно в такива случаи властта прибягва до изнасяне на парите зад граница, основно под формата на влогове в офшорки и зони с либерален режим или пък покупка на имоти в чужбина, а след излизането от властта част от парите се легализират у нас, като съответният политик започва да получава огромни хонорари от чужбина например за \"консултантски услуги\", твърдят специалисти по финансови разследвания.\r\n\tРазкриването на подобни схеми, включващи корупция по висшите етажи на властта, в момента е работа на ДАНС и единствено подобна институция с разследващи правомощия може да се заеме с подобни казуси.\r\n\tТова няма как да бъде свършено от публичния регистър в Сметната палата, който нито има правомощията, нито капацитета да прави подобни разследвания със своите 11 души персонал.\r\n\tВ момента всяка година до 30 април, а също и при встъпване или при излизане от властта, хората на публични длъжности като президент, премиер, депутати, министри, зам.-министри, шефове на агенции, членове на Висшия съдебен съвет, кметове, областни управители, шефове на партии, а в последните години дори директори на дирекции, членове на политически кабинети, посланици, шефове на държавни компании като БЕХ и НЕК и др., трябва да обявяват имуществото си в Сметната палата в специални декларации по образец.\r\n\tКъм 20 март 2017 г. в списъка на задължените лица влизат 2627 души, които нарастват приблизително двойно, като се включат съпрузите им. И това е голямо облекчение за Сметната палата, защото през миналата година това бяха 6917 души и то без съпрузите им, но бройката рязко намаля след прехвърлянето на декларациите на съдии, прокурори и следователи към съдебния инспекторат, където пък изобщо не е ясно как ще се правят проверките.\r\n\tВсички тези хора декларират недвижимото си имущество, включително земеделски земи, превозни средства, банкови влогове и заеми над 5000 лв., налични парични средства, акции, и дялове в дружества.\r\n\tВ момента софтуерът на Сметната палата не позволява никаква аналитичност и не може да се сравни например кой е най-богатият представител във властта според декларираното, кой е най-бедният, кой е забогатял най-много по време на мандата си, кой е обеднял, кой държи най-много налични пари вместо в банка, кой има най-много коли, кой има най-много имоти и т. н. А най-важният анализ е именно този – кой колко е забогатял при престоя си във властта и дали това съответства на получената през годините заплата. Още по-странното е, че във въпросните декларации по напълно неизвестни причини не се декларира заплатата на съответния управленец за заеманата от него длъжност.\r\n\t\r\n\tЕдинайсетте души в Сметната палата имат шест месеца да проверят дали при всички около 5000 – 6000 представители на властта и техните съпрузи има или няма разминаване между декларираното и реално притежаваното имущество. Проверката обаче се прави само по документи, като се изисква информация от съответните държавни или общински органи и се ползват техните електронни регистри. Реторичен е въпросът колко ефективни могат да бъдат подобни проверки, при положение, че палатата няма достъп дори до банкова тайна, т. е. няма как да установи дали обявените влогове и кредити са истински.\r\n\tПри откриване на несъответствие над 10 000 лв. или при пропуск да се подаде декларация, случаят се подава на НАП за проверка или ревизия и се уведомява ДАНС. През 2016 г. например на НАП са пратени 354 души, при които е установено несъответствие. В същото време от няколко писма на НАП до Сметната палата по повод приключените данъчни проверки за декларациите за 2015 г. се вижда, че няма нито един установен проблем. Проверени са около 120 души, като всички до един са \"чисти\" и не се е наложила ревизия.\r\n\tТакава е и обичайната статистика – близо 100% от проверените политици се оказват напълно изрядни след двойната проверка – на Сметната палата и на НАП. По данни на самата палата за последните 10 години от функционирането на регистъра са начислени данъчни задължения за едва 1 млн. лв. Това е и най-силното доказателство, че в самото структуриране на регистъра е заложена близка до нулевата ефективност и на практика ежегодното упражнение с декларациите се свежда до един безсмислен труд.\r\n\tРазбира се, за въпросната ефективност има и някои обективни причини. Разкриването на доходи на действащи политици от корупция, когато те са изнесени в офшорни зони, а впоследствие - и на пране на пари, е по принцип много трудна задача, с невисока ефективност навсякъде по света. Тя изобщо няма как да се разреши с екип от 11 души, които седят на бюро, правят проверка по документи и дори нямат достъп до банкова тайна. Трудно е подобна проверка да се направи дори от НАП, въпреки всичките й солидни правомощия и добри информационни системи и бази данни. Първо, обменът на данъчна информация с офшорните зони е труден и едва сега започва да се отбелязва известен напредък по тази линия в световен план. Второ, данъчните инспектори трябва да имат солидна подкрепа от шефовете си и специализираните служби, за да разследват например незаконни финансови потоци на действащи министри. Трето, ревизиите на физически лица и без друго са една от най-трудните дейности на НАП, защото изискват много прецизно изследване на паричните потоци, за да могат да се докажат евентуални злоупотреби.\r\n\t\r\n\tИма поне няколко мерки, които могат да се вземат, за да се подобри ефективността на системата.\r\n\tПърво, трябва да й се намери най-подходящото място в институционалната структура на властта, което със сигурност не е в Сметната палата. Най-обсъжданият вариант е публичният регистър да стане част от бъдещата агенция \"Антикорупция\", която в момента се обсъжда от работна група към правосъдното министерство. Очаква се освен регистъра, в нея да се влеят комисиите за незаконно придобито имущество и за конфликт на интереси, а също и БОРКОР. Големият въпрос е обаче как въпросната агенция ще взаимодейства с ДАНС, която всъщност има основни правомощия по разследването на корупцията по висшите етажи на властта и в която в момента се намира финансовото разузнаване.\r\n\tЗа да могат бъдещите служители на агенция \"Антикорупция\" реално да разкриват укрити доходи от незаконна дейност на висши управленци, те трябва да имат разследващи правомощия, но в този случай може да се дублират функции в ДАНС. Трябва да има и ясно разписано взаимодействие с НАП.\r\n\tОсвен това вероятно трябва да се ревизира и кръгът на лицата, които декларират имуществото си и подлежат на проверка. Той може да се ограничи до хората, които реално оперират с публичен ресурс или пък имат солидни регулаторни правомощия по отношение на бизнеса и гражданите, а да отпаднат някои чиновници от средния ешелон, които на практика не разписват договори и не вземат самостоятелно решения. На тяхно място би било добре да се добавят важни разпоредители с бюджет като ректори на университети, директори на болници, общински съветници, които по неясни причини сега не се отчитат.\r\n\tНеобходима е и сериозна ревизия на критериите, на базата на които въпросните публични личности се селектират за проверка. В момента критериите са само два – разминаване между декларираното и официалните регистри в размер над 10 000 лв. или неподаване на декларация. Често се случва проверка да се възлага на хора, забравили да впишат например нива на село, което води единствено до излишен труд на проверяващите. Трябва да се въведе система от риск-базирани критерии, разработена от данъчните и финансовото разузнаване, която да прави истинска селекция, каквато например съществува при ревизиите на фирми.\r\n\tВажно е също имуществените декларации и тези за конфликт на интереси да се подават и публикуват заедно и да се сравняват. Освен това публичното им оповестяване трябва да бъде чрез специален удобен за ползване софтуер, който да позволява анализи и сравнения, а не в насипния вариант, по който в момента се публикуват на сайта на Сметната палата.\r\n\tБи било логично също така проверките на политиците да продължат и след напускането на властта, за да се проследи дали те не се опитват да легализират укрити доходи.\r\n\tДали всичко това ще се случи или публичният регистър ще си остане просто едно демократично украшение, което дори не блести, зависи от бъдещия антикоруционен закон.", "date": "2017.07.24", "title": "Имотните декларации на властта – демократично украшение с нулева ефективност"}
{"url": "http://www.mediapool.bg/mvf-prognozira-35-rast-na-svetovnata-ikonomika-news267009.html", "text": "Международният валутен фонд (МВФ) прогнозира, че световната икономика ще нарасне с 3.5% през тази година и с 3.6% през следващата. Общата прогноза сега не се различава от направената през април, но има корекции за отделни държави.\r\n\tМВФ е свалил прогнозата си за ръста на САЩ за тази година до 2.1% от 2.3% няколко месеца по-рано. Според фонда икономиката на САЩ ще расте с темп от 2.1% и през следващата година. Предишнарта прогноза беше за 2.5%.\r\n\tЗа Великобритания данните за тази година също са коригирани в посока надолу - до 1.7% от 2.0%.  МВФ подобрява очакванията си за страните от еврозоната - 1.9% при прогноза от 1.7% през април. МВФ ревизира нагоре прогнозата си за растеж на китайската икономика до 6.7% ръст при предишна прогноза от 6.6%.", "date": "2017.07.24", "title": "МВФ прогнозира 3.5% ръст на световната икономика"}
{"url": "http://www.mediapool.bg/menda-stoyanova-peevski-bi-tryabvalo-da-e-sred-oshtetenite-ot-ktb-news267011.html", "text": "“Делян Пеевски не е участвал нито в управлението, нито в контрола на КТБ. Ако е бил клиент, би трябвало да е от ощетените, а не сред тези в списъка на обвинените“, коментира в понеделник председателят на бюджетната комисия в парламента Менда Стоянова (ГЕРБ) пред бТВ.\r\n\tВ отговор на въпрос за твърденията на адвокатите на Цветан Василев, че шефът на КТБ всяка сутрин е получавал отчет за дадените пари на Д.П. и Д.П.1, Менда Стоянова допълни: “Д.П. е в сферата на клюките. Те (адвокатите) нямат друга работа, освен да защитават клиента си“.\r\n\tПокрай внасянето в съда на обвинителния акт за източването на КТБ, представителите на държавните институции предпочитат да заобикалят въпроса за раздадените на Пеевски и майка му кредити от КТБ, с които те създадоха медийната си група.\r\n\tВ интервю за “24 часа“ през 2014 година Пеевски признава този факт, както и приятелството си с Цветан Василев:\r\n\t”С Цветан Василев дълги години бяхме приятели. Запознахме се през 2002 г. Той бе и партньор на моето семейство в бизнеса. Закупихме вестниците \"Телеграф\" и \"Монитор\" с кредит от КТБ, в началото Василев имаше процент в нашите фирми. След това остана съдружник в бизнеса с имоти, който започнахме със закупуването на ИПК \"Родина\", където имахме идея да построим бизнесцентрове. По-късно семейството ми продаде участието си в бизнеса с недвижи имоти. Моята майка го консултираше при покупката на ТВ 7. Николай Бареков познавам от много години, но в момента не поддържам никакви контакти”, разказа тогава Пеевски.\n\n\r\n\tНа този фон Менда Стоянов обяснява следното:\r\n\t “Паритеот КТБ, за съжаление, няма да се върнат. Те са потънали в много проекти, които са неефективни, просто парите са изхарчени.”\r\n\tСпоред нея прокуратурата  трябва да обвин първо собствениците и управляващите банката, които са нарушавали правилата, и на второ място – тези, които е трябвало да ги контролират.\r\n\tЗа ниските заплати в страната Менда Стоянова коментира, че механизмът за техния растеж трябва да се усъвършенства. “Това е неравнопоставеност между работниците в едно предприятие, които работят един и същи вид работа . Някои от тях може да са по-производителни, а да получават по-ниска заплата”, каза Менда Стоянова.\r\n\t„Това не е битка между млади и стари, а битката да получаваш заплата, равна на твоята квалификация и производителност, а не на други фактори”, допълни тя.\r\n\tСпоред нея увеличение на заплатите всяка година може да се гарантира през друг механизъм, който да е много по-справедлив.\r\n\t“Няма работодател, който при ситуация на липса на работна ръка, ще се лиши от работниците си и ще си затвори фабриката, защото не иска да дава по-високи заплати. Ако той има възможност да ги дава, това е пътят”, каза още председателят на бюджетната комисия.\r\n\tТя допълни, че държавният бюджет не плаща заплати.\r\n\t“Пътят за увеличаване на заплатите, както на хората в реалния бизнес, така и на тези с бюджетната сфера, е пътят на растежа на икономиката. Често говорим само за полицаите, защото в момента са най-шумни, но има и много други сфери, където заплатите трябва да бъдат увеличени ”, каза Стоянова.", "date": "2017.07.24", "title": "Менда Стоянова: Пеевски би трябвало да е сред ощетените от КТБ"}
{"url": "http://www.mediapool.bg/ambitsiyata-na-georgi-gergov-bila-da-napravi-koalitsiya-bsp-gerb-news267010.html", "text": "Замесеният в “ЦУМ-гейт“ бивш член на ръководството на БСП Георги Гергов обяви в понеделник, че преди изборите е имал за цел партията му да направи управленска коалиция с ГЕРБ.\r\n\t“Моята лична амбиция беше, след като имаме 2 милиона гласа за президента, да спечелим тези избори и тогава да направим коалиция с ГЕРБ и да водим държавата в правилен път”, каза той пред бТВ. Той призна, че в водил няколко разговора с лидера на ГЕРБ Бойко Борисов по тази тема.\r\n\tСпоред Гергов такова управление в България е възможно, щом в Европа вече е правено.\r\n\t“Борисов е израснал политик. Той е совалка, той е носител на мира в момента в Европа”, смята бизнесменът. Той отхвърли възможността да напусне БСП и да отиде в ГЕРБ, защото не бил предател.\r\n\t“Ние водехме десет дни преди всички изцепки, които се случиха (в БСП по време на предизборната кампания – б.р.). Бяхме победители и в следващия момент започваме да говорим за Бузлуджа”, каза той.\n\n\r\n\tЗа “ЦУМ-гейт” той каза, че това е затворена страница.\r\n\t“Корнелия дойде в Пловдив инкогнито и после ме помоли да не обявяваме това по медиите. Срещна се с областния съвет и разговаряхме два часа. Не беше лицеприятно това, което си говорихме. Имам го на запис, но не е за обявяване”, каза Гергов.\r\n\tТой обясни, че Нинова му е предложила “компенсация” заради махането му от ръководството на БСП.\r\n\t“Корнелия ми каза: “Жоро, аз разбирам, че не си виновен, какво да направя, за да се компенсирам“. Аз обаче не искам компенсация, не искам БСП да е циркаджийска партия. Аз съм обиден от това, че така се постъпи с мен. Аз исках да направя добро. Излезе, че добро е вече трудно да се прави”, каза Гергов.\r\n\tСпоред него “ЦУМ-гейт“ е “сериозна, добре подготвена схема“.\r\n\t“Не успя да се компрометира главният прокурор. Атаките срещу него продължават. Ясно, че им пречи. Нищо не е станало. Можеше да се случи така, че той да си помисли, че аз го употребявам, и съм доволен, че излезе наяве, че не е било така и не съм участвал в сценария”, каза Гергов.\r\n\tСкандалът ЦУМ-гейт избухна в края на април заради признанията на бизнесмена и издател на вестник \"Сега\" Сашо Дончев, че Георги Гергов е организирал среща с Цацаров в ЦУМ. Сашо Дончев твърди, че на срещата Цацаров се е опитал да му окаже натиск чрез сплашване заради позициите на вестника и карикатурите на Христо Комарницки. Цацаров отрича това и казва, че Сашо Дончев се е опитал да окаже натиск върху течаща проверка в енергийния регулатор (КЕВР).\r\n\tЗаради скандала Георги Гергов бе подложен на натиск да напусне ръководството на БСП и накрая си подаде оставката. В крайна сметка червеният бизнесмен от Пловдив защити своя съгражданин Цацаров и отрече с половин уста твърденията на Сашо Дончев. Така главният прокурор се измъкна сух от скандала. Неговото мнозинство във Висшия съдебен съвет отказа да започне проверка срещу него. Преди ден съдебният инспекторат обяви, че прекратява проверката на случая, защото не е успял да разбере какво се е говорило на срещата в ЦУМ.\r\n\tСега Георги Гергов определи Изпълнителното бюро на БСП като “треторазрядно”.\r\n\t\"Какви са тези дечурлига там? Не може БСП да се управлява от такива младежи, рано им е, трябва да извървят пътя”, обясни Гергов.", "date": "2017.07.24", "title": "Амбицията на Георги Гергов била да направи коалиция БСП-ГЕРБ"}
{"url": "http://www.mediapool.bg/prokuraturata-iska-otstranyavane-na-chlen-na-byuroto-za-kontrol-na-srs-news267013.html", "text": "Прокуратурата  отнемането на достъпа до класифицирана информация за член на Бюрото за контрол на специалните разузнавателни средства, съобщава в понеделник пресцентърът на държавното обвинение. В съобщението не се посочва за кого става дума. По неофициална информация става дума за Георги Гатев, който е заместник-председател на Бюрото и бивш член на Висшия съдебен съвет (ВСС), съобщи БГНЕС. Гатев влезе във ВСС и Националното бюро за контрол на СРС с подкрепата на ДПС.\r\n\tОтнемането на достъпа до секретна информация за членовете на Бюрото за СРС означава и отстраняване от работата в институцията.\r\n\tПричината за действията на прокуратурата са постъпили данни, че обвиняеми и подсъдими лица са били в личен контакт с въпросния член на бюрото. Те искали от него съдействие за подаване на заявление за проверка дали са били подслушвани или следени от властите. С някои от тях членът на Бюрото за контрол на СРС се е срещал лично, за да обясни подробно процедурата за подаване на заявление за проверка и следствията от нея.\r\n\tДържавното обвинение разказва за част от тези случаи, без да споменава имената на замесените:\r\n\t“Обвиняем магистрат провел лична среща в заведение с въпросния член на Бюрото, непосредствено след което посетил сградата на Бюрото, където заявлението му за проверка било прието не по установения ред  - по указание на члена на националното бюро то било изготвено от административния секретар, в служебния й кабинет и на служебния й компютър“, се казва в съобщението на прокуратурата.\n\n\r\n\tПо същия начин е подадено и заявление от подсъдим, с когото членът на Бюрото е в близки отношения. Отделно членът на Бюрото за контрол на СРС провеждал разговори с обвиняем магистрат, за да му обясни процедурата по подаване на заявление за проверка и възможните официални отговори на Бюрото.\r\n\tНакрая прокуратурата информира, че след среща на члена на Националното бюро с лице, спрямо което са били прилагани СРС, то подало заявление за проверка. Проверката била осъществена от същия член на Бюрото за контрол на СРС.\r\n\tПо неофициална информация искането за отнемането на допуск е заради връзките, които Гатев има със съдията по дело на Веселин Марешки - Светлозар Георгиев, както и за контактите му с известния плевенския прокурор Димитър Захариев, който бе арестуван в съдебната зала. Преди години Захариев нашумя и заради връзките си с лобиста Красьо Черния.\r\n\t \r\n\tВ мотивите за отнемане на допуск се споменават и взаимоотношенията на Гатев с прокурора от Пловдив Росен Каменов, за който има предложение за дисциплинарно уволнение. Каменов е заподозрян за лобиране в полза на обвиняеми за данъчни престъпления.\r\n\t \r\n\tПрокуратурата напомня, че разрешение за достъп до класифицирана информация се издава на лице, което е “надеждно” от гледна точка на сигурността. В случая този член на Бюрото за контрол на СРС се явява “ненадежден“.", "date": "2017.07.24", "title": "Прокуратурата иска отстраняване на член на Бюрото за контрол на СРС"}
{"url": "http://www.mediapool.bg/gradska-zheleznitsa-v-sofiya-za-vlakovete-ot-yuzhna-bulgaria-news267014.html", "text": "В София ще бъде изградена градска железница, която ще обслужва шест жп гари, откъдето пътниците до столицата ще правят връзка с метрото. Това съобщи главният архитект на София Здравко Здравков при представянето на визията за развитието на София.\r\n\tГрадската железница ще бъде изградена по подобие на наземната железница S-bаhn в Берлин.\r\n\tИдеята е влаковете, които идват от южното направление от Пловдив към София да спират на гарите Казичане, Искър, новата при моста Чавдар, Централната жп гара и на гара Обеля, обясни арх. Здравков. От там те ще правят връзка със станциите на метрото.\r\n\tВ момента Национална компания \"Железопътна инфраструктура\" изгражда два международни жп коридора с европейско финансиране. Единият е от турската граница през Пловдив, София, Драгоман към сръбската граница. Другият е от Бургас през Пловдив, София, Перник, Кюстендил към Скопие. За тази линия връзката с метрото ще е с жп гарата в Горна баня.\r\n\tЖп гарата в Обеля се предвижда да стане крайна гара за вътрешните линии от южното направление, а Централната жп гара да бъде крайна гара за международните линии, каза арх. Здравков.\r\n\tСлед изграждането на строящата се в момента трета линия на метрото – от кв. \"Левски\", Малък градски театър \"Зад канала\", през центъра към пазара \"Красно село\", кв.\"Овча купел и жп гарата в Горна баня, се планира разширяване на метрото в три направления.\r\n\tЕдното е разклонение в жк \"Люлин\", което да стига от сегашната метростанция \"Люлин\" под бул. \"Царица Йонна\" до околовръстното шосе, където има възможност за оформяне на ново сити, обясни арх. Здравков. Неговото лично мнение е, че това е най-належащата за изграждане връзка, защото ще се използва от около 30 000 столичани.\r\n\tДругото направление е отклонение от Военна академия в посока спортната зала \"Арена Армеец\" и от там по бул.\"Цариградско шосе\".\r\n\tТретото направление е от Бизнес парка към София ринг мол и от там метрото да прави връзка с планина Витоша чрез лифт, каза арх. Здравков.", "date": "2017.07.24", "title": "Градска железница в София за влаковете от Южна България"}
{"url": "http://www.mediapool.bg/polskiyat-prezident-nalaga-veto-na-dva-ot-spornite-sadebni-zakoni-news267017.html", "text": "След бурни осемдневни протести с обвинението, че управляващите в Полша посягат на самите устои на демокрацията президентът Анджей Дуда обяви в понеделник, че налага вето върху два закона за реформа на съдебната система.\r\n\t \r\n\tДвата закона са за Върховния съд и за Националния съвет на магистратурата (полския висш съдебен съвет). Критици на законите казват, че те намаляват независимостта на съдебната система.\r\n\t \r\n\t\"Законът за Върховния съд не засилва чувството за справедливост у обществото\", каза Дуда, цитиран от Франс прес, и допълни, че този закон, както и законът за Националния съвет на магистратурата трябва да бъдат променени. Той съобщи, че връща законите обратно в Сейма (долната камара на парламента).\r\n\t \r\n\tДуда изрази съжаление, че единият от двата закона - този за Върховния съд, не му е бил представен, преди да бъде внесен за обсъждане в Сейма, който го прие миналата седмица.\r\n\t \r\n\tИзявлението на президента беше излъчвано по държавната телевизия. Дуда каза, че разработва свой собствен законопроект за съдебна реформа. Полски медии съобщават, че по-късно в понеделник Дуда ще има среща с председателя на Върховния съд на Полша.\n\n\r\n\t\r\n\tПолският президент съобщи, че през уикенда е провел редица срещи с юристи и потвърди необходимостта от реформа.\r\n\tСлед изявлението на Анджей Дуда курсът на полската злота се покачи спрямо еврото, тъй като инвеститори казаха, че решението на президента намалява рисковете от политическа криза в Полша, отбелязва Ройтерс.\r\n\tУправляващата полска партия \"Право и справедливост\" защитава законите за реформи в съдебната система с аргумента, че те ще подобрят работата й и че ще са необходими на борбата с корупцията.\r\n\t \r\n\tХиляди поляци протестираха в неделя вечер за осми пореден ден заради новите правила, прокарани в парламента от управляващата партия, които драстично ограничават независимостта на съдебната власт.\r\n\t \r\n\tПротестиращите виждат в тези действия на управляващата партия \"Право и справедливост\" посегателство срещу демократичните устои на страната. Те обвиняват партийния лидер Ярослав Качински, че се държи авторитарно, за да се укрепи на власт.\r\n\t \r\n\t\"Конституция, конституция\", скандираха няколко хиляди души, събрали се пред Върховния съд във Варшава със запалени свещи в ръка, предаде Франс прес. \"Искаме (президентско) вето. Свободни съдилища! Свобода, равенство, демокрация\".\r\n\t \r\n\tХората развяваха знамена на Европейския съюз и Полша, когато се събраха вечерта пред президентския дворец в столицата. Те призоваха президента Анджей Дуда да наложи вето на спорното законодателство, което ще постави Върховния съд и други сфери на съдебната власт под контрола на партията.\r\n\t \r\n\tПолски медии съобщиха, че в други градове в страната и в Европа също е имало протести.\r\n\t \r\n\tБившият президент на Полша и съосновател на движението \"Солидарност\" Лех Валенса приветства решението на държавния глава Анджей Дуда, съобщи Асошиейтед прес. Той заяви, че Дуда \"започва да се чувства като президент\".\r\n\t \r\n\tЛегендарният борец за демокрация призова хората да продължат всекидневните си масови протести и да накарат Дуда да отхвърли и третия приет закон в пакета от промени в съдебната власт, който предвижда министърът на правосъдието на назначава шефове на съдилища.\r\n\t \r\n\tОпитите за поставяне под контрол на съдилищата породиха тревога в ЕС. Заместник-председателят на Европейската комисия Франс Тимерманс предупреди преди дни, че Брюксел е на път да отнеме правото на Полша на глас в блока заради нарушаване на върховенството на закона.\r\n\t \r\n\tГерманският министър на правосъдието Хайко Маас изрази вчера подкрепа за евентуални санкции на ЕС срещу Полша и каза пред германския в. \"Билд ам зонтаг\", че \"независимостта на съдебната власт в Полша е в опасност\".\r\n\t \r\n\t\"Човек, който до такава степен не уважава върховенството на закона, трябва да приеме, че се самоизолира политически\", каза Маас.\r\n\t \r\n\tТой добави, че \"ЕС не може да стои и да гледа безучастно. Върховенството на закона и демокрацията са основата на ЕС\".", "date": "2017.07.24", "title": "Полският президент налага вето на два от спорните съдебни закони"}
{"url": "http://www.mediapool.bg/detskata-lineika-na-pirogov-transportira-parvoto-nuzhdaeshto-se-bebe-news267015.html", "text": "Детската линейка, която институтът за спешна медицинска помощ “Пирогов\" получи като дарение на 1 юни от сдружение \"Кауза\", вече извърши първия специализиран транспорт на пациент през изминалите почивни дни. В неделния следобед, детската линейка превози от \"Пироогв\" до летище \"София\" пациентка на 6 месеца. Момиченцето замина на лечение в чужбина, съобщиха от лечебното заведение.\r\n\tПо време на транспортирането в специализираната линейка имаше и екип от детски реаниматор и сестра от \"Пирогов\". Те придружиха детето и родителите и по време на полета и настаняването в клиниката, в която детето ще бъде лекувано.\r\n\tЗа последните почивни дни - от 21-ви юли до тази сутрин през спешното отделение на \"Пирогов\" са минали 1736 пациенти, от които 98 са били без здравни осигуровки. На 248 им се е наложило да останат за лечение в болницата. Спешна помощ е докарала 72 лица.", "date": "2017.07.24", "title": "Детската линейка на “Пирогов“ транспортира първото нуждаещо се бебе"}
{"url": "http://www.mediapool.bg/boyan-petrov-izkachi-devetiya-si-osemhilyadnik-news267012.html", "text": "Най-успешният български алпинист Боян Петров е успял да изкачи връх Гашербурм II (8035 м) в Каракорум. Това е деветият осемхилядник в неговата кариера, като целта му е да стане първият българин, изкачил всички 14 осемхилядници.\r\n\tУспехът му с Гашербурм II идва от втория опит. Първият бе през 2009 година, когато той се отказа на двайсетина метра от върха заради липса на въже и партньор. В момента Петров се намира в базовия лагер, където след кратка почивка ще започне да слиза надолу.\r\n\tПрез миналата година Петров пострада тежко, след като бе блъснат от автомобил в Кресненското дефиле. Катастрофата бе и причината Петров да промени плановете си за изкачване на Еверест още през тази година.", "date": "2017.07.24", "title": "Боян Петров изкачи деветия си осемхилядник"}
{"url": "http://www.mediapool.bg/zatihva-nai-golyamoto-ognishte-na-morbili-u-nas-v-stolipinovo-news267016.html", "text": "Най-голямото огнище на морбили в страната в Столипиново вече затихва. В пловдивския ромски квартал през последната седмица няма регистрирани нови случай, съобщи директорът на Националния център по заразни и паразитни болести Тодор Кантарджиев в понеделник пред БНТ. По думите му от морбили са били заразени над 160 души от Пловдив, Пазарджик и Монтана.\r\n\tПървите случаи на заразени с морбили бяха регистрирани през март тази година на фона на епидемия в Румъния. Първите заразени бяха именно от пловдивския квартал Столипиново, сред които десетмесечно бебе, което почина. Заболяването бързо се разпространи и само за няколко седмици заразените вече бяха десетки.\r\n\tСпоред проф. Кантарджиев в разгара на лятото по морските ни курорти регистрираните случаи на вирусни инфекции са по-малко от тези в София.\r\n\t\"Лошото е, че ентеровирусите на 200-330 болни, при един могат да причинят възпаление на нервната система. Именно затова казваме - лятно време много добра хигиена. Миене на ръцете, преди хранене задължително, след ползване на тоалетна, хигиенични тоалетни, антибактериални кърпички на основата на хлорхексидина, а не на основата на спирта, е по-хубаво да се ползват лятото и да се ползват от майките, когато децата са на плажа“, каза Кантарджиев.\r\n\t“На плажа, на всеки нещо му се дояжда - предлагат се сладоледи, предлагат се сандвичи, но винаги трябва с мити ръце\", допълни той.", "date": "2017.07.24", "title": "Затихва най-голямото огнище на морбили у нас в Столипиново"}
{"url": "http://www.mediapool.bg/reshitelna-sedmitsa-vav-venetsuelskata-kriza-news267018.html", "text": "Започна решителна седмица за кризата във Венецуела, където опозицията увеличава инициативите, за да се опита да блокира изборите за Учредително събрание, насрочени по желание на президента Николас Мадуро на 30 юли.\r\n\t \r\n\tОпозицията призова вчера за бойкот на изборите за Учредително събрание и повтори призива си за 48-часова стачка в сряда и четвъртък и за голямо шествие в Каракас в петък, два дни преди гласуването за 545-те членове на събранието, чиято цел ще е да пренапише конституцията. Опозицията призова населението да протестира още от днес пред изборните бюра.\r\n\t \r\n\t\"Тази борба трябва да продължи, народът на Венецуела трябва да започне обща стачка, да дойде в Каракас и да подготви граждански бойкот\", заяви Фреди Гевара, заместник-председателят на венецуелския парламент, в който опозицията има мнозинство.\n\n\r\n\t \r\n\tГевара отправи този призив пред представители на пресата от името на опозиционната коалиция \"Кръгла маса за демократично единство\".\r\n\t \r\n\t\"Това е граждански бойкот, без оръжия, без насилие, но с решимост. Никой да не си мисли, че ще допуснем да бъдем поставени в подчинение\", добави той. \"Сега не е моментът да се предаваме или да изпадаме в паника. В тези часове се решава бъдещето на нашата страна\", каза още Фреди Гевара.\r\n\t \r\n\t\"Нека бъде ясно за Мадуро и за армията - ключов поддръжник на правителството - че ние няма да отстъпим, че ние няма да позволим да налагат една конституционна измама на нашия народ\", предупреди Гевара.\r\n\t \r\n\tОпозицията във Венецуела смята, че условията, предвидени за избор на членове на Учредителното събрание, не са справедливи и фаворизират чависткия лагер (по името на покойния президент Уго Чавес, чийто приемник е Мадуро).\r\n\t \r\n\tОколо 70 процента от венецуелците са против Учредителното събрание, показа допитване на агенция \"Дейта аналисис\".\r\n\t \r\n\tОсновните синдикални централи изразиха подкрепа за мобилизацията, подета от опозицията. \"Нещата се простират отвъд синдикалните искания\", каза вчера синдикалната лидерка Марсела Масперо. \"Това е една историческа стачка, която се опитва да спре тиранията\", допълни тя.\r\n\t \r\n\tПаралелно с това международният натиск над Каракас нараства. Вашингтон заплаши президента Мадуро със санкции, а няколко правителства от Латинска Америка и Европа го призоваха да се откаже от плановете за Учредителното събрание.\r\n\t \r\n\tНо венецуелският президент, чийто мандат приключа през януари 2019 г., потвърди решимостта си, нареждайки на опозицията \"да спазва правото на народа да гласува свободно и без насилие\".\r\n\t\"Народът не приема заплахите, народът се подготвя да нанесе съкрушителен удар на тази заплашителна, насилствена и фашистка десница и на империализма\", каза Мадуро в седмичната си емисия по държавната телевизия Ве Те Ве.\r\n\t \r\n\tУспокоявайки тона, той представи ремикс на световния хит \"Despacito\", за да насърчи хората да гласуват за Учредително събрание.\r\n\tПрезидентът отново обвини САЩ, че стоят зад венецуелската криза. \"Отвън империалистическата десница си мисли, че може да заповядва на Венецуела, но тук единствено народът може да дава заповеди\", каза Мадуро.\r\n\t \r\n\tОпозицията организира от близо четири месеца почти ежедневни протести срещу Мадуро, когото призова да се оттегли от властта. От началото на тази протестна вълна 103 души бяха убити, хиляди бяха ранени, а стотици арестувани.\r\n\t \r\n\tОбща 24-часова стачка бе свикана от опозицията миналия четвъртък. Опозиционната коалиция \"Кръгла маса за демократично единство\" твърди, че 85 процента от хората във Венецуела са се отзовали на призива за тази стачка, докато Мадуро и други правителствени представители твърдят, че тя е била провал.\r\n\t \r\n\tВ петък опозицията започна друга инициатива срещу властта, като избра паралелен Върховен съд.\r\n\t \r\n\tОпозицията, която контролира парламента от парламентарните избори през декември 2015 г., не признава легитимността на досегашния Върховен съд. Тя смята, че неговите 33 членове са избрани по нередовен начин през 2015 г. от бившето чавистко мнозинство в парламента и ги обвинява в пристрастност в полза на лагера на президента. Ето защо опозицията избра 33 магистрати, които да съставят паралелния Върховен съд.\r\n\t \r\n\tВърховният съд в отговор каза, че създаването на тази паралелна институция е престъпление, представляващо узурпация на функциите му и държавната измяна, които се наказват със затвор.\r\n\tМадуро пък обеща да накаже сурово членовете на паралелния Върховен съд.\r\n\t \r\n\t\"Един след друг те ще отидат в затвора и ще запорираме тяхното имущество, техните банкови сметки и всичко останало и никой няма да може да ги защити\", предупреди Мадуро в телевизионната си програма.\r\n\t \r\n\tЕдин от магистратите в паралелния Върховен съд Анхел Серпа Апонте беше арестуван в събота от венецуелското разузнаване, обяви опозицията.", "date": "2017.07.24", "title": "Решителна седмица във венецуелската  криза"}
{"url": "http://www.mediapool.bg/cherveniyat-krast-ochakva-pone-600-000-sluchaya-na-holera-v-yemen-do-kraya-na-godinata-news267020.html", "text": "Случаите на холера в Йемен се очаква най-малкото да се удвоят до края на 2017 г. и да превишат 600 000, предупреди вчера Международният комитет на Червения кръст (МКЧК), цитиран от ДПА.\r\n\t \r\n\tНай-голямата трагедия е, че епидемията от холера е предотвратима, създадена от човека хуманитарна катастрофа, каза президентът на МКЧК Петер Маурер, който е на посещение в разкъсваната от война страна.\r\n\t \r\n\tТова е пряка последица от конфликт, който унищожи гражданската инфраструктура и съсипа цялата здравна система, допълва той в изявление.\r\n\t \r\n\tЗдравната криза в Йемен се развива на фона на продължаващия конфликт между президента Абд Рабу Мансур Хади, подкрепян от Саудитска Арабия и сунитски съюзници, и бунтовниците хуси, ползващи се с подкрепата на Иран.\r\n\t \r\n\tСпоред МКЧК по-малко от 45 процента от здравните заведения работят, а други работят само частично.\r\n\t \n\n\r\n\tХолерата, източник на която са заразени води и предизвиква силно повръщане и диария, може да бъде лекувана и предотвратявана. Без лечение обаче болестта може да убие жертвите си за няколко часа.\r\n\t \r\n\tСпоред Световната здравна организация близо 3200 души са били заразени през последните три месеца и над 1800 са починали.\r\n\t \r\n\tЗаради липса на ресурси нелекувани остават и други инфекциозни заболявания като малария и треска денге, предупреждава МКЧК.", "date": "2017.07.24", "title": "Червеният кръст очаква поне 600 000 случая на холера в Йемен до края на годината"}
{"url": "http://www.mediapool.bg/dohodite-v-sofiya-s-nad-4-pati-rast-za-15-godini-sledvani-ot-stara-zagora-news267022.html", "text": "Доходите в София през последните 15 години са се увеличили с 4.4 пъти, като столицата е следвана от Стара Загора, където ръстът е четири пъти, но в смесените области на страната и в Северозападна България доходите бележат относителен спад. Предвид застаряващото население там в следващите години дупката между доходите на най-богатите и най-бедните региони в страната ще расте и Видин и Кюстендил ще са най-потърпевши от тенденцията.\r\n\tТова сочи геоинформационен анализ на икономическите данни на страната от 2001 до 2016 г., представен в понеделник от Института за пазарна икономика (ИПИ) и разработен съвместно с българската геоинформационна компания \"Мапекс\".\r\n\tРазпределението на доходите през 2016 г. показва ясно покачващата се роля на столицата като областта, където се генерират най-голяма част от доходите в българската икономика. Ефект от тази концентрация на доходи се вижда и в област Перник, вероятно поради интензивната ежедневна трудова миграция на работещи от Перник към София, посочват от ИПИ.\r\n\t \r\n\tОбласти като Варна, Русе, Плевен, Стара Загора и Пловдив успяват в известна степен да съхранят своята форма и мащаб, макар доходите в тях да остават далеч от нивата в София. Съвсем обаче не може да се каже същото за областите от Северна България като Видин, Монтана, Ловеч, Силистра Разград и Търговище, както и на Пазарджик, Кърджали и Сливен в южната част на страната, чийто принос в общите доходи на домакинствата в страната е много малък.\r\n\tВ анализирания период средногодишният доход на лице от домакинството в страната се увеличава средно с 240 лв. годишно или с 20 лв. месечно, достигайки 5167 лв. през 2016 г. Освен това делът на доходите от работна заплата нараства чувствително и в някои области заплатите са основния източник на постъпления в семейния бюджет и едва след това са доходите от пенсии и социални помощи.\r\n\tПрез 2016 г. най-висок е средногодишният доход на живеещ в София - 7349 лв., а най-малки са доходите на жител на Видин, Кърджали, Сливен, Силистра, и Търговище - под 4 хил. лв. годишно.\r\n\tРазликата между областта с най-високи средногодишни доходи и тази с най-ниски такива се увеличава от 1.8 пъти през 2000 г. до 2.1 пъти през 2016 г. Най-висока е била тя през 2013 г., когато е 2.5 пъти. Причината за това е сериозната криза на пазара на труда в много от областите на страната за сметка на относителна стабилност в столицата. Бързото нарастване на доходите в столицата започва едва след 2005 г., като преди това те се движат около средните за страната. Като цяло за периода 2001-2016 г. най-висок растеж на доходите се наблюдава именно в столицата – 4.4 пъти, следвана от Стара Загора - 4 пъти.\r\n\tОтносителен спад на доходите пък се вижда в смесените области, както и в Северозападна България. Съпоставката между доходите на човек от домакинството, местното население и територията показва, че приносът на тези области към общия доход на населението става все по-ограничен. Това се дължи както на тяхното намаляващо население, така и на сравнително неблагоприятната структура на доходите на домакинствата и тежкото състояние на пазара на труда, обясняват от ИПИ.\r\n\tСпоред тях, макар все още области като Пловдив и Бургас да изостават видимо от София, повишената инвестиционна активност там и възстановяването на трудовите пазари дават надежда за покачване на благосъстоянието на домакинствата в следващите години.\r\n\tПредвид наблюдаваното покачване на тежестта на доходите от работна заплата в общите доходи през последните години, от ИПИ очакват разликата между най-богатите и някои от най-бедните области да продължи да се задълбочава. Причината е, че доходите от пенсии не могат да поддържат същия темп на растеж като трудовите доходи. Това важи с особена сила за области със застаряващо население и недостатъчно добре развит пазар на труда като Видин и Кюстендил. Това са и областите, в които пенсиите формират най-висок относителен дял от общия доход на домакинствата – съответно 48% във Видин и 41% в Кюстендил.\r\n\tПредставеният анализ на доходите в България е изготвен на базата на изработени от \"Мапекс\" специален вид карти, които показват средния годишен доход на лице от домакинството чрез промяна на географската \"значимост“ на съответните области.\r\n\tПриложеният геоинформационен похват позволява по-интуитивно визуализиране на данните и проследяване на тенденции в тях, а използваните променливи преначертават картата на областите на генератори на благосъстояние в България, обясняват от ИПИ.\r\n\tЗа развитие на механизма за сравняване на икономическите данни по региони, \"Мапекс\" планира да създаде интернет инструмент за интерактивно проследяване на структурата на доходите в различните части на страната през годините.", "date": "2017.07.24", "title": "Доходите в София с над 4 пъти ръст за 15 години, следвани от Стара Загора"}
{"url": "http://www.mediapool.bg/ohranitel-v-izraelskoto-posolstvo-v-aman-e-otkril-ogan-po-yordanets-koito-go-napadnal-news267025.html", "text": "Израел съобщи, че охранител към израелското посолство в йорданската столица Аман е открил огън и убил двама йорданци по време на конфронтация, предаде Асошиейтед прес.\r\n\t \r\n\tТова е първо съобщение от израелска страна на инцидента, за който по-рано бе съобщено от йорданската Дирекция за обществена сигурност.\r\n\t \r\n\tСтрелбата е станала вчера вечерта в жилищна кооперация, използвана от персонала на израелското посолство. Двама йордански работници са влезли в сградата с претекст, че ще подменят обзавеждане. Един от тях атакувал израелския охранител с отверка. Израелският охранител открил огън и убил работника - 17-годишен йорданец, съобщават израелски медии, като се позовават на израелското външно министерство. Според информациите йорданският собственик на сградата, в която е станал инцидентът, е бил прострелян по случайност и после починал от раните си.\r\n\t \r\n\tЙордания е поискала разследване на инцидента и е попречила на израелските служители да напуснат сградата, в която е станал той.\r\n\t \n\n\r\n\tИзраелското министерство на външните работи поясни, че израелският охранител, открил огъня, има дипломатически имунитет. Той е пострадал леко при нападението.\r\n\t \r\n\tИнцидентът става в момент на интензивни контакти между Израел и Йордания относно ескалацията на кризата в зоната на Храмовия хълм/Площада на джамиите в Ерусалим - светиня, почитана от евреите и мюсюлманите. Йордания отговаря за управлението на района.\r\n\t \r\n\tОчертава се инцидентът да нагнети още повече йорданското обществено мнение срещу Израел и да усложни усилията за намаляване на напрежението, породено от новите мерки за сигурност на Храмови хълм.\r\n\t \r\n\tВ петък хиляди йорданци преминаха по улиците на Аман, за да протестират срещу израелската политика в светинята, която мюсюлманите на наричат Благородно светилище, а евреите Храмов хълм.", "date": "2017.07.24", "title": "Охранител в израелското посолство в Аман е открил огън по йорданец, който го нападнал"}
{"url": "http://www.mediapool.bg/sasht-gotvyat-novi-sanktsii-sreshtu-rusiya-es-se-kani-da-vzeme-otvetni-merki-news267026.html", "text": "ЕС се готви за ответен удар срещу САЩ, ако Вашингтон въведе нови по-строги и всеобхватни санкции срещу Русия, които биха нанесли удар по европейските компании, пише лондонският вестник \"Файненшъл таймс\", цитиран от БТА в понеделник.\r\n\t \r\n\tШефът на Европейската комисия Жан-Клод Юнкер е призовал за спешно обсъждане на мерки, с които Брюксел трябва да отговори, ако европейските енергийни компании станат мишена на санкциите, които сега се дебатират в Конгреса на САЩ.\r\n\t \r\n\tАмериканските всекидневници \"Вашингтон пост\" и \"Ню Йорк таймс\" съобщават, че американският Конгрес се очаква утре да гласува законопроект за нови санкции не само срещу Русия, но също и срещу Иран и Северна Корея.\r\n\t \n\n\r\n\t\"Вашингтон пост\" цитира говорителката на Белия дом Сара Сандърс, която заяви, че администрацията на Тръмп подкрепя острия език в представения законопроект и че президентът ще го подпише, ако бъде одобрен от законодателите. Целта на новите санкции била Русия да бъде наказана заради намесата си в американските избори. Освен самите санкции, законопроектът изисква президентът да получи разрешение от Конгреса за всяко сваляне или облекчаване на икономическите наказателни мерки срещу Москва.\r\n\t \r\n\tСпоред \"Файненшъл таймс\" Юнкер е настоял Брюксел да иска \"публични или писмени уверения\" от администрацията на Тръмп, че тя няма да прилага новите санкции по начин, който накърнява интересите на Евросъюза. Друга опция пред Еврокомисията била да се използва законодателството на ЕС, за да се попречи на мерките на САЩ да бъдат \"признати и прилагани\" в Европа, и да се подготвят \"ответни мерки в съответствие с правилата на Световната търговска организация\".\r\n\t \r\n\tТези ходове на ЕС отразяват дълбоките притеснения, че американските мерки могат да засегнат европейските енергийни компании, участващи в свързани с Русия проекти, включително газопровода \"Северен поток 2\" за допълнителни подводни тръби за доставки на природен газ от Русия към Германия. Този проект, силно подкрепян от Германия, среща силна опозиция в самия ЕС от Полша и много други страни от Централна и Източна Европа, които си опасяват, че той ще засили енергийната зависимост от Русия.\r\n\t \r\n\tБрюксел смята да постави въпроса, че потенциалните икономически щети за Европа от планираните нови американски санкции далече надхвърлят този конкретен проект и предупреждава, че те могат да засегнат \"поддръжката и модернизацията\" на тръбопроводи в Русия, които подават газ за Украйна, както и проекти за тръбопроводи в Каспийския регион и разработката на газови находища край бреговете на Египет.\r\n\t \r\n\tОсвен това, се казва в нотата на Юнкер, мерките може да засегнат потенциално голям брой европейски компании, които развиват законен бизнес, позволен от правилата на ЕС, с руски организации в сфери като железниците, финансите, корабоплаването, минния сектор и пр.\r\n\t \r\n\tСпоред \"Файненшъл таймс\" тези подготвителни ходове на Брюксел са израз на растящото недоволство в ЕС от едностранните враждебни ходове на Вашингтон. Юнкер предупреди САЩ този месец, че Брюксел бързо ще предприеме ответни ходове, ако администрацията на Тръмп изпълни заплахите си да наложи наказателни мита върху европейската стомана.\r\n\t \r\n\tВестникът отбелязва, че срещу новия санкционен законопроект се обявяват и американските енергийни компании с аргумента, че той ще навреди на американските бизнес интереси в полза на руските им конкуренти. Не е ясно обаче дали подготвяните ответни мерки на Брюксел ще имат ефект върху мисленето на Белия дом по законопроекта, подчертава лондонският финансов всекидневник.", "date": "2017.07.24", "title": "САЩ готвят нови санкции срещу Русия, ЕС се кани да вземе ответни мерки"}
{"url": "http://www.mediapool.bg/zalovena-v-irak-16-godishna-germanska-dzhihadistka-iska-da-se-pribere-u-doma-news267024.html", "text": "Присъединилата се към \"Ислямска държава\" германска тийнейджърка, която в момента е държана под стража в Ирак, казва, че съжалява за решението си да стане част от джихадистката групировка и просто иска да се върне при семейството си, съобщиха германски медии, цитирани от Ройтерс.\r\n\t \r\n\tШестнайсетгодишното момиче, родом от малкото градче Пулшниц край Дрезден, и още три германки, които са се присъединили към Ислямска държава през последните години, са задържани в иракски затвор и получават консулска помощ, съобщи в събота германското сп. \"Шпигел\".\r\n\t \r\n\tГерманският в. \"Зюддойче цайтунг\" и телевизиите Ен Де Ер и Ве Де Ер съобщиха, че са интервюирали Линда В. в медицинското отделение на военен комплекс в Багдад.\r\n\t \r\n\t\"Искам просто да се махна оттук\", е казала тя пред журналистите. \"Искам да съм далеч от войната, от многото оръжия, от шума. Искам просто да отида при семейството си\", е добавила Линда.\r\n\t \r\n\tМомичето има рана от куршум в лявото бедро и друга травма на дясното коляно, причинена по думите му при въздушна атака, нанесена от хеликоптер.", "date": "2017.07.24", "title": "Заловена в Ирак 16-годишна германска джихадистка иска да се прибере у дома"}
{"url": "http://www.mediapool.bg/novi-pozhari-bushuvat-v-tsentralna-portugaliya-news267027.html", "text": "Нови пожари бушуват в централната част на Португалия. Със стихията се борят над 2300 пожарникари и специализирана техника, предаде Франс прес.\r\n\t \r\n\tГолям пожар е обхванал района на Кащелу Бранку. В потушаването му участват 800 пожарникари, подпомагани от местното население.\r\n\t \r\n\tНад 600 военни гасят огъня в евкалиптова гора в района на град Коимбра.\r\n\t \r\n\tПрез юни в горски пожари в Португалия загинаха 64 души, а над 200 бяха ранени. След тази драма Португалия прие решение за намаляване на огромните масиви от евкалипти, които са силно запалими.", "date": "2017.07.24", "title": "Нови пожари бушуват в Централна Португалия"}
{"url": "http://www.mediapool.bg/devet-migranti-namereni-martvi-v-kamion-v-teksas-news267021.html", "text": "Девет нелегални мигранти бяха намерени мъртви в ремарке на камион на паркинг в Сан Антонио, щата Тексас, близо до мексиканската граница, съобщиха властите, цитирани от Франс прес.\r\n\t \r\n\tВ ремаркето е имало общо 39 души, от които 17 са хоспитализирани. Някои от тях са в критично състояние, пострадали от топлинен удар и дехидратация, каза началникът на местната полиция Уилям Макманъс.\r\n\t \r\n\tШофьорът на камиона, 60-годишен мъж от Флорида, е задържан и днес ще му бъдат повдигнати обвинения.\r\n\t \r\n\t\"Категорично изглежда, че в случая става дума за трафик на хора\", каза шефът на полицията.\r\n\t \r\n\tСред пострадалите има две деца, каза шефът на службата за пожарна безопасност Чарс Худ. Той уточни, че в ремаркето не е работел климатик и температурата вътре може би е достигнала 65 градуса по Целзий.\r\n\t \n\n\r\n\t\"Обади ни се служител от супермаркета \"Уолмарт\" и сигнализира за камиона на техния паркинг. Каза ни, че някой от камиона го помолил за вода. Той му занесъл и после се обадил на полицията. Пристигнахме и намерихме осем трупа в ремаркето\", каза Макманъс на пресконференция. Деветото тяло е намерено след това.\r\n\t \r\n\tГубернаторът на Тексас Грег Абъд потвърди вечерта броя на умрелите и нарече станалото \"потресаваща трагедия\".", "date": "2017.07.24", "title": "Девет мигранти намерени мъртви в камион в Тексас"}
{"url": "http://www.mediapool.bg/makron-sabira-krai-parizh-osnovnite-libiyski-igrachi-news267028.html", "text": "Президентът на Франция Еманюел Макрон ще организира във вторник край Париж среща между двамата основни участници в либийската криза - оглавяващия правителството на националното единство (ПНЕ) Файез Сарадж и маршал Халифа Хафтар. Това съобщи френската президентска администрация, цитирана в понеделник от Франс прес.\r\n\t \r\n\tС тази инициатива Франция цели да улесни постигането на политическо разбирателство между премиера на Либия и командващия на националната армия в момента, в който новият специален представител на генералния секретар на ООН Гасан Саламе поема функциите си, посочи в комюнике Елисейският дворец.\r\n\t \r\n\t\"Съвместно с всички свои партньори Франция разчита да отправи сигнал, че подкрепя усилията за създаване на политически компромис под егидата на ООН, който (. . .) да обедини различните играчи в Либия\", се казва в текста.\r\n\t \r\n\tЦелта е \"да се изгради държава, способна да задоволи основните нужди на либийците и притежаваща редовна армия, обединена под властта на гражданско правителство\", посочва Елисейският дворец. \"Това е необходимо за контрол върху либийската територия и граници, за борба с терористичните групировки, с трафикантите на оръжия и мигранти, но и с оглед връщане към стабилния живот на институциите\" в страната, добавя администрацията на френския президент.\r\n\t \r\n\tФайез Сарадж, подкрепян от ООН и Запада, и неговият съперник - маршал Халифа Хафтар, имаха срещи в началото на май в Абу Даби, а по-рано - през януари 2016 г., малко след като Сарадж оглави ПНЕ.\r\n\t \n\n\r\n\tПНЕ, формирано по силата на споразумение, сключено под егидата на ООН, се настани през март 2016 г. в Триполи, но властта му се оспорва от маршал Хафтар, силния човек в Източна Либия, където го поддържат избран парламент и друго правителство.\r\n\t \r\n\tВ интервю за френския в. \"Монд\" външният министър на Франция Жан-Ив Льо Дриан заяви, че Либия е \"приоритет за държавния глава\" Еманюел Макрон.\r\n\t \r\n\tШест години след въстанието, свалило диктатора Муамар Кадафи, Либия все още е затънала в нескончаема криза на прехода, а икономиката й е съсипана.", "date": "2017.07.24", "title": "Макрон събира край Париж основните либийски играчи"}
{"url": "http://www.mediapool.bg/kak-putin-predizvika-voenno-vazrazhdane-na-zapada-news267029.html", "text": "Срещата на Г-20 в Хамбург този месец показа, че западните държави все още се опитват да намерят стратегия за спиране на предполагаемата руска намеса в техните политики и хакерските действия срещу техните избори. Зад сцената обаче американските и европейските военни са по-ефективни в адаптирането към действията на президента Владимир Путин и новата агресивна военна доктрина на Москва.\r\n\t \r\n\tВече станаха над три години, откакто войната на Русия в Източна Украйна промени начина, по който западните държави гледат на един конфликт. Резултатът все повече изглежда, че е на път да революционизира американските и европейските въоръжени сили, подобно на уроците от боевете, научени в Ирак и Афганистан. \r\n\t \r\n\tТози процес е все още в зародиш. При все това сухопътни войски, бойни самолети и кораби от водещи натовски държави - най-вече САЩ - вече имат постоянно присъствие в голяма част от територията на Източна Европа. И въпреки всички безпокойства относно възможните връзки на президента Доналд Тръмп с Русия и хладния му ангажимент към член 5 на НАТО, американски военни и висши дипломати твърдо изтъкват ангажимента на Америка към европейската сигурност.\n\n\r\n\t \r\n\tОсновният приоритет на НАТО е да защитава най-уязвимите северни и източноевропейски страни, най-вече балтийските държави Естония, Латвия и Литва, които някога бяха част от Съветския съюз, а сега са в западния алианс.\r\n\t \r\n\tТова лято НАТО води в Северния Атлантик военни учения за борба с подводници и електронна война с използването на модерна техника, почти всеки ден извършва полети с разузнавателни самолети в Балтийския регион, а от Черно море до Арктика са организирани поредица от военни маневри. \r\n\t \r\n\tВнезапното и почти безкръвно анексиране на украинския рускоговорещ Кримски полуостров грабна вниманието на Европа. С още по-голяма сила това важи за по-кървавата война в региона на Донбас в Източна Украйна, където подкрепяни от Русия сепаратисти обявиха Донецка и Луганска народна република през 2014 година.\r\n\t \r\n\tЗа тамошното население резултатите са опустошителни. По оценки на ООН над 2700 цивилни са сред 10-те хиляди убити от април 2014 година. Над 1.6 милиона души в зоната на конфликта са избягали от домовете си. Жертвите са, разбира се, същите тези рускоговорещи украинци, които Москва казва, че се опитва да им помогне с действията си.\r\n\t \r\n\tПри все това Украйна даде възможност на Путин да възстанови репутацията на Русия като основна световна сила. \r\n\t \r\n\tТова състояние на нещата отива далеч зад умишлено неясните руски стратегии на информационна война и хибридна конфронтация, които тревожат мнозина западни анализатори от 2014 година насам. Русия все още не иска да признае, че е използвала конвенционални сили в Украйна, но доказателствата на терена са непреодолими.\r\n\t \r\n\tКогато започна войната в Украйна, въоръжените сили на страната използваха разработени от САЩ военни техники, използвани срещу относително по-слабите във военно отношение бунтовници в Ирак и Афганистан. Тези тактики се оказаха пагубни, особено за бронетранспортьорите, след като руската артилерия използва дронове и други модерни средства за наблюдение и разузнаване, за да нанесе ужасяващи загуби в жива сила и техника. \r\n\t \r\n\tРуските кибератаки и електронно заглушаване също извадиха от строя доставеното от Запада оборудване, включително дроновете, смятани от Вашингтон за последната дума на технологията в тази област.\r\n\t \r\n\tЕфективността на използваната от Москва техника шокира стратезите в САЩ, много от които бяха започнали да вярват, че бунтовници като тези в Ирак, Афганистан и Либия са единствените врагове, с които трябва да се конфронтират.\r\n\t \r\n\tСега западните военни са изправени пред предизвикателството да измислят ефективни контрамерки срещу действията на Русия в Европа, като едновременно се усъвършенстват на базата на уроците, научени от успеха на подкрепяната от САЩ иракска военна кампания в Мосул и победоносните действия срещу бойци в Сирия, Сомалия и Нигерия. \r\n\t \r\n\tТова, от своя страна, води до напрежение по въпроса за заделяне на ресурси. Началникът на генералния щаб на френските въоръжени сили подаде оставка в сряда, в знак на недоволство от съкращаването на разходите за отбрана. Военни от САЩ и други страни продължават да се борят с мъчителния опит за балансиране между още по-скъпи модерни въоръжения като многофункционалния изтребител Ф-35 и пари за личния състав и обучението.\r\n\t \r\n\tПовечето от планирането се върти около намирането на начини за противодействие на т.нар. доктрина Герасимов на Русия, която фокусира повече върху политически операции отколкото върху конвенционални военни конфронтации. Но западните стратези отново поставят акцент и върху класическата стратегия за военно възпиране в стила на Студената война, целяща да убеди Москва, че рискува твърде много, ако нападне член на НАТО.\r\n\t \r\n\tПрез последните три години Москва агресивно използва заплахата за преки военни действия - както конвенционални, така и ядрени - за да сплашва други страни. Планираните през септември големи военни учения ще бъдат поредния пример за това. Но правейки това, Путин може да се простреля в крака.\r\n\t \r\n\tЗападните плановици смятат, че за Москва ще бъде по-трудно да извърши каквото и да е нападение сега, отколкото само преди няколко години, и че колкото повече Путин дрънка оръжие, толкова повече това ще бъде вярно. Силите на Москва може да превишават броя на натовските военни в района, но алиансът се надява, че сега има достатъчно присъствие там, за да може Москва да осъзнае, че не може да се надява да нахлуе в държава от НАТО, без да предизвика по-голяма война. \r\n\t \r\n\tВсяка от страните схваща, че всеки такъв конфликт може да се превърне в ядрен. Германия, която постепенно увеличава военните си разходи, така че да достигнат два процента от нейния брутен вътрешен продукт, каквато е набелязаната от НАТО цел, ясно изрази виждането си, че действията на Русия в Украйна променят правилата на играта. Германските военни сега бързат да възстановят уменията си в пренебрегвани области като наземно базираната противовъздушна отбрана и инженерните войски. Те също така работят по-тясно с други европейски съюзници. \r\n\t \r\n\tВсе по-голям брой западни стратези смятат, че Путин се надява, че руската пропаганда и усилията за внасяне на политически разкол могат в крайна сметка да причинят разпадането на НАТО и на Европейския съюз.\r\n\t \r\n\tМалцина смятат това за вероятно, но най-уязвимите от Русия страни като балтийските държави и Финландия все пак вземат някои мерки. \r\n\t \r\n\tВ случай на нашествие се планира голяма част от войските им, предимно наборниците, да се изтеглят в планините и да нанасят изненадващи удари срещу руските войници. В допълнение, няколко скандинавски и европейски държави - Швеция, Финландия, Норвегия, Холандия Естония, Латвия Литва и Дания - постепенно се обединиха за сформирането на ръководени от Великобритания общи експедиционни сили за защита на балтийските държави. Това значимо по численост устойчиво формирование ще може да съществува дори ако се изпари ангажиментът на НАТО и САЩ към Европа. \r\n\t \r\n\tТова може да не е достатъчно за спиране на изненадващо руско нападение срещу част от територията на НАТО, но то вероятно ще засили ангажимента на Европа за защита на останалата част от територията си. \r\n\t \r\n\tФакт е, че днес Европа е по-добре защитена от когато и да е през последните десетилетия. Ако Русия се чувства заплашена от това, Путин трябва да се сърди само на себе си.", "date": "2017.07.24", "title": "Как Путин предизвика  военно възраждане на Запада"}
{"url": "http://www.mediapool.bg/patyat-kam-izlizaneto-na-velikobritaniya-ot-es-se-okaza-grapav-news267031.html", "text": "Луси Харис приема решението на Великобритания да напусне ЕС като сбъдната мечта. За Ник Хопкинсън то е кошмар.\r\n\tТези двама британци - привърженик на излизането и привърженик на оставането - олицетворяват огромната поляризация в Обединеното кралство, което само преди малко повече от година направи крачка в неизвестното, след като избирателите гласуваха с 52 срещу 48 процента страната им да напусне ЕС.\r\n\tКакво точно ще представлява излизането от съюза за двамата е също толкова голяма неизвестна, колкото и за останалата част от хората в кралството, а кога ще стане факт то - също. След предизвикалия шок резултат от референдума започна работата по договаряне на условията за раздялата с ЕС. Но с времето разговорите забуксуваха, тъй като мащабите и сложността на предизвикателството, което представлява тази задача, започнаха да стават все по-ясни.\r\n\tХарис, която е основател на пробрекзит организацията \"Лондончани за излизане от ЕС\", изразява надежда, а не убеденост, че Великобритания наистина ще скъса отношенията с ЕС.\r\n\t\"Ако не постигнем окончателен резултат, то тогава нищо не е ясно\", каза тя. \"Играта все още няма да е приключила.\"\r\n\tТя не е единственият брекзитър, както наричат подкрепящите излизането от ЕС, който изразява безпокойство. Изборите миналия месец подрязаха крилата на правителството на британските консерватори, а в резултат онези, които искат оставане в съюза, започнаха да добиват увереност.\n\n\r\n\t\"След парламентарните избори съм по-голям оптимист, че поне ще има меко излизане от ЕС, а защо не и че ще можем изобщо да спрем процеса на напускане на съюза\", заяви Хопкинсън, председател на проевропейската организация \"Лондон за Европа\". \"Очевидно правителството се опитва да покаже смелост. Но мисля, че в крайна сметка неустойчивият му курс към излизане от ЕС ще рухне.\"\r\n\tМного хора и от двете страни на разделителната линия са мислели, че досега картината щеше да се е избистрила. Но пътят към излизането от ЕС се оказа грапав.\r\n\tПърво британското правителство загуби спора във върховния съд за това дали е необходима санкция от парламента, преди напускането да започне. Вече след като и депутатите дадоха подкрепата си, правителството на Тереза Мей официално даде ход на процеса. Тя започна преговори, които ще продължат две години, а успоредно с това тръгна и процедура за бързата отмяна - до март 2019 г. - на законодателството и правилата на ЕС, действали на територията на Великобритания четири десетилетия.\r\n\tПосле Мей свика предсрочни избори в опит да си осигури възможност да води преговорите от по-силни позиции. Вместо това обаче избирателите лишиха нейната Консервативна партия от парламентарно мнозинство, което беше сериозен удар за авторитета на премиера - както и за шансовете й да удържи единството в партията, която е разделена на про- и антиевропейско крило.\r\n\tОткакто минаха изборите на 8 юни, министрите от правителството са във война един с друг, предоставяйки на медиите поредица истории с анонимни източници, в които взаимно се компрометират. Една от главните мишени беше финансовият министър Филип Хамънд, най-важната фигура сред министрите, която подкрепя варианта за така наречения \"мек Брекзит\", тоест постигане на компромисно решение по въпроса за излизането на Великобритания с цел да се сведе до минимум икономическият шок за кралството.\r\n\tВ резултат британското правителство е поляризирано, а ЕС все повече започва да губи търпение.\r\n\tСъюзът определи представените досега от Лондон предложения като неясно формулирани и незадоволителни. Първият кръг по-значими преговори в Брюксел миналата седмица завърши без пробив, след като главният преговарящ на ЕС Мишел Барние заяви, че Лондон трябва да разясни позициите си във важни области.\r\n\tПо думите му все още остават \"фундаменталните\" различия по един от най-значимите въпроси - статута на наброяващите 3 милиона граждани на ЕС във Великобритания и на наброяващите милион поданици на Обединеното кралство, живеещи в други европейски страни. Европейският парламент на свой ред окачестви като незадоволително и обременително предложението на Великобритания гражданите на ЕС, живеещи на нейна територия, да получат право на постоянно пребиваване.\r\n\tЗадава се спор и за многомилиардната сметка, която Лондон трябва да плати, за да изпълни вече поетите си ангажименти като член на съюза. Наскоро британският министър на външните работи Борис Джонсън каза, че ЕС не е познал, ако си мисли, че Великобритания ще се съгласи с определянето на прекалено голяма сума за излизането.\r\n\t\"Кой какво е познал не знам. Знам само, че часовникът тиктака\", отговори Барние.\r\n\tЕС настоява, че не може да има никакви преговори за бъдещо двустранно търговско споразумение, докато не бъде постигнат \"съществен напредък\" по въпросите за правата на гражданите, сметката за излизането и статута на ирландската граница.\r\n\t\"От референдума досега не изглежда да сме постигнали кой знае какъв напредък\", каза Тим Бейл, преподавател по политология в Лондонския университет \"Куин Мери\". \"Не съм сигурен дали изобщо някой знае как ще се развият нещата. Не съм сигурен и дали правителството си е подредило преговорните цели. Не съм сигурен също дали ЕС изобщо е наясно какви са те (преговорните цели на Великобритания). Мисля, че ще бъде изключително трудно да изпълним този двегодишен краен срок и ще отпаднем безславно от надпреварата.\"\r\n\tВъзможността да се излезе от ЕС, а с това и от свободния му единен пазар на стоки и услуги и да се влезе в света на митата и търговските бариери кара британската икономика да потреперва. През последната година лирата поевтиня с повече от 10 процента спрямо долара, стопанският растеж се забави, а производителността започна да намалява.\r\n\tКонфедерацията на британските индустриалци, работодателска организация, заяви, че несигурността поражда заплаха за работните места. Според нея за да бъде всичко по-безболезнено, Великобритания трябва да остане в единния пазар и митническия съюз на ЕС, макар и за преходен период, щом излизането стане факт.\r\n\tТова предложение среща подкрепа сред много от народните представители както от Консервативната така и от Лейбъристката партия, но може да стане и причина подкрепящото излизането от съюза крило на консерваторите да стовари гнева си върху и без това отслабеното правителство на Мей. Сред възможните развръзки, до които би могло да се стигне в такъв случай, е например в партията да избухне съревнование за лидерството, а дори и предсрочни избори - което би означавало още отсрочки и хаос.\r\n\tВ това време не се наблюдават особени признаци страната да е възприела призивите на Мей да се обедини. Вълната от престъпления от омраза срещу хора от континента и други страни намаля, но из цялото Обединено кралство темата за излизането от ЕС скара семейства и обтегна приятелства.\r\n\t\"Създадоха се противоречия, които просто допреди това не съществуваха\", каза Хопкинсън и окачестви като \"кошмар\" силите, които решението за излизане от съюза е отприщило.\r\n\tПо тази тема той и Харис са на едно мнение. Харис основала \"Лондончани за излизане от ЕС\" като инициативен комитет в подкрепа на излизането от съюза, след като стигнала до извода, че мнението й не съвпада с това на много от връстниците й от възрастовата група 20+.\r\n\t\"Омръзна ми да ме наричат ксенофоб\", каза тя. \"Започваш някакъв разговор и после нещата много бързо придобиват неприятен оттенък.\"\r\n\tТя изразява силна увереност, че Великобритания ще бъде по-добре извън ЕС. Но направи и следната прогноза: \"Очаква ни труден път, и двата лагера\".", "date": "2017.07.24", "title": "Пътят към излизането на Великобритания от ЕС се оказа грапав"}
{"url": "http://www.mediapool.bg/v-pristanishte-odesa-pristignaha-dva-koraba-na-nato-news267032.html", "text": "В пристанището на град Одеса пристигнаха два кораба от постоянната военноморска група на НАТО. Това съобщи в понеделник чрез Фейсбук пресцентърът на украинските военноморски сили.\r\n\tВ Одеса са акостирали британският разрушител \"Дънкан\" и турската фрегата \"Йълдъръм\", уточни пресцентърът.\r\n\tПрограмата на посещението включва протоколни срещи на командващите похода с командващия военноморския флот на Украйна и с представители на украинските власти.\r\n\tКорабите ще бъдат отворени за посещения на жители и гости на града, планирани са и срещи с украински военни моряци.", "date": "2017.07.24", "title": "В пристанище Одеса пристигнаха два кораба на НАТО"}
{"url": "http://www.mediapool.bg/samoubiystven-atentat-v-pakistanskiya-grad-lahor-vze-16-zhertvi-povecheto-politsai-news267047.html", "text": "Най-малко 16 души, много от които полицаи, загинаха при нападение на атентатор самоубиец в пакистанския град Лахор, съобщиха пакистанските власти, цитирани от Ройтерс.\r\n\tВзривът станал близо до Лахорския технологичен парк, намиращ се в центъра на града. Мишена били полицаи, изпратени в района, за да го прочистят от амбулантни търговци, заяви полицейски представител.\r\n\tПо думите на Джам Саджад Хусайн, говорител на местната служба за реакция при спешни ситуации, има и над 20 ранени при експлозията.\r\n\tХайдер Ашраф, заместник-главен инспектор на полицията в провинция Пенджаб, заяви, че нападението е било самоубийствен атентат.\r\n\tНикоя групировка не е поела отговорност.\n\n\r\n\tПакистанският министър на вътрешните работи Чаудри Хан заяви, че преобладаващата част от загиналите и ранените са полицаи, както и че броят на загиналите може да нарасне.\r\n\tПремиерът Наваз Шариф осъди атентата и разпореди на ранените да се осигури възможно най-доброто медицинско лечение.", "date": "2017.07.24", "title": "Самоубийствен атентат в пакистанския град Лахор взе 16 жертви, повечето полицаи"}
{"url": "http://www.mediapool.bg/biznes-filosofiya-po-trite-prasentsa-sindikatite-sa-vredni-a-rabotnitsite-tartei-news267048.html", "text": "Трите национално представени работодателски организации БСК, КРИБ и АИКБ нападнаха в понеделник синдикатите заради прекратения след техните заплахи за протести дебат за отпадането на добавката за прослужено време. Бизнес организациите използваха в презентацията си приказката за трите прасенца, за да онагледят колко вредни са синдикатите и как водят до изкривяване на пазара и несправедливо заплащане, а работниците бяха заклеймени като “търтеи“, които непрекъснато искат, без да дават.\r\n\tРаботодателите обвиниха синдикатите в изкривяване на истината и предоставяне на неверни данни, с които заблуждават управляващите относно социалния ефект на класа за прослужено време и поискаха от правителството диалогът за отпадането на добавката да продължи.\r\n\t“Ставаме все по-необразовани, все по-мързеливи, с все по-малки компетентности, които пъдят инвеститорите. Сривът на инвестициите е следствие на липсата на квалифицирана работна ръка, умения и хора, които спазват технологичната дисциплина. Възпитаваме търтеи, които непрекъснато искат, без да дават“, заяви председателят на Българската стопанска камара (БСК) Божидар Данев.\r\n\t\r\n\t\n\n\r\n\tТой посочи и предложението им до министър-председателя - след като реши, че трябва да бъдат запазени добавките, да въведе отново доплащането за прослужено време и за държавните служители, което е отменил 2012 г., \"за да няма дискриминация\".\r\n\tПредседателят на Конфедерацията на работодателите и индустриалците в България (КРИБ) Кирил Домусчиев пък обяви синдикатите за вредни за икономиката и държавата.\r\n\t\r\n\t“Синдикатите са вредни за България. Синдикатите пречат за развитието на икономиката, за развитието на държавата и реално, пречейки на развитието на икономиката, те пречат и в социалната сфера, и във всякакви други сфери на социалния живот“, заяви той.\r\n\tСпоред него в последните години България се е превърнала в синдикална република. Той е убеден, че там, където няма синдикати, предприятията работят и бизнесът върви.\r\n\tВасил Велев от Асоциацията на индустриалния капитал пък илюстрира ситуацията на трудовия пазар с приказката за трите прасенца, в която двете по-мързеливи прасенца потърсили защита в къщичката на работливото прасенце, което положило повече усилия, за да я построи здрава. Във варианта на работодателите трите прасенца си живеели в кочината, докато синдикатите решили, че всяко от прасенцата ще получава по равно, по 1000 лв. заплата. След това обаче работливото прасенце решило да напусне страната и заминало за чужбина.\r\n\tВелев допълни, че синдикатите приличат на \"човек застанал на брега на реката, който говори на водата - течи, течи\". По думите му, вместо да търсим решение как да ускорим икономическия растеж, как да повишим производителността, уменията и навици на хората, се занимаваме с измисляне на начини как да работим по-малко и да получаваме повече. \"Е, няма такива начини. Единственият начин е да се работи повече и по-добре и да се краде по-малко\", коментира той.", "date": "2017.07.24", "title": "Бизнес философия по \"Трите прасенца\": Синдикатите са вредни, а работниците търтеи"}
{"url": "http://www.mediapool.bg/polovin-milion-leva-otivat-za-viziya-za-razvitie-na-sofiya-do-2050-g-news267049.html", "text": "За първи път Столична община ще обърне подхода и ще направи \"моментна снимка\" на София и споделена визия за бъдещето й развитие до 2050 г. Вместо \"документите да се изработват от няколко експерта в един кабинет\", по думите на столичния кмет Йорданка Фандъкова, това ще стане чрез събиране и обобщаване на наличната информация в диалог със столичани на принципа на споделянето.\r\n\tВизията за споделена София ще струва до 500 000 лв. на столичани и ще бъде основата за промените в общия устройствен план на София, за които ще се плаща отделно. За сравнение цената на изработването на общ устройствен план на голям областен град струва по-малко от Визията за София. Варна плати под 400 000 лв.\r\n\tИнициативата \"Дългосрочна визия за развитието на София и крайградските територии\", наречена кратко  има за цел да опише града, в който искаме да живеем, с участието на всички заинтересовани страни и да послужи за основа на предстоящата актуализация на Общия устройствен план на столицата, каза арх. Любомир Георгиев - новият директор на общинското предприятие \"Софпроект – ОГП\". Той е начело на екипа от седем млади експерти, които ще реализират инициативата.\r\n\tЗадачите пред екипа са да направи анализ на моментното състояние на София и създаването на механизми за устойчиво взаимодействие между заинтересованите страни, каза арх. Георгиев.\r\n\tПроектът е инициатива на Столичния общински съвет и ще послужи за основа на всички бъдещи стратегии за развитие на града до 2050.\n\n\r\n\tЦелта е да защитим визията за София като зелен и иновативен град, която заложих в управленската ми програма, каза кметът Йорданка Фандъкова. Тя допълни, че за да се постигнат устойчиви резултати в това развитие е необходимо правилно планиране.\r\n\t\r\n\tРаботата по промяна в ОУП реално започна преди около година – като основна задача при назначаването на новия главен архитект на София, каза Фандъкова.\r\n\tГлавният архитект Здравко Здравков и екипът му подготвиха предложения за промени в Закона за устройство и застрояване на Столична община, по които вече текат дебати. Целта на промените е допълнителна защита на зелените площи и ограничения за строителство на високи сгради, каза Фандъкова. Тя се надява с подкрепата на депутатите от ГЕРБ тези законодателни промени да са факт до октомври.\r\n\tСледващият етап е изработването на стратегическия документ - \"Визията\", който трябва да е готов до септември 2018 г., каза столичният кмет.\r\n\t\r\n\t\"Mина времето, когато важни стратегически документи се изработваха в един кабинет от няколко експерта и се съобщаваха на хората. Сега Визията ще подобри начина на градско планиране, като включи още в началото на процесите на взимане на решения всички хора и организации, които участват в създаването на общото бъдеще на София - общински власти и администрация, неправителствени организации, инвеститори, изследователи, експерти и граждани\", каза Фандъкова.\r\n\t\"Фактът, че сме тук сега с този екип означава, че вече е сменен моделът на градско планиране и започваме по нов, модерен и диалогичен начин. Тази задача си я поставихме самите ние, когато преди месеци Столичният общински съвет взе решение, определи методика и постави задача на главния архитект да стартира изработването на Визията. Тя ще търси консенсус и ще бъде не само ориентир, но и най-важният дългосрочен документ, който ще съдържа споделената ни представа за това как искаме да изглежда градът ни в бъдеще\", каза председателят на СОС Елен Герджиков.\r\n\t\"Визията ще ни позволи да действаме не само по законосъобразност, но и по целесъобразност\", коментира главният архитект Здравко Здравков.\r\n\tТой даде пример, ако при него дойде инвестиционен проект, който отговаря на правилата и нормите, но не отговаря на \"Визията за развитие на София\" да не бъде разрешен. \"Затова имаме необходимостта от създаването на такъв стратегически документ, който да включва посоките, в които искаме да се развиваме\", аргументира се арх. Здравков, но не обясни как един концептуален документ може да има по-голяма сила от нормативен пред съда при спорове с инвеститори.\r\n\t\r\n\tПървият етап от работата по инициативата е събиране, обобщаване, създаване, дискутиране и анализ на информацията по всички теми, свързани с бъдещето на София, каза арх.Георгиев.\r\n\tПо думите му екипът ще подпомага всички заинтересовани страни да споделят информация, да генерират идеи и да предприемат реални действия за решението на различни проблеми.\r\n\tПрез лятото ще бъдат събрани наличните данни за града, а през есента ще започне публичното дискутиране на различните теми. Условно са разделени на седем направления – хора, управление, идентичност и култура, транспорт и мобилност, околна среда, градска среда и икономика.\r\n\tНа основата на дискусиите, през пролетта на 2018 г. ще бъде предложен работен вариант на \"Визията\". Той отново ще бъде дискутиран от широката общественост чрез информиран диалог, каза арх. Георгиев.\r\n\tПрез есента на 2018 г. \"Визията\" трябва да бъде приета от Столичен общински съвет, за да послужат за основа на работата по актуализацията на Общия устройствен план на Столична община, която ще започне през 2019 г., допълни той.", "date": "2017.07.24", "title": "Половин милион лева отиват за визия за развитие на София до 2050 г."}
{"url": "http://www.mediapool.bg/iran-vavezhda-nova-parichna-edinitsa-news267050.html", "text": "Правителството на Иран одобри преминаване от действащата в момента парична единица риал към нова - туман. Това съобщи агенция Ирна, позовавайки се на правителствения секретар Мохсен Хаджи Мирзаеи.\r\n\tРешението има за цел опростяване на паричните плащания. Един туман ще бъде равен на 10 риала и по този начин в цифри цените ще намалеят с една нула, отбелязва той.\r\n\tПо думите му въпросът за преминаване към нова парична единица е бил изучаван от икономическа комисия на правителството през последната година и половина. Проектът за парична реформа е бил представен на централната банка през ноември миналата година.\r\n\tПаричната единица \"туман\" е била в обращение в Персия (старото име на Иран) до 1932 година, когато е заменена с риала.\r\n\tДо моментът туманът бе неофициално платежно средство в страната. На купюрите, отпечатани от централната банка, и на етикетите в магазините паричната единица бе означено като \"риал\", но във всекидневната реч иранците почти винаги използваха за парите си думата \"туман\".\n\n\r\n\tЗаради инфлацията през последните години риалът силно се обезцени. В момента един щатски долар се котира за 39 000 риала, а обменният курс спрямо новата валута ще бъде 3900 тумана. На практика Иран извършва деноминация с един знак, въпреки че по-рано се предлагаше да бъдат премахнати три или дори четири нули.", "date": "2017.07.24", "title": "Иран въвежда нова парична единица"}
{"url": "http://www.mediapool.bg/turtsiya-ottegli-spisak-na-germanski-firmi-zapodozreni-che-podkrepyat-terorizma-news267051.html", "text": "Турция официално оттегли искане за помощ от Германия в разследването на близо 700 германски фирми, заподозрени, че подкрепят тероризма, съобщи говорител на германското вътрешно министерство, предаде агенция Ройтерс.\r\n\t\"Вътрешното министерство подчерта, че няма разследвания срещу германски фирми от страна на турските власти в Турция или в Германия\", каза говорителят Тобиас Плате на редовна правителствена пресконференция днес.\r\n\tТурция е представила на германските власти списък с над 680 компании, заподозрени че подкрепят тероризма, съобщи преди дни източник от службите за сигурност.\r\n\tГерманският вестник \"Цайт\" писа в сряда, 19 юли, че в списъка са големи концерни като Даймлер (Daimler) и БАСФ (BASF).", "date": "2017.07.24", "title": "Турция оттегли списък на германски фирми, заподозрени, че подкрепят тероризма"}
