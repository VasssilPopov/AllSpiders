{"url": "http://www.mediapool.bg/i-papata-e-pritesnen-ot-razpokasvaneto-na-evropa-news271110.html", "text": "Папа Франциск е силно притеснен от \"разпокъсването\" на Европа, заяви държавният секретар на Ватикана кардинал Пиетро Паролин на конференция в Рим, цитиран от световните агенции.\r\n\tСъбитието беше организирано от обединението на европейските католически епископи.\r\n\t\"Резултатът от британския референдум миналата година и тенденцията към разпокъсване, заливаща континента, накараха Светия отец да помисли върху спешната нужда от поощряване на по-задълбочен размисъл върху Европа\", каза още Паролин.", "date": "2017.10.28", "title": "И папата е притеснен от \"разпокъсването\" на Европа"}
{"url": "http://www.mediapool.bg/drogiran-prebi-sestra-v-pirogov-i-izbyaga-news271102.html", "text": "Медицинска сестра от болница \"Пирогов\" е била ударена в петък вечерта от пациент по време на дежурство, съобщиха от лечебното заведение.\r\n\tНападателят е 18-годишен младеж, който е бил настанен в Клиниката по токсикология заради употреба на марихуана.\r\n\tВ момента медицинската сестра е настанена в Клиниката по неврохиругия с тежка лицева травма и мозъчно сътресение.\r\n\tСлед нанесените удари той се е насочил към пациентска стая, в която е била настанена жена. Мъжът поискал тя да му отключи врата, за да излезе, но след като пациентката отговаря, че няма ключ, той започва да я души.\r\n\tСлед това е счупил стъклото на заключената врата и е избягал от клиниката.\n\n\r\n\tПо-късно през нощта, в спешното отделение на болницата, полицаи са докрали трима пияни мъже след пиянска свада в столично заведение. В коридора на отделението един от тях нанася удар по вратата на рентгеновия кабинет.\r\n\tДежурният лекар е с уплаха.\r\n\tДиректорът на \"Пирогов\" проф. Асен Балтов е посетил пострадалата медицинска сестра и е огледал нанесените материални щети. Наредил е да се предприемат допълнителни мерки за сигурност.", "date": "2017.10.28", "title": "Дрогиран преби сестра в \"Пирогов\" и избяга"}
{"url": "http://www.mediapool.bg/market-links-gerb-vodi-s-4-na-sto-na-bsp-news271093.html", "text": "В навечерието на българското председателство на Съвета на Европейския съюз се отчита ерозия в общественото доверие към политическия елит на страната.Това показва проучване на социологическата  агенция  за обществено-политическите нагласи в България проведено в началото на октомври.\r\n\tСпоред него ако парламентарните избори бяха сега само ГЕРБ и БСП биха прескочили четири процентовата бариера за влизане в парламента. Разликата между двете политически сили е малка, като управляващите от ГЕРБ имат 4 на сто преднина пред социалистите. Партньорът в управляващата коалиция \"Обединени патриоти\" е на кантар, но има потенциал да влезе.\r\n\tОстаналите парламентарно представени сили  ДПС и \"Воля\" на Веселин Марешки събират едва 3% подкрепа.\r\n\tВисок е делът на гражданите, които не се чувстват представени от нито един от настоящите политически субекти. Общо 43% декларират, че не биха гласували или не са решили кого да подкрепят, ако днес се провеждат парламентарни избори.\r\n\tБлизо две трети от българите са песимисти за развитието на страната. Традиционно най-високо е одобрението на държавния глава (56%), а най-ниско е доверието в парламента (12%). Премиерът Бойко Борисов запазва значително висок личен рейтинг (29%), показва още проучването.\n\n\r\n\tМеждуинституционалното напрежение, както и зачестилите през последните месеци скандали, свързани главно със злоупотреби с власт по места (разкритията около роднинските назначения на Делян Добрев в Хасково, случаят \"Суджукгейт\" и т.н.), осезаемо влошават политическия климат. Преобладава негативно отношение не само към всички политически субекти, но и към публичните институции – изпълнителната, законодателната и съдебната власт, посочват от \"Маркет линкс\".\r\n\tНастоящият дефицит на доверие към политическия елит се обуславя както от демонстрираното повърхностно отношение от страна на парламентарно представените партии към ключови социални политики, така и от липсата на дългосрочна визия за развитие на държавата.\r\n\tАктуалният въпрос за председателството ни на Съвета на ЕС не е онзи крайъгълен камък, около който би следвало да бъде структуриран политическият дебат към момента. Като цяло, тази тема се изчерпва с представянето на приоритетите, т.нар. \"Трите К\"- консенсус, конкурентоспособност и кохезия, както и със скандалите около финансирането за ремонта на НДК.\r\n\tПредставянето на България по време на председателството ни в ЕС би могло и да не предреши съдбата на кабинета \"Борисов 3\", но със сигурност ще бъде от решаващо значение за мястото и ролята на България в ЕС. Предизвикателството е голямо, особено в контекста на очакваното присъединяване на страната ни в еврозоната и кандидатстването ни за членство в шенгенското пространство и пречупено през призмата на \"Европа на различни скорости\" и на засилващи се протекционистки и националистически настроения в рамките на европейската общност.\r\n\t\r\n\tКъм момента на провеждане на настоящото проучване е видно, че президентската институция се ползва с най-високо обществено доверие. На този етап острата конфронтация между президента и ГЕРБ все още не оказва съществено негативно влияние върху публичния имидж на държавния глава, смятат от \"Маркет линкс\".\r\n\tПрезидентът е с най-устойчива подкрепа и най-висок положителен баланс между позитивните и негативните оценки (съотношение 56:18), следван от традиционно одобряваните институции на българската армия (40:27) и българската православна църква (38:30).\r\n\tНародното събрание (12% положителни, 61% отрицателни оценки) е с най-ниска степен на обществено доверие и открояващ се отрицателен баланс между позитивни и негативни оценки.\r\n\tНад една пета от българите (21%) споделят доверие в дейността на правителството. На противоположния полюс са близо 54% от хората. Те декларират, че нямат доверие в кабинета \"Борисов ІІІ\".\r\n\tКъм настоящия момент обаче кабинетът демонстрира политическа стабилност, а предвид предстоящото европредседателство на страната, през идните шест месеца не се очертават условия за предсрочен вот, посочват от \"Маркет линкс\".  \r\n\tПремиерът е със значително по-висок личен рейтинг в сравнение с оглавяваното от него коалиционно правителство между ГЕРБ и“Обединени патриоти“. 29% имат положително отношение към Бойко Борисов, дължащо се не само на личната му политическа харизма, но и на сравнително успешната му дейност в международен аспект –срещи с Меркел, Макрон и Ердоган, както и подписване на договор за приятелство, добросъседство и сътрудничество с Македония, смятат от \"Маркет линкс\".\r\n\tКритични възгледи относноработата на премиерасподелят около половината от българите.\r\n\t\r\n\tВсички политически сили са с подчертано отрицателен баланс между позитивните и негативните оценки, показва проучването на \"Маркет линкс\".\r\n\tПреднината на ГЕРБ пред втората политическа сила БСП е около 4%. Към настоящия момент ГЕРБ може да разчита на 21% от гласоподавателите, но електоралнияттаван на партията е значително по-висок, тъй като около една трета (33%) декларират, че имат положително отношение към управляващата политическа сила.\r\n\tВъпреки вътрешните проблеми в БСП, социалистическата партия запазва устойчива позиция - 27% от хората имат положително отношение към БСП, а 17% са готови да я подкрепят с вота си.\r\n\tВъпреки че електоралната тежест на \"Обединени патриоти\" е около 4%, регистрираното доверие към тях е 21%, дължащо се на успешно изградената колаборация между тях и ГЕРБ.\r\n\tКъм настоящиямомент останалите политически сили са с ниски стойности на електорална подкрепа. Прави впечатление, че ако десните формации намерят помежду си общ език, биха разполагали с електорален потенциал да се превърнат в трета или четвърта политическа сила върху политическата карта.\r\n\tНационално-представително проучване на \"Маркет линкс\" е проведено в периода от 6 до 16 октомври сред 1017 души на възраст над 18 години и е финансирано от социологическата агенция.", "date": "2017.10.28", "title": "\"Маркет линкс\": ГЕРБ води с 4 на сто на БСП"}
{"url": "http://www.mediapool.bg/tyaloto-na-mlad-mazh-e-otkrito-v-dvor-v-sofiya-news271103.html", "text": "Сигнал за открит човек в безпомощно състояние е получен в събота сутринта на тел. 112. Той е бил намерен във вътрешен двор на столичния булевард \"Васил Левски\".\r\n\tПристигналият на място екип на Спешна помощ установил смъртта на мъжа на видима възраст 25-30 години, съобщиха от пресцентъра на МВР.\r\n\tПредстои установяване на самоличността му. На мястото е извършен оглед, предприети са процесуално-следствени действия за изясняване на обстоятелствата, довели до смъртта на мъжа.", "date": "2017.10.28", "title": "Тялото на млад мъж е открито в двор в София"}
{"url": "http://www.mediapool.bg/tazi-nosht-mestim-strelkite-na-chasovnika-s-chas-nazad-news271095.html", "text": "Тази нощ ще спим с един час повече. Точно в 4:00 часа на 29 октомври (неделя) часовниците се връщат с час назад и се преминава към астрономическото време. Зимното часово време ще продължи до последната неделя на март следващата година.\r\n\tНад 100 държави в света местят стрелките на часовниците си два пъти в годината - през пролетта и есента, като сменят зимно с лятно часово време.\r\n\tЛятното часово време е система, въведена за спестяване на разходи за осветление, чрез увеличаване на използването на дневната светлина. При нея официалното време се измества обикновено с един час по-напред от астрономическото време, като остава така за пролетните и летните месеци.С това се цели подсигуряване на по-добро съвпадане на часовете от светлата част на денонощието и активните часове за работа и училище.\r\n\tЛятното часово време е въведено в България на 1 април 1979 година. От 1999 лятното часово време продължава до четири часа в последната неделя на октомври, когато часовникът се връща с един час назад.\r\n\t\n\n\r\n\tПрез 1784 г. тогавашният американски посланик в Париж - Бенджамин Франклин пише до френското издание \"Парижки журнал\", че парижаните ще пестят от свещи ако стават по-рано с един час. Днес това негово предположение се смята за шега. След Франклин обаче никой дълго време не се замислял за рационалността в използването на дневната светлина.\r\n\tИдеята е подкрепена по-късно - през 1895 от Джордж Фъндсън, който колекционирал буболечки и искал малко повече време, за да се радва на любимите си насекоми. Но до промяна тогава не се стига.\r\n\tПрез 1908 г. пък Уилям Уилет подема сериозно инициативата за прокарване на закон за смяна на времето в британския парламент. На няколко пъти негов проект е вкарван за обсъждане, но всеки път е отхвърлян.\r\n\tМеждувременно, през 1915 година, в разгара на Първата световна война, германците правят промяната. Мотивът - да пести от въглища. Така промишлеността, която захранва войната щяла да бъде по-ефективна. Великобритания и САЩ ги последват година по-късно.\r\n\tСмяната на времето е отменено с идването на мира, за да се завърне трайно с Втората световна война.\r\n\t\r\n\tПреходът от астрономическото към лятното часово време е горе-долу на еднаи съща дата - последната неделя на октомври, а за страните от Южното полукълбо - последната неделя на март.\r\n\tДатата на минаване към лятно време обаче силно се различава. В много страни в Европа и Монголия това е последната неделя на март. В САЩ, Канада, Мексико и страните от Карибския басейн е първата неделя на април, а в повечето арабски страни - последният петък на април, информира в. \"Сега\". В някои държави като Куба, Ирак и Сирия минаването на лятно време става на 1 април независимо от деня от седмицата.\r\n\t\r\n\tНяма пълни изследвания за ползите и вредите от смяната на времето.\r\n\tПодръжниците на идеята смятат, че така се пести енергия, осигурява се повече светлина и се повишава активността.\r\n\tПротивниците обаче са на мнение, че това влияе негативно върху здравето на хората, защото разстройва биологичния им часовник, а икономията е незначителна.\r\n\tВ САЩ например привържениците на запазването и разпространението на лятното часово време са обединени в Коалиция за лятно часово време. Тя се финансира от компании, за които лятното време означава допълнителни доходи. За пример служат собствениците на супермаркетите и магазините, специализирани в продажбата на битова техника. Увеличаването на техните доходи е свързано с минаването на лятно време, защото жените могат да пазаруват в тези магазини до по-късно вечерта. Представителите на производителите на оборудване за барбекю твърдят, че след старта на лятното време обемът на продажбите им се увеличава с 15 на сто.\r\n\tСпоред някои проучвания смяната на времето има негативно отражение върху здравословното състояние на хората. Според проучване на университета в Алабама от 2012 г. сърдечните удари се увеличават с 10на сто, а след смяната през октомври спадът е отново с толкова.\r\n\tДатско проучване пък сочи, че риска за отключване на депресия се повишава с 11 на сто.\r\n\tАмериканско изследване показва, че смяната на времето, води до повишен риск от помятане или неуспешен опит при ин витро процедури.Наблюдават се и повече наранявания на работното място, които са по-тежки в сравнение с други понеделници.\r\n\tСпоред проучване на учени от университета в Харвард 18 % са повече катастрофите в деня след смяната на времето.\r\n\tИзследване от 2015 г. в Журнала по клинична медицина на съня установява, че тийнейджърите в дните след смяната времето са сънливи, реагират забавено и внимават по-малко.\r\n\tЗдравните проблеми влияят и на икономиката. Проучване на девет европейски университета показва, че в Европейския съюз за медикаменти и други средства за справяне с проблема се разходват 130 млрд евро годишно.\r\n\tОт друга страна пък статистически анализ в Калифорния, установи, че удължаването на времето на дневна светлина е \"с малък или никакъв ефект върху потреблението на енергия\".\r\n\tБорсовите анализатори на свой ред са забелязали, че в първия понеделник след превъртането на стрелките се наблюдава спад на борсовата активност. Всичко това според противниците на смяната е пряко следствие от нея.\r\n\tИ дори да звучи стряскащо, медиците твърдят, че това са краткотрайни смущения, които не са опасни.\r\n\tЗатова дори Еврокомисията заложи на традицията и отхвърли предложението да премахне смяната на времето.\r\n\tВ България няма никакви проучвания за ползите и вредите. Директивата на Европейския съюз от 2001 г. не задължава страната да променя времето си. Само определя държавите, които искат да сменят времето да го правят в един ден и час. Изборът е на всяка държава.", "date": "2017.10.28", "title": "Тази нощ местим стрелките на часовника с час назад"}
{"url": "http://www.mediapool.bg/nabedenata-ot-stoichkov-za-frankistka-soraya-de-santamariya-stana-premier-na-katalunya-news271100.html", "text": "Испанският вицепремиер Сорая Саенс де Сантамария, която Христо Стоичков обвини във франкизъм, стана временен премиер на автономната област Каталуня, съобщи в. \"Ел Мундо\".\r\n\tРешението е на испанския премиер Мариано Рахой, който разпусна регионалния парламент в Барселона и уволни цялото местно правителство начело с Карлес Пучдемон.\r\n\tТака беше задействан член 155 от Конституцията в отговор на обявяването на независимост от страна на Каталуня. Според закона за временен премиер на областта трябва да бъде назначен министър-председателя на Испания, но той има право да делегира правомощията си на своя първи вицепремиер. Сорая де Сантамария, която е и министър на териториалните администрации, ще управлява Каталуня до 21 декември, когато са насрочени предсрочни избори.\r\n\tСкандалът между испанския вицепремиер и Стоичков избухна след проведения референдум за независимост на Каталуня на 1 октомври, обявен от Мадрид за незаконен. При сблъсъци с полицията тогава пострадаха стотици хора, а от ефира на испаноезичната телевизия \"Унивисион\" в Маями Стоичков поиска оставката на Сантамария, заявявайки, че тя и семейството й са последователи на диктатора Франко. После обаче се оказа, че човекът, посочен за баща на вицепремиерката, не е неин родител.\r\n\tСантамария се закани да съди Стоичков, който побърза да се извини, но само за квалификациите по адрес на сина ѝ. Реакцията ѝ бе последвана и от недоволство от испанското правителство към българското външно министерство, което отстрани бившия футболист от поста на почетен консул на българите в Каталуня и Арагон.\r\n\tПървоначално като причина бе изтъкнат фактът, че Стоичков повече от година и половина живее в САЩ и не може ефективно да упражнява длъжността си. По-късно от Външно се мотивираха, че \"в допълнение следва да се има предвид, че в бъдеще ефективното изпълнение на функциите на почетен консул от страна на г-н Стоичков ще бъде възпрепятствано поради усложняване на комуникацията му с официалните власти на Кралство Испания заради последните му публични изяви\". В крайна сметка външният министър Екатерина Захариева заяви в прав текст, че този път бившият футболист е прекалил.", "date": "2017.10.28", "title": "Набедената от Стоичков за франкистка Сорая де Сантамария стана премиер на Каталуня"}
{"url": "http://www.mediapool.bg/partiyata-na-valeri-simeonov-shte-pravi-mladezhka-organizatsiya-news271101.html", "text": "Партията на вицепремиера по икономическите въпроси и демографската политика Валери Симеонов - Националният фронт за спасение на България (НФСБ)ще прави и младежка структура.\r\n\tРешението е взето на провелия се трети редовен конгрес, който преизбра Симеонов за лидер на партията за още четири години. Всички присъстващи делегати на конгреса – 147 са гласували единодушно Симонов да остане начело на партията. Против и въздържали се не е имало, се казва в съобщение на НФСБ.\r\n\tКонгресът на партията се провежда при закрити врати.\r\n\tЦялото ръководство на НФСБ също запазва постове си. За заместник-председатели на партията са преизбрани единодушно Данчо Хаджиев и депутатите Валентин Касабов и Борис Ячев.\r\n\tКонгресът утвърдил и състава на Национален политически съвет, в който, освен влизащите по право регионални и областни координатори, членове са още- Петьо Георгиев, Александър Хайтов, Петко Събев и областната управителка на Стара Загора Гергана Михова.\n\n\r\n\tЗа председател на националната контролна комисия също е бил преизбран народният представител Христиан Митев.\r\n\tНаправени са били промени в партийния устав. Въведена е дъжност национален координатор и е променена мандатността на конгреса от 3 на 4 години.\r\n\tМеждувременно бТВ съобщи, че в навечерието на конгреса е имало доста оставки в хасковските структури на партията. Общински звена в региона застанали зад бившия областен координатор на партията, който твърди, че е сменен еднолично от Валери Симеонов.\r\n\tДесет от 11-те общински координатори в Хасковско си тръгват от НФСБ. В писмо, подписано от тях, те обвиняват Симеонов, че е влязъл в коалиция с ГЕРБ, без да се допита до местните структури, както и че не изпълнява предизборните си обещания.\r\n\t\"Ние излъгахме избирателите като ходихме на събрания и ги убеждавахме. Хората вярваха, че ще станат 300 лева пенсиите, а това не се случи. Хората не го приемат това\", каза бившият областен координатор на НФСБ Кръстьо Кръстев.\r\n\tВ последно време Валери Симеонов е подложен на атаки, основно от ДПС, които поискаха той да бъде отстранен от правителството. Партията на Ахмед Доган и Делян Пеевски сезира дори Европейския съюз, че ГЕРБ управляват с националисти, заради партньорите им в управлението - „Обединени патриоти“.", "date": "2017.10.28", "title": "Партията на Валери Симеонов ще прави младежка организация"}
{"url": "http://www.mediapool.bg/idil-obyavi-didie-deshan-za-vrag-na-allah-news271104.html", "text": "Терористичната организация Ислямска държава (ИДИЛ) продължава да тероризира футболния свят с шокиращи плакати, съобщи бТВ.\r\n\tСлед като преди няколко дни Ислямска държава разпространи постер на Лионел Меси, който е затворен зад решетките и плаче с кървави сълзи, този път ИДИЛ направи колаж на националния селекционер на Франция Дидие Дешан.\r\n\tТекстът върху плаката с Дешан гласи: \"Ще продължим да ви тероризираме и да разваляме живота ви\".\r\n\tНа плаката Дидие Дешан седи на стол  с вързани ръце, а маскиран джихадист е опрял пистолет в рамото му.\r\n\tКолажът на Дешан, който е обявен за \"враг на Аллах\", е дело на организацията УАФА, която играе ролята на медия за терористите, чиято последна цел е да всее страх сред футболните фенове по света.\n\n\r\n\tТериристите продължават да всяват страх преди световното първенство в Русия следващата година.\r\n\tДо този момент Франция е от най-засегнатите държави от атаките на ИДИЛ, след като при атака с тир в Ница миналата година загинаха 86 души.\r\n\tМиналата седмица се появи друга снимка, на която емблемата на Мондиал 2018 е до маскиран въоражен човек пред \"Волгоград Арена\", с надпис: \"Очаквайте ни\".\r\n\tСветовното първенство в Русия ще се играе в 11 града от 14 юни до 15 юли, а финалът е на стадион \"Лужники\" в Москва.", "date": "2017.10.28", "title": "ИДИЛ обяви Дидие Дешан за \"враг на Аллах\""}
{"url": "http://www.mediapool.bg/okolo-90-na-sto-ot-nemskite-kompanii-v-bulgaria-biha-investirali-otnovo-u-nas-news271099.html", "text": "Около 90 на сто от немските компании в България биха инвестирали отново у нас. Това е показало проучване на Германо-българската индустриално-търговска камара, съобщи зам.-министърът на икономиката Александър Манолев при официалното откриване на разширението на базата на \"Луфтханза Техник София\".\r\n\t\"Преди около седмица стартира завод за 50 млн. лв. на немския гигант \"Осрам\" в България. Днес откриваме нова инвестиция на друга авторитетна немска компания за близо 70 млн. лв. С други думи, за последната седмица в България се откриват заводи с немско участие на обща стойност от около 120 млн. лв.\", допълни Манолев.\r\n\t\"През последните години България се доказа, като надежден и желан партньор за редица световни компании, от ранга на Луфтханза\", заяви министърът на транспорта Ивайло Московски, който също беше на откриването. \"Това е един съвременен високотехнологичен проект, благодарение на който много млади и квалифицирани хора ще продължат да работят и да се развиват в България\", допълни Московски.\r\n\t\r\n\tСлед разширяването,  на \"Луфтханза Техник\", вече е най-голямата в Европа и втора в света след тази във Филипините на концерна.\n\n\r\n\tПредприетият ход за разширяване не е изненада предвид намеренията на нискобюджетните авикоомпании за увеличаване на флотилиите си от самолети. Прогнозите са през следващите години авиацията да расте с бързи темпове, като се очаква и недостиг на квалифициран персонал.\r\n\t\"Луфтханза Техник\" има общо шест бази за ремонт на самолети по света - в България, Унгария, Ирландия, Малта, Пуерто Рико и Филипините.\r\n\tБългарското поделение е основано в края на 2007 г. и е открито през октомври 2008 г.\r\n\t\"Луфтханза Техник София\" е съвместно дружество между \"Луфтханза Техник\" AG (75.1%) и \"Бългериан Еъруейз Груп\" ЕАД (24.9%), която е част от икономическата група \"Химимпорт\".\r\n\tИнвестицията от около 35 млн. евро в новия хангар, работилници и 6-етажна бизнес сграда е на компании от групата на българския партньор, а \"Луфтханза Техник\" ще ги наеме. Договорът за наем ще бъде за 8 години с опция за удължаване с още толкова.\r\n\tКъм момента служителите на \"Луфтханза Техник София\" са около 1100. Около 400 от тях са техници, подпомагани от около 150 служители, занимаващи се с логистика и други дейности, а 550 обслужват останалите звена по света. С разширяването на базата плановете на компанията са служителите й да нараснат до 1300.\r\n\tРазширението на базата се очаква да доведе до нарастване на производствения капацитет с 60%, или общо 1 милион човекочаса извършвана работа годишно, съобщиха от компанията.\r\n\tБазата за ремонт на самолети е разположена върху терен от 64 хил. кв. м на летище \"София\".\r\n\tИма капацитет да обслужи до 8 тясно корпусни самолета едновременно за основен ремонт и поддръжка, както и 1 самолет в носова позиция за работа по системите в кабината.\r\n\tВ допълнение две от производствените линии предлагат възможност за цялостно боядисване.\r\n\tРаботилници на площ от 5000 кв. м позволяват на \"Луфтханза Техник София\" да изпълнява всички спомагателни дейности, свързани с базовото обслужване на място или в тясно сътрудничество с останалите бази на авиогрупата.\r\n\tНовият хангар разполага с три линии за ремонт на самолети, като той ще може да бъде пригоден и за ремонт на  широко корпусни самолети за дълги дистанции. Само някои от тях няма да могат да влязат напълно и ще е необходимо допълнително съоръжение за опашката им.\r\n\tВ началото обаче ще се извършва само ремонт на тясно корпусни самолети, като слотовете за ремонт вече са продадени за няколко години напред, казаха от компанията.\r\n\tПрез последните години приходите на \"Луфтханза Техник София\" са около 100 млн. лв. годишно, а печалбата й варира между 3 и 5 млн. лв. годишно, показват финансовите отчети на дружеството.", "date": "2017.10.28", "title": "Около 90 на сто от немските компании в България биха инвестирали отново у нас"}
{"url": "http://www.mediapool.bg/protestirashti-blokiraha-prohoda-petrohan-zaradi-shokovo-poskapvane-na-vodata-news271106.html", "text": "Около 200 жителите на Вършец и селата в общината излязоха на протест заради високата цена на водата. Протестиращите блокираха движението на прохода \"Петрохан\", съобщи агенция \"Фокус\".\r\n\tСпоред протестиращите цената на водата в общината е била увеличена \"шоково\" на 3 лева за кубик. Решението за увеличението е било взето на 1 септември.\r\n\tСлед пободен протест обаче цената на водата в общината е била свалена до 2.21 лева за кубик.\r\n\tВъпреки по-ниската цена, жителите на Вършец и околностите са категорични, че цена от 2.21 лв. за кубик също е висока и непосилна за предимно възрастното население, което живее в общината.\r\n\tОще на 10 октомври жителите на населените места в общината се заканиха да блокират международния път Е-79, ако не бъде намерено решение на проблема им.\r\n\t\"Не сме доволни от новата цена. Ние искаме да се върне старата цена на водата от 1.96 лв за кубик.\", каза един от протестиращите.\r\n\tЖителите на Вършец заплашват да протестират на жълтите павета пред Министерския съвет, ако искането им не бъде изпълнено.", "date": "2017.10.28", "title": "Протестиращи блокираха прохода \"Петрохан\" заради \"шоково\" поскъпване на водата"}
{"url": "http://www.mediapool.bg/kabinetat-shte-iska-parichna-pomosht-ot-es-zaradi-navodnenieto-v-burgasko-news271107.html", "text": "Правителството ще поиска парична помощ от ЕС заради щетите от наводненията в област Бургас в началото на седмицата. Това съобщи председателят на парламентарната комисия по екология и бивш екоминистър Ивелина Василева от ГЕРБ, цитирана от агенция \"Фокус\".\r\n\tИскането за помощ ще бъде изпратено в Брюксел, след като бъде готов описът на засегнатата инфраструктура.\r\n\tИвелина Василева се надява средствата да дойдат от европейския фонд \"Солидарност\", който преди години помагна след пороите, които заляха Мизия и Варна.\r\n\tКъм момента щетите от бедствието в Бургаско се оценяват на 4 млн. лв., а правителството отпусна 1 млн. лв. за преодоляване на последствията.\r\n\tВ събота доброволци и служители на Българския червен кръст раздаваха хранителни и хигиенни пакети, вода, дрехи, одеяла, спално бельо и възглавници на най-пострадалите от наводнението жители в село Ливада.\n\n\r\n\tНационалната дарителска кампания за два дни събра 71 409 лв.", "date": "2017.10.28", "title": "Кабинетът ще иска парична помощ от ЕС заради наводнението в Бургаско"}
{"url": "http://www.mediapool.bg/kmetat-na-ankara-podade-ostavka-po-iskane-na-erdogan-news271109.html", "text": "Кметът на турската столица Анкара Мелих Гьокчек подаде оставка под натиска на президента Реджеп Ердоган, съобщи ДПА.\r\n\tТой е кмет на втория най-голям турски град от 1994 г.и става петият кмет от управляващата Партия на справедливостта и развитието, който напуска местното управление след натиск от турския президент.\r\n\t\"Изпълнявам молбата на Реджеп Ердоган\", каза Гьокчек по време на реч в Анкара и поясни, че \"не защото мисля, че не съм успешен, а защото съм уморен\".\r\n\tВ профила си в \"Туитър\"Гьокчек написа, чеподава оставка след дълги разговори с Ердоган.\r\n\tНаскоро кметът на Истанбул също подаде оставка.\n\n\r\n\tОтделно централното правителство поема контрол наддесетки кюрдски общини в югоизточната част на Турция, обвинявайки кметовете за връзки с тероризъм. На техните места са назначени хора от управляващата партия.\r\n\tЕдна трета от населението сега живее в райони без избрани кметовеот народа.\r\n\t69-годишният Гьокчек е известен с популизма и с шокиращите си коментари. Веднъж той заяви, че враговете на Турция предизвиквали изкуствени земетресения, за да навредят на икономиката.\r\n\tБившият кмет на Анкара описва интернет гиганта Google като най-голямата разузнавателна агенция в света.\r\n\tСпоред него проповедникът Фетхуллах Гюлен, обвиняван от Турция за неуспешния опит за преврат през миналата година, контролира последователите си с духове.", "date": "2017.10.28", "title": "Кметът на Анкара подаде оставка по искане на Ердоган"}
{"url": "http://www.mediapool.bg/sasht-zabraniha-targoviyata-s-mig-i-kalashnikov-news271105.html", "text": "Държавният департамент на САЩ публикува списък с 39 руски оръжейни компании и разузнавателни служби, с които вече е забранено да се търгува, предаде \"Франс прес\".\r\n\tСписъкът се появява със закъснение от месец, след като администрацията на Доналд Тръмп наложи санкциите чрез одобреното на 28 юли решение на двете камари на Конгреса.\r\n\tСрещу повечето компании от списъка американската забрана за търговия вече действа, а сред новите имена е корпорацията \"МиГ\", с която България има сложни отношения заради модернизацията на бойната ни авиация.\r\n\tДо нея се нареждат още големите износители на оръжие \"Рособоронекспорт\", \"Калашников\", \"Сухой\", \"Ижмаш\" и други.\r\n\tОсвен 33 фирми от военно-промишления комплекс на Русия списъкът включва още три руски специални служби. Това са Службата за външно разузнаване (СВР), Главното разузнавателно управление на Генщаба на Въоръжените сили (ГРУ) и Федералната служба за сигурност (ФСБ).\n\n\r\n\tОсвен тях в \"черния списък\" са включени и три други организации, които Вашингтон определя като \"разузнавателни\". Това са компаниите \"Специален технологичен център\" и \"Цифрово оръжие и защита\", както и \"автономната нестопанска организация\" \"Професионално обединение на конструкторите на информационни системи\".\r\n\tПрисъствието на компаниите и организациите в списъка не означава автоматично въвеждане срещу тях на санкции. Активите им няма да се замразяват в САЩ (това вече е направено за повечето по силата на предишно ембарго) и се забраняват само \"съществени транзакции\", без да се въвежда тотално прекратяване на активността.\r\n\tКойто е вършил \"съществен\" бизнес с изброените юридически лица след 2 август 2017 г. (денят, в който Тръмп подписа закона и той влезе в сила), подлежи на потенциални санкции от 29 януари 2018 г.\r\n\tОграниченията включват поне 5 от общо 12 вида санкции като забрана на износ на американски стоки за нарушителя, забрана той да получава кредитиране от САЩ, отказ за издаване на американски визи, включително за ръководството на компанията или организацията нарушител, и други.\r\n\tПри нарушаване на забраните и сключване на подобни сделки ще бъдат преследвани компании и граждани по цял свят.", "date": "2017.10.28", "title": "САЩ забраниха търговията с \"МиГ\" и \"Калашников\""}
{"url": "http://www.mediapool.bg/zhitelite-na-venetsuela-masovo-byagat-v-kolumbiya-news271108.html", "text": "Над 470 000 жители на Венецуела са избягали в съседна Колумбия в последните месеци заради тежката икономическа криза, в която е затънала страната им. Това съобщи президентът на Колумбия Хуан Мануел Сантос, предадоха агенциите.\r\n\tНа пресконференция в Богота той обвини венецуелския си колега Николас Мадуро, че е \"разрушил демокрацията\".\r\n\tДо скоро венецуелците бяха принудени редовно да преминават границата с Колумбия, за да пазаруват основни стоки поради острия недостиг в страната си. Сега вече те направо се пренасят да живеят в Колумбия.\r\n\tИкономическата кризата във Венецуела доведе до многохилядни протести, прераснали в тежки сблъсъци с много жертви. Въпреки това президентът Николас Мадуро продължава да е на власт, а неговата социалистическа партия дори спечели местния вот, проведен преди няколко седмици. Опозицията обяви, че изборните резултати са били фалшифицирани.", "date": "2017.10.28", "title": "Жителите на Венецуела масово бягат в Колумбия"}
{"url": "http://www.mediapool.bg/ninova-obyavi-kurs-kam-predsrochni-izbori-i-svalyane-na-gerb-ot-vlast-news271094.html", "text": "Лидерът на БСП Корнелия Нинова обяви курс към предсрочни избори и сваляне на ГЕРБ от власт. Първата стъпка ще бъде искането на вот на недоверие към правителството заради провала в борбата му с корупцията.\r\n\tСваляне ГЕРБ от власт, предсрочни избори и мотивация да ги спечелим, една от стъпките е вот на недоверие към кабинета. Това каза Корнелия Нинова пред делегатите на 49-ия конгрес на БСП, който трябваше да е своеобразен вот на доверие към председателката на партията.\r\n\tОчаквано опитът за смяната й не успя, въпреки че вътрешната опозиция в партията разширява подкрепата си, но все още е в малцинство. Само 149 делегати поискаха промени в устава, според които лидерът на БСП да се избира от делегатите на конгреса. Срещу това обаче се обявиха 397 делегати, които на практика подкрепиха Нинова.\r\n\tТака тя премина в атака и преброи девет души вътрешни критици, които от телевизионните студия критикуват не нейните действия, а решения на конгреса и пленума на партията, предизборната платформа, партийния устав. В действията на противниците си Нинова видя опит на ГЕРБ да разбие партията отвътре, след като управляващите не са успели да нахранят и опитомят опозицията в парламента, както се е случвало досега.\r\n\t\n\n\r\n\tЛидерът на БСП вдигна високо летвата и постави за цел пред другарите да освободят държавата и народа от оковите на ГЕРБ.\r\n\t\"Не просто трябва да сме алтернатива на ГЕРБ, това е задължително, но недостатъчно. Вече имаме по-висока цел - да освободим държавата и народа си от веригите, в които ги държи една партия и ги употребява, за да се възпроизвежда\", каза Нинова в речта си пред делегатите.\r\n\tНека народът да бъде свободен да избира, когото си иска, може да не харесва и нас, но да бъде свободен, добави тя.\r\n\t\"Битката с ГЕРБ по оста ляво-дясно е абсолютно задължителна, но вече не е достатъчна. ГЕРБ е еманация на модела, който е резултат на политическите грешки на всички партии, участвали в управлението на страната в последните години на прехода. Може да останем на равнището на партийните си противоборства с ГЕРБ, но може и да бъдем държавници и да кажем преходът беше сгрешен, разбираме и искаме да променим това. В резултат на грешни политики, корупция и лични интереси в тези години на прехода, изчезваме като народ\", каза още Нинова.\r\n\tТя изтъкна, че страната се намира в демографска катастрофа. Само за миналата година българите са намалели с над 50 хил. души, а 2.4 млн. живеят в тежки материални неравенства.\r\n\t\"Отваря се ножица между най-богатите и най-бедните. Делът на неграмотните достига критична нива. В това време между 10 и 15 млрд. лв. се присвояват от паралелната държава и сме първи по корупция в ЕС. Тези проблеми са натрупвани в годините\", каза Нинова.\r\n\tНародът, не е доволен от живота си и това недоволство ще изригне рано или късно, прогнозира лидерът на БСП. Според нея за да не позволят това да се случи, ГЕРБ посегнали на основни човешки права. \r\n\t\"Този модел се подкрепя от различни структури на обществото и бизнес структури, които предпочитат да защитят интереса си сега и на парче, без визия какво ще коства това на България като държава. Масово се внушава, че няма алтернатива, а когато това се случи срещу нея се хвърля цялата държавна машина. Имитират се реформи\", каза Нинова.\r\n\t\r\n\tОтносно критиките, че ръководството на партията се е самоизолирало и че трябва да се вслушва в членовете си, Нинова коментира: \"Отчитаме това мнение и свикахме това заседание. Нека чуем какво мислят членовете ни по важни въпроси за България и БСП. По-важно е не как се оценяваме ние, а как ни оценяват сънародниците ни\". \r\n\tТя изтъкна, че е подобрена комуникацията и организацията между ръководството и структурите по места, но обърна внимание на това, че в последните седмици в обществото се създало впечатление за тежък разнобой в БСП и изказвания, че никога в историята си тя не е била толкова разбита.\r\n\t\"Кой е партията - не лидерът, не ръководството, а членовете на партията. Вие сте представителите им из цялата страна. Моля, да кажете на обществото дали нашите членове са разделени, да кажете по каква линия, ако не, моля да информирате и нас, и гражданите, от чие име девет души наши другари изразяват публично такава позиция\", попита Нинова. \r\n\tТя не спомена имена, но в тази група попадат бившият лидер Михаил Миков, както и Янаки Стоилов, Атанас Мерджанов, Ангел Найденов, Димитър Дъбов, Георги Божинов, Георги Гергов, Красимир Янков и донякъде Румен Овчаров, който не беше на конгреса, защото бил в чужбина.\r\n\t\"Защо сега? Това се случва сега, защото дадохме отпор на модела на паралелната държава; защото отказахме опозицията да бъде нахранена с постове и опитомена от Бойко Борисов; защото заедно с президента Румен Радев се обявихме за борба с корупция; защото дойде време на покажем, че можем да сме алтернатива на ГЕРБ\", обяви Нинова. Тя каза още, че критиците й искали да променят посоката на партията, което минавало през смяна на лидера.\r\n\t\"Чу се обвинение, че парламентарната група се е е напълнила с \"младоци, детишляци\". Какво оспорвате? Как очаквате да са напълно подготвени, ако 15 години ги държим на резервната скамейка, да не би да вземат нашите места? Станаха на 45 години\", каза още Нинова. Тя цитираше една по една критиките на опозицията срещу нея и ги оборваше с решения на партийните органи или с тези, че критикуващите искат власт и лични облаги. После призова критиците да повдигнат дебат в залата по въпросите, които ги вълнуват, но след почивката Миков, Мерджанов и Гергов не правиха изказвания пред делегатите.\r\n\t\r\n\tКорнелия Нинова обяви, че няма да иска вот на доверие от конгреса, нито пък ще подава оставка като лидер на БСП. Не че не можела да го направи и пак да спечели председателския пост чрез пряк избор от членовете на БСП, но за два месеца нейно отсъствие \"вътрешни лобита щели да ровят в партията\" и \"външни сили - да бъркат в нея\".\r\n\t\"Нямам дребна амбиция за лична облага и пост, но имам голяма амбиция да променим България. Аз мога да ви гарантирам, че няма да отстъпя от тази битка, но ако сме заедно и единни само. Не искам просто власт, искам този свят да се промени. Този свят може да се промени, с вас можем да го направи\", обяви Нинова. Тя нарече БСП \"армия\", а делегатите започнаха да скандират \"Ни-но-ва!\".\r\n\t\r\n\tПредседателят на европейските социалисти и бивш премиер Сергей Станишев говори за подготовката на първото българско европредседателство през 2018 г. Той бешесилно критичен към подготовката на правителството, като според него не се е провел \"същностен\" разговор за председателството.\r\n\t\"От поведението и заявленията на правителството се остава с тягостното впечатление, че българското председателство се свежда до кетъринг, логистика и няколко срещи в София. За сравнение – всички в ЕС говореха колко успешно ще бъде Естонското председателство още преди то да е започнало, защото интегритетът и целенасоченото усилие на естонското правителство позволиха на страната да посочи ясни и изпълними приоритети, които са от полза на всички държави членки\", каза Станишев.\r\n\t\"Има една известна поговорка: някои градят бъдещето, а други чакат да им се случи. Такъв документ – с визия за Европа и с политически приоритети за председателството трябваше да представи българският премиер. Вместо това, усилията на кабинета се сведоха до ремонти, транспорт и претапициране на хотели, проводени с множество съпътстващи скандали\", допълни той.\r\n\tСтанишев представи доклад за визията на левицата за председателството на Съвета на Европейския съюз от България разработен от него и работна група съпартийци.\r\n\tТой подчерта, че в момента стават съществени промени в устройството и работата на Европейския съюз и България трябва да използва възможността да повлияе на тях максимално.\r\n\t\"Опонентите ни се опитват да ни изтласкат от терена на европейската идея, представяйки партията като ретроградна и антиевропейска. Но БСП има историческа роля и неоспорим принос за членството на България в ЕС. И днес наша отговорност е да бъдем мотора на дискусията, която поставя страната ни в ядрото на един обединен и силен ЕС\", каза още Станишев.\r\n\tБСП поставя 10 приоритета за европредседателството:\r\n\tПриоритетите на БСП съвпадат с тези, които вече бяха обявени от правителството.", "date": "2017.10.28", "title": "Нинова обяви курс към предсрочни избори и сваляне на ГЕРБ от власт"}
{"url": "http://www.mediapool.bg/ispaniya-naznachi-vremenno-pravitelstvo-v-katalunya-news271097.html", "text": "Испания е разделена след обявената едностранно от Каталуня независимост в петък. Жителите на Барселона празнуваха цяла нощ. Други се обявиха за запазване целостта на страната.\r\n\tНапрежението остава и не е ясно кой управлява в момента областта.\r\n\tВ събота испанският премиер Мариано Рахой назначи временно правителство в Каталуня до провеждането на предсрочните избори в областта на 21 декември. Досегашният премиер на автономната област Карлес Пучдемон обаче не признава решенията на Мадрид и призова борбата да продължи с мирни средства.\r\n\tВ някои провинции на областта знамената на Испания са свалени, но пред сградата на управата и на другите държавни институции в Барселона испанските знамена остават.\r\n\tОбявяването на независимост на Каталуня отприщи и други подобни протести. Мароканци поискаха независимост на република Риф например.\r\n\t\n\n\r\n\tИспанският вицепремиер , която Христо Стоичков обвини във франкизъм, стана временен премиер на автономната област Каталуня. Решението е на испанския премиер Мариано Рахой, който разпусна регионалния парламент в Барселона и уволни цялото местно правителство начело с Карлес Пучдемон.\r\n\tТака беше задействан член 155 от Конституцията в отговор на обявяването на независимост от страна на Каталуня. Според закона за временен премиер на областта трябва да бъде назначен министър-председателя на Испания, но той има право да делегира правомощията си на своя първи вицепремиер. Сорая де Сантамария, която е и министър на териториалните администрации, ще управлява Каталуня до 21 декември, за когато са насрочени предсрочни избори.\r\n\tРъководителят на техническия секретариат на испанското външно министерство Хуан Антонио Пучсервер поема управлението на департамента за вътрешни работи на Каталуня. Длъжността преди това се изпълняваше от Жоаким Форн.\r\n\tЗа нов ръководител на каталунската полиция \"Мосос д'Ескуадра\" бе назначен Ферен Лопес, който замени на поста Жозеп Траперо, който е разследван от Върховния съд на Испания за подстрекателство към размирици заради събитията по време на референдума от 20 септември.\r\n\tПрокуратурата обвинява Траперо, че той не се е притекъл на помощ на служителите на националната Гражданска гвардия, които били обградени в сграда на каталунското правителство от протестиращи привърженици на независимостта.\r\n\tКаталунската полиция е наредила на служителите си да останат неутрални в кризата около опитите за отцепване на провинцията от Испания, което е стъпка към предотвратяване на евентуален конфликт, отбелязва Ройтерс.\r\n\t\r\n\tМеждвременно каталунският лидер Карлес Пучдемон призова към \"мирна и демократична съпротива\" срещу заповедите, с които испанското правителство уволнява каталунската администрация и разпусна регионалния парламент, предадоха световните агенции.\r\n\tРешението на Мадрид да поеме пряко управлението на Каталуня противоречи на волята на каталунския народ, заяви Пучдемон в ефира на регионалния телевизионен канал \"ТВ-3\".\r\n\tТой призова каталунците да покажат търпение, постоянство и вяра в бъдещето, информира ДПА.\r\n\tКаталуня ще продължи да се движи по пътя към изграждане на самостоятелна държава, обеща Пучдемон.\r\n\t\"Сигурни сме, че най-дорият начин да защитим постигнатото до днес е демократичната опозиция срещу прилагането на член 155 от Конституцията.Трябва да се защитим от репресиите и заплахите без никога и по никакъв начин да не изоставяме гражданското и миролюбиво поведение”, заяви Пучдемон.\r\n\tЗа понеделник синдикатите обявиха обща стачка в знак на протест срещу мерките на Мадрид.\r\n\t\r\n\tУспоредно с ликуващите жители на Барселона, около 4000 души протестираха срещу решението за обявяване на независимост на Каталуня и в защита на единството на Испания.\r\n\tВ протеста са участвали и радикални елементи или ултраси, както ги нарече местната преса, предаде бТВ.\r\n\tУлтрасите не са били заедно с прануващите, но са атакували редакцията на радио \"Каталуня\" с аргумента, че е оръжие за пропаганда на сепаратистите. В редакцията по това време е бил вицепрезидентът на радиото.\r\n\t\"Имахме специално предаване от заседанието на парламента и получихме от полицията информация, че към нас идва манифестация на привържениците за едниството на Испания и че се очакват и ултраси. Опитаха се да влязат с удари и ни атакуваха с камъни и ритници\", разказа Джорди Борда.\r\n\tПри атаката трима души са били ранени, предадоха световните агенции.\r\n\tОбиколките на подръжниците на единна Испания са продължили през цялата нощ. Те са скандирали \"да живее Испания\", \"улиците винаги ще бъдат наши\" и \"Каталуния е Испания\".\r\n\tКак ще се развият събитията и дали Европа ще се събуди с нова държава предстои да видим.", "date": "2017.10.28", "title": "Испания назначи временно правителство в Каталуня"}
{"url": "http://www.mediapool.bg/bez-otstapki-pri-plashtaneto-na-danatsi-za-dohodite-po-elektronen-pat-news271098.html", "text": "Данъкоплатците, които подават декларациите за доходите си по електронен път от 2018 г. няма да имат отстъпка при плащането на данъка, както беше досега. Това съобщи министърът на финансите Владислав Горанов пред радио \"Дарик\".\r\n\tТой прогнозира, че през следващите една, две години хартиените декларации ще отпаднат по естествен път.\r\n\tС инвестициите в електронната система на Националната агенция по приходите през последните години, вече е по-лесно доходите да се декларират електронно и следващата стъпка на държавата е да задължи хората да ползват само този начин, посочи финансовият министър.\r\n\t\"Ако зависи от мен до една, две години няма да има вече хартиени декларации изобщо\", каза Горанов.\r\n\t\r\n\tС бюджета за следващата година се предлагат промени и при регистрацията по ДДС за фирмите, съобщи финансовият министър.\n\n\r\n\tТе предвиждат компании, за които се очаква скоро след започване на дейност да достигнат обороти, задължаващи ги да се регистрират по ДДС, да го правят още в началото, каза Горанов.\r\n\tТой даде пример с търговски обекти на морето, които скоро след отварянето си достигат прага за регистрация. В момента те избягвали това, като дейността им се прехвърляла на други фирми и от това държавата губела приходи.\r\n\tВ проектобюджета за 2018 г. са заложени 3 млрд. лв. повече приходи. От тях 1 млрд. лв. идват от ДДС, като най-големият ръст на приходите от ДДС идва по две направления – известляването на икономиката и увеличаването на брутния вътрешен продукт (БВП), посочи Горанов.\r\n\t\"През 2017 г. очакваме да достигнем БВП от 100 млрд. лв., а за следващата година разчетите показват, че той трябва да е в размер на 105.6 млрд. лв.\", допълни финансовият министър.\r\n\tТой посочи, че има съществен ръст от около 14.5 %  на приходите от осигурителните вноски за първите 9 месеца на тази година. Очакванията са и през следващата година те да растат с подобни темпове. С увеличението с 1 % на осигурителната вноска за 2018 г. и по-високите заплати в обществената сфера всичко това ще доведе до повече постъпления в бюджета, каза Горанов.\r\n\tФинансовият министър отново отхвърли възможността за някои отделни стоки, като книги и учебници например, да има по-ниска ставка на ДДС или да бъдат освободени от него.\r\n\t\r\n\tТенденцията в Европа е да се върви към плосък данък. Така Горанов отговори на поредното настояване на БСП да се върне прогресивното данъчно облагане в България.\r\n\tТой допълни, че БСП в момента иска да върне този вид облагане със същите аргументи, с които го отмени преди години. Плоският данък е по-справедлив, защото на практика хората, които изкарват повече, плащат повече, смята Горанов.\r\n\t\"Когато отменихме прогресивното облагане, ставките за средните доходи бяха между 20-30 %. При сегашното си предложение БСП, за да не засегнат средната класа, се опитват в доходите между 1000 и 2000 лв. да не променят нищо и да запазят 10 % данък, като очакват само около 100 000 души, които според тях са най-богати, да плащат повече данък. Резултатът от това ще е загуба за бюджета през първата година около 1.3 млрд. лв.\", пресметна финансовият министър. \r\n\t\r\n\tОчакванията на Горанов са ръстът на икономиката да се движи основно от малко по-засилено вътрешно потребление, както частно, така и през държавните разходи.  \r\n\tПрез тази година основните движещи сили на икономиката бяха увеличението на вътрешното потребление и на износа.\r\n\tЗа следващата година очакванията са инфлацията да бъде между 1.4 и 1.6 %, което е здравословно на фона на дългите години подтискана и отрицателна инфлация, каза Горанов.  Той прогнозира през следващите няколко години до 2020 г. инфлацията да бъде между 1.5 и 1.8 %\r\n\t\"От гледна точка на макроикономическите догми една инфлация около 2% се смята за здравословна и необходима за всяка икономика\", коментира финансовият министър.\r\n\tНа въпрос за необходимостта от поемане на дълг в размер на 1 млрд. лв. на вътрешния пазар  Горанов отговори, че анализът за дълга трябва да бъде от гледна точка на салдото на бюджета, защото той се увеличава от дефицита.\r\n\t\"През следващата година ще спазваме стратегията за поетапно намаляване на дефицита. Предвиден е дефицит около 1.1 млрд. лв., което е около 1 % от БВП, като нашите изчисления показват, че можем да намалим нетното финансиране с 600 млн. лв., т.е. да погасим повече дългове, отколкото да емитираме\", каза Горанов.\r\n\tВъв връзка с коментарите в публичното  пространство, че е по-добре да се погасява дълг от средствата във фискалния резерв, финансовият министър отговори, че ако целият фискален резерв се използва само за погасяване на дълга, вероятно в скоро време няма да има фискален резерв и дългът ще се намали с 10 млрд. лв. през годините с падежите.\r\n\tВ момента България има дълг около 23 млрд. лв. и той ще намалява, като очакваме през 2020 г. да е 20 % спрямо БВП, което ще ни нареди на второ място в Европа след Естония, каза Горанов. \r\n\t\r\n\tЗа основният приоритет на бюджета през следващата година -  образованието, министърът на финансите обясни, че за правителството все по-голям става проблемът с неграмотността и качеството на човешките ресурси.\r\n\tСтраната ни има проблем с намирането на учители и ако едно дете бъде изпуснато в началния етап на образование, то въобще няма да стигне до това дори да си мисли за висше образование, каза Горанов.\r\n\tСпоред него \"системата на висшето образование трябва да погледне критично на процесите, защото в момента то вкарва българските младежи в безсмислени, атрактивни като наименования и ненужни на пазара на труда специалности, създадени в образователната инфраструктура в последните 20 - 25 г., като това е станало с мълчаливото свидетелството на държавата и квазиразбраната автономия\".\r\n\tГоранов смята, че академичната общност самодоволно е проспала процесите в икономиката и сега ще трябва да плати цената, като се върнат към структурата на висше образование и към качеството му от 90-те години на миналия век. Министърът посочи, че планираните разходи за наука в проектобюджета за 2018 г. са със 120 млн. лв. повече спрямо тазгодишния бюджет.", "date": "2017.10.28", "title": "Без отстъпки при плащането на данъци за доходите по електронен път"}
{"url": "http://www.mediapool.bg/obilni-valezhi-se-ochakvat-v-12-oblasti-news271096.html", "text": "Жълт код за обилни валежи е в сила за 12 области, а в други 4 ще духа силен вятър. Това сочи справка на сайта на Националния институт по метеорология и хидрология (НИМХ) към Българската академия на науките (БАН).\r\n\tЖълт код за обилни валежи е в сила за областите Кърджали, Хасково, Ямбол, Сливен, Бургас, Варна, Добрич, Търговище, Шумен, Силистра, Разград и Русе. В тези области през следващото денонощие се очакват валежи с количества до 15-20 л/кв.м.\r\n\tВ съчетание с обилните валежи през последните дни и преовлажнената земна повърхност, прогнозираните количества в областите Бургас и Ямбол трябва да се следят с повишено внимание.\r\n\tЖълт код за силен вятър е обявен в областите Благоевград, Видин, Враца и Монтана. В област Благоевград по долината на Струма ще духа силен северен вятър с пориви до 20 м/сек. В останалите три области ще духа силен северозападен вятър с пориви до 20-22 м/сек.", "date": "2017.10.28", "title": "Обилни валежи се очакват в 12 области"}
