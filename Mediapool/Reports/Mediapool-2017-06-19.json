{"url": "http://www.mediapool.bg/partiyata-na-makron-frantsuzite-izbraha-nadezhdata-pred-gneva-news265447.html", "text": "Центристката партия на френския президент Еманюел Макрон \"Република, напред!\" и съюзеното с нея Демократично движение (МоДем) спечелиха смазващо мнозинство на вчерашния втори тур парламентарните избори, белязан от небивало ниска избирателна активност, съобщи Франс прес.\r\n\t \r\n\tПрезидентската партия и МоДем ще имат между 350 и 360 депутати от общо 577 в Националното събрание (долната камара на парламента) - значително над абсолютното мнозинство от 289 депутатски мандата, сочат почти окончателните резултати. 56.83 процента от избирателите не отидоха да гласуват на втория тур. \r\n\t \r\n\t\"Преди година никой не си представяше, че е възможно подобно политическо обновление\", заяви снощи десноцентристкият министър-председател Едуар Филип.\n\n\r\n\t \r\n\t \"Френските избиратели дадоха ясно мнозинство на президента на Републиката и на правителството. Това мнозинство има мисия: да работи за Франция. Французите избраха с голямо мнозинство надеждата пред гнева, оптимизма пред песимизма, доверието пред оттеглянето\", продължи премиерът. \r\n\t \r\n\t”Въздържането от гласуване никога не е добра новина за демокрацията. Правителството я приема като свое неотложно задължение да успее. От тази вечер е време президентското мнозинство да се залови за работа. Това мнозинство ще бъде единно зад правителството, за да изпълни програмата на президента\", каза премиерът Филип, цитиран от ДПА и Асошиейтед прес. \r\n\t \r\n\t39-годишният президент Макрон, неизвестен допреди три години, стана най-младият държавен глава, избран във Франция. Неговата партия, създадена преди малко повече от година, помете традиционните леви и десни партии, но въпреки това не постигна огромното парламентарно мнозинство, прогнозирано от някои предизборни анкети, отбелязва АФП. \r\n\t \r\n\tДалеч зад президентското мнозинство, дясната партия \"Републиканците\" и центристките й съюзници получиха между 126 и 136 депутатски мандата.\r\n\t \r\n\tСоциалистическата партия, която имаше мнозинство в досегашното Национално събрание, бе разбита. Заедно със съюзниците си тя остава главната сила на левицата с 44-46 депутати, пред радикалната левица и комунистите (23 до 29 депутати).\r\n\t \r\n\tЛидерът на крайнолявата партия \"Непокорна Франция\" Жан-Люк Меланшон каза, че ще състави \"сплотена, дисциплинирана и настъпателна група\" в Националното събрание, предаде ДПА. Той нарече ниската избирателна активност \"гражданска обща стачка\" и каза, че мнозинството на президентската партия в парламента според него няма легитимността да въведе предложената от президента либерализация на трудовите закони. \r\n\t \r\n\t\"Уведомявам новите власти, че на терена на социалните закони няма да им бъде отстъпен нито метър без борба\", добави крайнолевият лидер. \r\n\t \r\n\tКрайнодесният Национален фронт ще получи 8 депутатски мандата, а неговата водачка Марин Льо Пен, която е евродепутат, влиза за първи път в Националното събрание. \"Изправени пред блока-мастодонт на системата, ние сме единствената сила, която оказва съпротива срещу обезличаването на Франция\", каза снощи Марин Льо Пен. Но малкият брой депутати, които не са достатъчни за парламентарна група, слага край на надеждите й, родени от националистическата вълна в Европа, отбелязва АФП.\r\n\t \r\n\tОчаква се днес или утре премиерът Филип да подаде оставка на своя кабинет и да състави нов, вероятно с незначителни промени. АФП посочва, че в първите дни на юли премиерът ще направи пред депутатите декларация за политиката на правителството.\r\n\tПарламентарните избори донесоха дълбоко обновление и преобразяване на системата - депутатите от \"Република, напред!\" са нови лица, а в новото Национално събрание са избрани са най-малко 205 жени при 155 през 2012 г.\r\n\t \r\n\tПри тази конфигурация на новия парламент държавният глава, който според сп. \"Икономист\" \"ходи по водата\", ще може веднага да се заеме с изпълнение на приоритетите си - внасяне на морал в политическия живот, реформиране на трудовото законодателство и засилване на борбата с тероризма. \r\n\t \r\n\tТази седмица Макрон, който е убеден европеец и иска \"силна Франция в силна Европа\", ще отиде в Брюксел на срещата на върха на ЕС, добавя АФП.", "date": "2017.06.19", "title": "Партията на Макрон: Французите избраха надеждата пред гнева"}
{"url": "http://www.mediapool.bg/edin-zaginal-i-desetina-raneni-pri-napadenie-s-van-krai-dzhamiya-v-london-news265440.html", "text": "Eдин човек е загинал, а поне 10 са ранени, след като ван се вряза в група пешеходци край джамия в северната част на Лондон в нощта срещу понеделник, съобщиха световните агенции. 48-годишният шофьор на превозното средство е бил задържан от гражданите на мястото на инцидента и след това е бил арестуван от полицията.\r\n\tОколо 10 души са били ударени, когато превозното средство е излязло от пътя малко след полунощ. По първоначална информация след това от автомобила е излязъл мъж и е наръгал с нож поне една от жертвите.  Скотланд Ярд обаче опроверга съобщенията, че след блъскането на автомобила в пешеходци е било извършено нападение с хладно оръжие. \"На сегашния етап няма свидетелства, че някой от хората е бил ранен с нож\", се посочва в комюнике на полицията.\r\n\tХарактерът на нападението напомня много за случилото се при Лондон Бридж преди месец.\r\n\tПредполага се, че пострадалите са били мюсюлмани, които са излизали след късна вечерна молитва по време на свещения месец Рамазан. От Мюсюлманския британски съвет потвърдиха, че атаката е била насочена срещу поклонниците и допълниха: ”Нашите молитви са с жертвите“.\r\n\tПо време на Рамазана мюсюлманите отиват в джамиите след ифтара – вечерята след деня на пълно въздържание и участват в молитва около полунощ.\n\n\r\n\tБританският премиер Тереза Мей заяви, че полицията разглежда атаката като възможен терористичен акт. Свиквам извънредно заседание тази сутрин, каза Мей. Тя изказа съболезнования на близките на жертвите и ранените.\r\n\t”Това е ужасяващо. Всички мои мисли са с ранените, с обичните им хора и със спасителните екипи, работещи на място”, заяви тя.\r\n\tДве са версиите за нападението към момента - атака на отмъщението или от радикални ислямисти джихадисти. От британската полиция за борба с тероризма заявиха, че разследват случая заедно с редовната полиция.\r\n\tПоредният кървав инцидент в британската столица става по-малко от месец след като транспортен бус смачка хора на Лондон бридж, а после трима терористи убиха хора с ножове в ресторанти. Тогава загинаха 8 души, а десетки бяха ранени.\r\n\tЛондонският кмет Садик Хан заяви, че случилото се край джамията е атака срещу споделяните ценности. \"Подобно на ужасните нападения в Манчестър, Уестминстър и Лондонския мост това е също атака срещу всички наши споделяни ценности на толерантност, свобода и уважение\", каза Хан в изявление, цитирано от Ройтерс. \r\n\tОт българското външно министерство съобщиха, че няма информация за пострадали българи при инцидента край джамията.", "date": "2017.06.19", "title": "Един загинал и десетина ранени при нападение с ван край джамия в Лондон"}
{"url": "http://www.mediapool.bg/sasht-potvardiha-che-sa-svalili-siriyski-boen-samolet-news265441.html", "text": "САЩ потвърдиха, че американски боен самолет е свалил вчера сирийски бомбардировач, който хвърлял бомби над позиции на сили, подкрепяни от международната коалиция на около 40 км от Ракка, съобщи Ройтерс.\r\n\tЦентралното командване на САЩ съобщи в декларация, че сирийският боен самолет е свален при \"колективна самоотбрана на войски на коалицията и техни партньори\" от Сирийските демократични сили (СДС) близо до Табка.\r\n\tСирийската армия съобщи малко преди това, че водената от САЩ коалиция е свалила сирийски самолет, който изпълнявал бойна мисия срещу Ислямска държава.\r\n\tСирийският Су-22, който бомбардирал бойци на СДС южно от град Табка, на 40 км от Ракка, е свален от американски изтребител-бомбардировач Ф/А 18 Супер Хорнет.", "date": "2017.06.19", "title": "САЩ потвърдиха, че  са свалили сирийски  боен самолет"}
{"url": "http://www.mediapool.bg/spored-advokat-na-tramp-prezidentat-ne-e-razsledvan-za-ruska-namesa-v-izborite-news265442.html", "text": "Един от личните адвокати на Доналд Тръмп заяви, че американският президент не е обект на разследването за предполагаема руска намеса в изборите в САЩ през 2016 г. и не е получавал уведомление, че е разследван, съобщи Ройтерс.\r\n\tИзказването на Джей Секюлоу - член на адвокатския екип, нает от Тръмп във връзка с обвиненията за тайно съглашателство между хора от предизборната му кампания и Москва - противоречи на изявление на Тръмп в Twitter от петък, в което той заяви, че е разследван за уволняването на директора на ФБР миналия месец.\r\n\t\"Разследван съм за уволнението на директора на ФБР от човека, който ми каза да уволня директора на ФБР! Лов на вещици\", написа тогава Тръмп.\r\n\tСекюлоу обаче каза, че това била реакция на президента на публикация във в. \"Вашингтон пост\", според която специалният прокурор Робърт Мълър проучвал дали Тръмп се е опитал да възпрепятства разследването за освобождаването от длъжност през май на директора на ФБР Джеймс Коми.\r\n\t\"Истината е, че президентът не е бил и не е разследван\", каза Секюлоу в предаването на телевизия Си Би Ес \"Фейс дъ нейшън\" - едно от четирите, в които той се появи. \"Не е получавано уведомление от службата на специалния прокурор, че президентът е разследван\", добави юристът.\r\n\t \r\n\t Тръмп повтори, че е жертва на лов на вещици в разследването за евентуални договорки между руските власти и предизборния му екип, отбелязва АФП. \"Програмата Да направим Америка отново велика” се движи много добре въпреки отвличането на вниманието с лова на вещици\", писа Тръмп в Twitter.", "date": "2017.06.19", "title": "Според адвокат на Тръмп президентът не е разследван за руска намеса в изборите"}
{"url": "http://www.mediapool.bg/bedechka-shte-e-park-vapreki-provala-na-referenduma-news265443.html", "text": "Въпреки неуспеха на местния референдум, общината ще се съобрази с желанието на хората местността Бедечка да бъде парк, заяви кметът на Стара Загора Живко Тодоров в понеделник.\r\n\tПровелото се предишния ден допитване регистрира изключително ниска избирателна активност от 15.42% или 22 082 души, но 85% от гласувалите са поискали местността \"Бедечка\" да бъде парк, сочат публикуваните от Общинската избирателна комисия окончателни резултати.\r\n\t”Хората очакват кметът и общинският съвет да защитят зелените площи в парка”, каза Тодоров пред бТВ.\r\n\tСпоред един от защитниците на местността, социологът Първан Симеонов, не може да се говори за провал на допитването, когато 20 хил. граждани са припознали казуса.\r\n\tЦелта на допитването бе да установи подкрепата на гражданите за бъдещето на Бедечка – дали местността, намираща се в близост до известното езеро Загорка, да бъде застроена или превърната в парк.\r\n\tОт общо 143 172 имащи право на глас малко над 22 000 са излезли до урните в неделния ден. На референдума се гласуваше в обичайните секции и по обичайната процедура, както на всички произвеждани досега избори. 18 984 от гласувалите, са били за това местността да бъде парк, а 3 130 – да бъде застроена. Невалидните бюлетини са 123.\r\n\tСекретарят на общината Делян Иванов обеща ще казусът ще бъде решен, без да бъде ощетен никой.", "date": "2017.06.19", "title": "Бедечка ще е парк въпреки провала на референдума"}
{"url": "http://www.mediapool.bg/poreden-opit-za-hod-na-deloto-za-atentata-na-letishte-sarafovo-news265444.html", "text": "Специализираният наказателен съд ще направи нов опит да даде ход на делото за атентата на летище ”Сарафово\".\r\n\tНа 18 юли 2012 година атентатор самоубиец се взриви до автобус с израелски туристи. Загинаха петима от тях и шофьорът на автобуса - българският гражданин Мустафа Кьосов.\r\n\tПодсъдими по делото, задочно, са Мелиад Фарах - с австралийско и ливанско гражданство и Хасан ел-Хадж Хасан - с канадско и ливанско гражданство.\r\n\tБащата на загиналия Мустафа Кьосов е депозирал граждански иск за половин милион лева. Делото обаче се отлага на няколко пъти заради проблеми с призоваването на пострадалите и близките на загиналите от Израел.", "date": "2017.06.19", "title": "Пореден опит за ход на делото за атентата на летище \"Сарафово\""}
{"url": "http://www.mediapool.bg/rekordnite-656-mln-dushi-sa-napusnali-domovete-si-do-kraya-na-2016-g-news265445.html", "text": "Опустошителните конфликти, насилието и преследването в държави като Сирия и Южен Судан са принудили рекордните 65.6 млн. души да напуснат домовете си до края на 2016 г. Това съобщиха в понеделник от ООН, цитирани от Франс прес.\r\n\t\"В края на 2016 г. в света е имало 65.6 млн. души, които са били насилствено разселени\", се казва в изявление на Агенцията на ООН за бежанците, в което се подчертава, че данните са \"безпрецедентно високи\".", "date": "2017.06.19", "title": "Рекордните 65.6 млн. души са напуснали домовете си до края на 2016 г."}
{"url": "http://www.mediapool.bg/zapochvat-pregovorite-za-brekzit-news265446.html", "text": "Великобритания иска да постигне с Европейския съюз споразумение, каквото няма друго в историята, заяви министърът за Брекзит Дейвид Дейвис, часове преди началото на преговорите за излизане на Обединеното кралство от ЕС.\r\n\t \r\n\t\"Пътят е дълъг, но нашата дестинация е ясна: дълбоко и специално партньорство между Обединеното кралство и ЕС, споразумение, каквото няма друго в историята\", посочва Дейвис в декларация, публикувана преди пристигането му в Брюксел.\r\n\t \r\n\tОчакването е Великобритания да излезе от ЕС в края на март 2019 г., две години след официалното задействане на процедурата за Брекзит от министър-председателката Тереза Мей на 29 март. \n\n\r\n\t \r\n\t\"Днес е началото на преговорите, които ще определят бъдещето на Европейския съюз и Обединеното кралство, както и живота на нашите граждани\", гласи декларацията на Дейвис, цитирана от Франс прес.\r\n\t \r\n\tТой изразява пожелание двете страни да излязат от тях силни и процъфтяващи. \"В момента на започването на тези преговори, държа да потвърдя отново, че Великобритания ще остане предан партньор и съюзник на нашите приятели на континента\", посочва министърът.\r\n\t \r\n\tДейвид Дейвис ще се срещне днес с главния преговарящ от името на Европейската комисия Мишел Барние, за да започне процеса на прекратяване на 44-годишното членство на Великобритания в Европейския съюз.", "date": "2017.06.19", "title": "Започват преговорите за Брекзит"}
{"url": "http://www.mediapool.bg/top-obshtinari-ot-cherven-bryag-shte-si-sanirat-kashtite-s-evropari-news265490.html", "text": "Трима топ общинари от Червен бряг ще си санират къщите безвъзмездно с европейски средства. Министерството на регионалното развитие и благоустройството (МРРБ), което одобрява проектите, твърди, че процедурата е спазена, но компетентен да се произнесе за конфликта на интереси е ресорната комисия и за това е препратило случая към нея.\r\n\tРеакцията на МРРБ идва след като случаят беше изнесен в местни медии, а след това получи широка обществена разгласа и през \"Господари на ефира\".\r\n\tКметът на Червен бряг Данаил Вълов е заявил, че да си санират къщите местните общинари безвъзмездно \"няма нищо незаконно\". \"Никъде няма ограничителни условия, че щом работиш в Общинска администрация, нямаш право да кандидатстваш по европейски програми и проекти\", казва още Вълов в началото на май, цитиран от местното издание.\r\n\tКъм момента трите къщи на общинарите от Червен бряг са единствените одобрени частни сгради за обновяване с европари. Те са на председателя на общинския съвет в Червен бряг Ивайло Иванов, на секретаря на общината Николай Недков и на директора на Дирекция \"Архитектура и строителство\" Евгени Тошев. Общата сума, която ще бъде инвестирана в тях, е 291 207 лв. Средствата ще отидат за подмяна на дограмата, изолация на покрив и под и за изграждане на соларни инсталации. Целта е да се подобри комфорта на живеещите в \"многофамилните жилищни сгради\", според одобрения проект.\r\n\tТой се финансира по оперативна програма \"Региони в растеж\" (ОПРР), за която отговаря Министерството на регионалното развитие.\r\n\tПо програмата всяка община само решава кои проекти да финансира. Те се одобряват от Общинския съвет. Отговорност на МРРБ е да следи да няма нарушения.\r\n\tСлед публикации в медиите МРРБ се е самосезирало по случая и е направило проверка. \"Резултатите от нея показват, че няма нарушения по отношение на процедурите за оценка на проектни предложения. Проектът на общината е оценен в съответствие с одобрените критерии за оценка. Спазени са и всички процедури по предоставяне на безвъзмездната финансова помощ\", се казва в съобщение на МРРБ.\r\n\tВ него е посочено, че Управляващият орган на ОПРР обстойно е проверил допустимостта за финансиране на всяка от сградите по подадените проектни предложения и е обърнал \"особено внимание\" на жилищни сгради с малък брой самостоятелни обекти - от 2 до 4.\r\n\tНаправена е била и проверка на място за всяка от трите къщи на топ общинарите от Червен бряг, които пряко участват в одобряването на проекта – на практика сами си го гласуват.\r\n\tТя е показала, че къщите \"отговарят на определението за многофамилни жилищни сгради\" – във всяка от тях има \"по два самостоятелни обекта\", е посочено в съобщението на МРРБ.\r\n\tУправляващият орган на ОПРР е направил и допълнителни проверки за наличие на конфликт на интереси.\r\n\t\"Поради факта, че МРРБ не е компетентният орган по произнасяне и установяването на наличие на такъв, е сезирана Комисията за предотвратяване и установяване на конфликт на интереси, като цялата събрана информация по казуса е препратена към нея\", се казва в съобщението на МРРБ.\r\n\tУправляващият орган все пак е регистрирал \"сигнал за нередност\" и в случай на установяване на конфликт от страна на комисията, на община Червен бряг ще бъде наложена финансова корекция в размер на 100% от стойността на договора за безвъзмездна финансова помощ, е посочено в съобщението.\r\n\tТова означава, че санирането на къщите ще стане за сметка на общинския бюджет на Червен бряг, т.е. обновяването на домовете на общинарите ще бъде платено от жителите на Червен бряг.\r\n\tДо момента по оперативна програма \"Региони в растеж\" не е имало публично известен случай за обновяване на къщи.\r\n\tКметът посочи, че действително част от многофамилните къщи са собственост на служители на Община Червен бряг, като отбеляза, че в това няма нищо незаконно. Никъде няма ограничителни условия, че щом работиш в Общинска администрация, нямаш право да кандидатстваш по европейски програми и проекти, каза още инж. Данаил Вълов.", "date": "2017.06.19", "title": "Топ общинари от Червен бряг ще си санират къщите с европари"}
{"url": "http://www.mediapool.bg/borisov-natiska-skopie-za-dogovora-za-dobrosasedstvo-news265473.html", "text": "Премиерът Бойко Борисов постави пред Македония условие да подпише с България договор за добросъседство, за да се придвижи към Европейския съюз и НАТО. В навечерието на визитата на македонския премиер Зоран Заев у нас, Борисов заяви, че договорът \"гарантира за векове наред след това добросъседство, защото много често възникват спорове, които не носят никаква полза\".\r\n\t\"Договорът за добросъседство не би трябвало да ни спира, не би трябвало да ни раздели, би трябвало точно обратното – бързо да се приключи голямата тема ЕС-НАТО-инфраструктурни проекти\", каза Борисов в интервю за македонската журналистка Жана Божиновска, цитирано от БГНЕС.\r\n\tНовото македонско правителство на социалдемократа Зоран Заев даде сигнали през последните дни, че е готово на отстъпки както пред Гърция в спора за името й, така и към България за общата ни история. Очакванията са Скопие да се съгласи да подпише договора за добросъседство, след като години наред протака преговорите.\r\n\t\"Аз имам принцип историята да я оставим на историците – те да спорят, те да се доказват кое е първо, кое е второ. За нас е важно между София и Скопие, Скопие и Благоевград да има магистрала, да има жп линия и това да кръстоса Балканите във всички посоки. Това гарантира бизнеса, това гарантира туризма, това гарантира високи доходи, това гарантира движението на хора – да видят всеки един от нас на какъв етап от развитие е\", заяви Борисов.\r\n\tСпоред него между България и Македония всеки месец-два трябва да се правят срещи на всички нива.\r\n\t\"Това, което ще чуе от нас (премиерът Зоран Заев, б.ред.), е, че ние сме готови да подкрепяме, да помагаме, това, което се поиска. Защото пък в Библията е казано, че няма по-лошо от непоискано добро. Така че много внимателно следим ситуацията, има няколко критични теми. Надявам се вие да ги решите и в наше лице действително имате голям съюзник, голям приятел. Но всичко си зависи от вас\", казва Борисов.\r\n\tБългария от години настоява да бъде подписан договор за добросъседство, но все още има неизчистени въпроси. България дълго време подкрепяше безрезервно евроатлантическото бъдеще на Македония, но по време на първия кабинет \"Борисов\" стана една от страните, които отказаха определянето на дата за начало на преговори с ЕС.\r\n\tИдеята на България е договорът за добросъседство да стъпи на съвместната декларация от 1999 година, подписана от тогавашните премиери Иван Костов и Любчо Георгиевски. В декларацията Скопие декларира, че няма да предявява претенции за наличието на македонско малцинство в България.\r\n\t\"На Балканите има проблем с името на Македония, с Гърция със сигурност. Надявам се, че вече имате решение на проблемите, защото колкото по-бързо Македония влезе в НАТО, толкова повече това гарантира колективната сигурност и е голяма стъпка и предпоставка за членство в Европейския съюз\", каза още Борисов.\r\n\tСкопие вече даде сигнал, чер може да отстъпи в спора за името с Гърция и да използва \"временно\" название, за да се предвижи към членство в Алианса.\r\n\tВ делегацията на македонския премиер у нас са вицепремиерът по европейските въпроси Буяр Османи, министърът на външните работи Никола Димитров, министърът на транспорта и комуникациите Горан Сугарески и министърът на културата Роберт Алагьозовски и посланик Марян Гьорчев.\r\n\tВ София Заев ще се срещне и с президента Румен Радев.", "date": "2017.06.19", "title": "Борисов натиска Скопие за договора за добросъседство"}
{"url": "http://www.mediapool.bg/festivalat-za-interdistsiplinarno-izkustvo-180-sabira-v-sofiya-nai-aktualnite-imena-ot-svetovnata-stsena-news265485.html", "text": "Броени седмици ни делят от четвъртото поредно издание на , която е насочена към експерименталния подход и изследването на нови модели на изразяване. Платформата отново ще събере в София десетки съвременни артисти от страната и чужбина в рамките на седмица в края на юли и ще провокира в търсенето както самите творци, така и публиката, преобръщайки обичайните процеси и излизайки от рамките на стандартното боравене с 5 форми на изява – музика, танц, театър, архитектура и визуални изкуства. Интернационалният форум ще се състои между 22-и юли и 28-и юли в избрани локации – Fabrica 126, Гьоте-институт и на определени места в градската среда, на открито.\r\n\tЕдна от специалните изненади в тазгодишната програма на фестивала 180° е гостуването на изключително креативния и интересен музикант – Паул Фрик, основен елемент в световноизвестнaта формация Brandt Brauer Frick. Паул завършва в Берлин като ученик на Фридрих Голдман, създава творби за камерни състави, театър, радио и филм. Той е пианист, продуцент, ремиксер и изпълнител на електронна музика. През 2008 г. създава формацията заедно с Даниел Бранд и Ян Брауър, а две години по-късно съставът е вече 10-членен. Проектът е вдъхновен от детройтската техно, американската минималистична, съвременната класическа, рок и джаз музика и пожънва огромен световен успех, който ги отвежда в над 50 страни на признати сцени, между които Линкълн Център Ню Йорк, Фестивала Коачела, Център Помпиду, Джаз Фестивала в Монтрьо, Гластънбъри и много други.\r\n\tПаул Фрик ще закрие фестивала на 28-и юли с иновативното и пространствено събитие \"Drawn\", в което ще си партнира с родната певица Катя Ташева, ансамбъл 180° и представителките на утвърдената световнопризната компания за съвременнен танц Forsythe – уникална възможност за сблъсък с компанията, която от 2015 г. не съществува в първоначалния си вид. Единият гост на фестивала ще е Катя Черанева от Москва, която е фокусирана върху колаборации с артисти от цял свят, а Франсис Чаверини от Питсбърг ще бъде другият танцьор от чужбина. Нейното име се свързва и с артисти като Adam Barruch, Luca Veggetti, Shannon Gillen, както и The Metropolitan Opera, Bodytraffic и L.A. Dance Project.\r\n\tЛабораторията за иновативно изкуство 180° отново се обръща и към всички любители на визуалните изкуства, като обявява конкурс за късометражен ням филм. Темата в тазгодишното издание е \"unCOOL\" и е лишена от насоки и ограничения. Условието е видеото да не надвишава 3 минути и да съдържа само образи, без звук. Форматът на файла може да е .mp4, .m4v, .mov. Кандидатите могат да пращат своите предложения до 14-и юли 2017 г. на  чрез сайтовете на споделяне на файлове. Избраните видеа ще бъдат представени на 26-и юли, а музикантите от ансамбъл 180° ще озвучат картината, импровизирайки. Победителят ще бъде избран от публиката и ще спечели парична награда.\r\n\tПроектът се осъществява с подкрепата на Столична община, като част от Календара на културните събития за 2017, както и благодарение на Гьоте-институт и Про Хелвеция. Фестивалът е отличен от Европейската фестивална асоциация ЕФФЕ 2017-2018 г.\n\n\r\n\t \r\n\t​", "date": "2017.06.19", "title": "Фестивалът за интердисциплинарно изкуство 180° събира в София най-актуалните имена от световната сцена"}
{"url": "http://www.mediapool.bg/sasht-svaliha-za-prav-pat-samolet-na-siriyskata-armiya-news265471.html", "text": "САЩ потвърдиха, че американски боен самолет Ф/А 18 Супер Хорнет е свалил сирийски бомбардировач в сирийската провинция Ракка, което доведе до ново обтягане на отношенията с Москва.\r\n\tСваленият самолет е хвърлял бомби над позиции на сили, подкрепяни от международната коалиция на около 40 км от Ракка и е бил свален при \"колективна самоотбрана на войски на коалицията и техни партньори\" от Сирийските демократични сили (СДС) близо до Табка.\r\n\tСирийската армия съобщи малко преди това, че водената от САЩ коалиция е свалила сирийски самолет, който изпълнявал бойна мисия срещу Ислямска държава.\r\n\tТова е първият случай, при който водената от САЩ антитерористична коалиция сваля самолет на режима на президента Башар Асад, който се ползва с подкрепата на Москва. САЩ по-рано атакуваха проправителствени сили и по земя, за да предпазят американските части, разположени близо до границата с Ирак.\r\n\tСамо няколко часа по-късно Москва съобщи, че отново прекратява взаимодействието със Съединените щати по меморандума за избягване на инциденти в Сирия.\n\n\r\n\tРешението влиза в сила от днес, обяви руското министерство на отбраната.\r\n\tТо призова американското военно командване да проведе внимателно разследване на случая и да представи неговите резултати, както и мерките, които ще предприеме.\r\n\tРуското министерство на отбраната осъди свалянето на бомбардировача като \"нарушаване на международното право и военна агресия срещу (Сирия)\", както и като \"цинично нарушаване на суверенитета на (тази страна)\".\r\n\tСамолетите и дроновете на оглавяваната от САЩ коалиция, които летят западно от река Ефрат, където руската авиация изпълнява бойни задачи, ще бъдат съпровождани от средства на руската противовъздушна отбрана в Сирия, предупреди военното ведомство на Руската федерация.\r\n\tРуският зам.-външен министър Сергей Рябков каза, че свалянето на сирийския правителствен самолет от САЩ е стъпка към опасна ескалация и Москва.\r\n\tПред журналисти руският дипломат каза, че американският удар е \"продължение на американската линия на пренебрегване на нормите на международното право\" и че \"това не само е акт на агресия, но и подпомагане на терористите, срещу които САЩ твърдят, че се борят\".\r\n\tРябков заяви също, че новите санкции, които Вашингтон смята да наложи на Русия, ще принудят Москва да вземе ответни мерки.\r\n\tТой съобщи, че на среща в Санкт Петербург на 23 юни със зам.-държавния секретар на САЩ Томас Шанън ще обсъдят проблеми на двустранните отношения.\r\n\tСирийският президент Башар Асад е подкрепян в продължаващата шеста година гражданска война от Русия, Иран и регионални шиитски милиции, включително Хизбула, която е близък съюзник на Техеран и заклет враг на Израел, отбелязва агенцията.", "date": "2017.06.19", "title": "САЩ свалиха за пръв път самолет на сирийската армия"}
{"url": "http://www.mediapool.bg/evroparlamentat-izslushva-balgarskiya-kandidat-komisar-vav-vtornik-news265476.html", "text": "Българският кандидат за комисар по въпросите на цифровата икономика Мария Габриел ще бъде изслушана публично във вторник в Брюксел. В продължение на три часа тя трябва да представи пред няколко парламентарни комисии визията си за поста, за който е номинирана, и да отговаря на задаваните й въпроси.\r\n\tГабриел бе номиринана за поста от българското правителство и от председателя на Европейската комисия за комисар с ресор цифрова икономика и цифрово общество, след като предишният представител на България Кристалина Георгиева напусна в края на 2016 г., за да се върне на работа в Световната банка на престижна позиция.\r\n\tИзслушването ще бъде водено от комисията по промишленост, изследвания и енергетика (ITRE) и култура и образование (CULT). Комисиите по вътрешен пазар и по правни въпроси и граждански свободи също са асоциирани към дискусията.\r\n\tТе трябва да оценят нейната способност да заема предложената й позиция. Координаторите на комисиите ITRE и CULT ще се срещнат в сряда, 21 юни, да обсъдят резултата от изслушването, за да могат техните председатели, съответно Йежи Бузек и Петра Камереверт, да информират председателя на парламента за тяхното решение\r\n\tПарламентът ще гласува в пленарна зала през юли дали да одобри нейното встъпване в длъжност, или не.\r\n\tОт на Мария Габриел на поставени й въпроси относно изслушването става ясно, че акцент в работата й е са мерки срещу \"фалшивите новини\" и насърчаване още  повече на проактивните мерки от страна на  онлайн платформите и социалните мрежи. Друго направление, в което българският кандидат за еврокомисар обещава да насочи усилия е противодействие на кампаниите за дезинформация отвъд границите на Евросъюза", "date": "2017.06.19", "title": "Европарламентът изслушва българския кандидат-комисар във вторник"}
{"url": "http://www.mediapool.bg/grazhdanska-platforma-iska-bezkompromisen-vodach-kato-slavi-trifonov-news265475.html", "text": "\"Има такъв народ! За Слави! За промяна!\" под този наслов ще се състои среща със Слави Трифонов на 24 юни в НДК. За това информираха от платформата, наречена .\r\n\tПоддръжниците на Слави за референдума настояват: \"Парламентът да приеме законите, изпълняващи решенията на референдума - намаляване на субсидията на 1 лев, мажоритарен вот в два тура, задължително гласуване\".\r\n\tАко всичко това не бъде изпълнено, гражданите, подкрепили шоумена, настояват да бъде свикан национален протест. Те заявяват: \"Искаме ти да оглавиш недоволството ни и да ни поведеш - ясно и категорично. Искаме уверен, категоричен и безкомпромисен водач , какъвто си ти. Има такъв народ и той ще скочи, само когато пред себе си има лидер, който ни обединява. Промяната ще успее само с обединение на гражданите и ясна цел. През есента да се проведат нови избори, в които Слави, да участваш и ти! Защото България има нужда от теб!\".\r\n\tТрите поредни спектакъла \"Има такъв народ\" събраха в зала \"Арена Армеец\" 45 000 зрители. На тях Трифонов отправи патриотични послания и даде път за изява на млади таланти, преплете класика, фолклор и \"седем осми\", съобщават от платформата.\r\n\t\"Историята на България е история на всеки един българин и тя зависи от всеки един от нас. И Аспарух, и Кирил и Методий, и опълченците са записали имената си в историята, не защото някой ги е принудил, а защото са имали лична причина да сторят грандиозните си дела\", бе едно от посланията.\n\n\r\n\tСъдбата на България бе обрисувана с броеница, където тъмните мъниста са тъжни и нерадостни събития, а белите – хубави поводи. \"Какво ще е следващото мънисто в броеницата зависи само от нас, българите. Защото такъв народ има!\", заяви шоуменът.\r\n\tТрифонов каза, че българинът има достатъчно основание да се гордее и може да се подреди до най-стойностните и талантливи хора на света. От залата той призова да се промени и известната фраза \"Хубава работа, ама българска\" на \"Българска работа, ама прекрасна\", защото първо сме българи, а след това всичко останало. И припомняйки за българския алпинист Христо Проданов отправи посланието \"Не заспивай! Не заспивай, ти си българин!”", "date": "2017.06.19", "title": "Гражданска платформа иска \"безкомпромисен водач\" като Слави Трифонов"}
{"url": "http://www.mediapool.bg/atakite-sreshtu-myusyulmani-vav-velikobritaniya-sa-se-uvelichili-blizo-pet-pati-news265474.html", "text": "Атаките срещу мюсюлмани във Великобритания са се увеличили близо пет пъти след поредицата от ислямистки атентати в страната в последно време, съобщи Асошиейтед прес, като се позова на представители на силите за сигурност.\r\n\tБританските служби наблюдават внимателно действията на крайнодесните групировки. Повечето от антимюсюлманските нападения във Великобритания в последно време обаче са били извършени от отделни лица, а не от фракции.\r\n\t48-годишен бял мъж блъсна снощи с ван богомолци, излизащи от джамия в Северен Лондон, ранявайки десет души. Според очевидци нападателят крещял: \"Искам да убия всички мюсюлмани\".\r\n\tБританската полиция обяви, че разглежда атаката като терористичен инцидент.", "date": "2017.06.19", "title": "Атаките срещу мюсюлмани във Великобритания са се увеличили близо пет пъти"}
{"url": "http://www.mediapool.bg/ek-predstavya-oprostena-dds-sistema-prez-septemvri-news265477.html", "text": "Европейската комисия готви цялостна реформа на системата на ДДС с цел тя да стане по-проста и по-устойчива на измами. През септември Брюксел ще представи проекта на новата система, т. нар. единно ДДС-пространство, съобщиха източници от институцията в понеделник.\r\n\t\"От 1993 г. системата на ДДС в ЕС е в преходен период, който трябваше да трае само три години. Чрез разделението между вътрешни и трансгранични сделки е лесно да се направи покупка, без да се плати ДДС и да се направи продажба с включен ДДС, така че данъкът да бъде в полза на стопанския субект и да не влезе в бюджета”, обясниха от ЕК.\r\n\tЗатова новата система ще създаде по-добра защита срещу измами специално по отношение на трансграничните сделки. Ще се създаде и уеб портал, който да осигури по-лесното и по-сигурно събиране на данъка.\r\n\tЕК планира да направи и по-гъвкава системата от ДДС-ставки по отношение на стоките и услугите, за които се начислява 0% ДДС и намалена ставка. В България намалена ставка ползват само определени туристически услуги, но има и освободени доставки.\r\n\tЕдиният от вариантите е да се запази минималната ставка на данъка в размер на 15% за ЕС, като периодично се актуализира списъкът от стоки и услуги, за които може да се въвеждат по-ниски ставки. Другият вариант е списъкът да се премахне, но да се въведат други правила срещу злоупотреби. \r\n\tСпоред евроекспертите бизнесът с ДДС измами е по-лесен дори от наркотрафика, а има данни, че част от мащабните злоупотреби с данъка се ползват освен за престъпна дейност и за финансиране на тероризъм.\r\n\tЗагубите от несъбраните приходи в ЕС през 2014 г. от ДДС се оценяват на 160 млрд. евро. Специално трансграничните измами и загуби от приходи от ДДС в ЕС са в размер на 50 млрд. евро годишно, а благодарение на новата система се очаква те да намалеят до 80%.\r\n\tПроцентът на несъбраните приходи от ДДС варира от 37.9% в Румъния до едва 1.2% в Швеция. Средно за ЕС нивото е 10.4%, докато в България то достига близо 20%. Като абсолютна сума несъбраният ДДС в България възлиза на  940 млн. евро или близо 2 млрд. лв. на година по данни на ЕК за 2014 г.\r\n\tОттогава насам премиерът Бойко Борисов редовно се хвали, че правителствата му борят \"контрабандата” и вкарват по няколко милиарда лева годишно допълнително от подобрена събираемост. Към момента обаче няма официални данни нито на ЕК, нито на Националната агенция за приходите, които да покажат дали процентът на несъбрания ДДС у нас се свива или расте.\r\n\tБъдещата Европейска прокуратура, в която участват България и още 19 държави от ЕС, ще разследва както трансгранични измами с ДДС в рамките на ЕС, така и определени национални случаи, разясниха още евроексперти. По думите им причината е, че ДДС е данък, формиращ бюджета на ЕС, а европрокуратурата ще има правомощия именно по отношение на него.", "date": "2017.06.19", "title": "ЕК представя опростена ДДС-система през септември"}
{"url": "http://www.mediapool.bg/molbi-za-naemane-na-nepalnoletni-na-rabota-veche-shte-se-podavat-i-po-elektronen-pat-news265480.html", "text": "Работодателите да могат да подават молби за разрешение за работа на непълнолетни лица и по електронен път. Това предвижда публикувана за обществено обсъждане промяна в наредба.\r\n\tДокументите се приемат от дирекциите на Главна инспекция по труда. За да разреши работа на непълнолетен, от трудовата инспекция ще искат от работодателя да опише вида работа.\r\n\tНовост е изискването да се представи оценка на риска на работното място, мерки за защита на здравето и разпределение на работното време.\r\n\tПри пропуски в документацията ще се дава 5-дневен срок за тяхното отстраняване, а срокът за произнасяне е 7 дни, предвиждат още предложените промени.", "date": "2017.06.19", "title": "Молби за наемане на непълнолетни на работа вече ще се подават и по електронен път"}
{"url": "http://www.mediapool.bg/okolo-edna-treta-rast-na-patnitsi-i-tovari-na-letishte-sofiya-prez-mai-news265472.html", "text": "С над една трета са се увеличили пътниците през летище \"София\" през месец май 2017 г., спрямо година по-рано.\r\n\tОбщо 559 542 пасажери са преминали през летището в петия месец от годината, което е ръст от 36.4% спрямо същия период на 2016 г., съобщиха от държавното дружество.\r\n\tПътувалите по международни редовни линии са с 35% повече, а ръстът по вътрешни линии е над 2 пъти спрямо миналата година или 23 973 души.\r\n\tПолзвалите чартърни полети също се увеличават и достигат  8387 пътници, което е 5 на сто повече спрямо година по-рано.\r\n\tПрез май кацналите и излетели самолети са 5043, което е увеличение от 13.4% спрямо същия месец на предходната година.\r\n\tСравнявайки с показателите от май 2016 г. се наблюдава увеличение на самолетодвиженията по вътрешните маршрути с 43% и със 17% по международни редовни линии.\r\n\tОбработените товарни и пощенски пратки за периода са общо 1944 тона или с 32.5% повече от предходната година.", "date": "2017.06.19", "title": "Около една трета ръст на пътници и товари на летище София през май"}
{"url": "http://www.mediapool.bg/katar-izklyuchva-vsyakakvi-pregovori-dokato-ne-bade-vdignata-blokadata-sreshtu-nego-news265482.html", "text": "Външният министър на Катар изключи всякакви преговори по кризата в Персийския залив, докато Саудитска Арабия и съюзниците й не прекратят блокадата, наложена на страната му, предаде Франс прес, цитирана от БТА.\r\n\tС тон, който агенцията определя като предизвикателен, министърът на външните работи шейх Мохамед бин Абдулрахман Ал Тани, определи санкциите, наложени на Катар от съседите му, като акт на агресия и настоя за отменянето им като предпоставка за каквито и да било преговори.\r\n\t\"Нека бъде ясно за всички: преговори трябва да се водят цивилизовано и на солидни основи, а не под натиск или блокади\", заяви министърът пред журналисти в Доха.\r\n\tНа 5 юни Саудитската Арабия, Обединените арабски емирства, Бахрейн и Египет прекъснаха всякакви връзки с Катар, обвинявайки го, че подкрепя тероризма и че се сближава с големия им регионален съперник - Иран.\r\n\tТрите страни от Персийския залив затвориха въздушното си пространство и морските си граници с Катар, както и единствената сухоземна граница на Катар - със саудитското кралство. Освен това трите монархии от Залива дадоха 14 дни на катарските граждани да напуснат територията им и призоваха гражданите си, живеещи в Катар, да се върнат.\r\n\tШефът на катарската дипломация заяви, че до момента Доха не е получила нито едно конкретно искане от противниците си, нито от страните, предложили да посредничат за намиране на дипломатически изход от кризата - Кувейт, САЩ, Франция и Великобритания.\n\n\r\n\t\"Защо още не са отправили исканията си? Защото няма солидна основа за тях, ето защо\", подчерта министърът.\r\n\tТой каза, че влиянието на кризата върху икономиката на Катар е минимално, но тя се отразява на страни извън района като Франция, Великобритания и САЩ - важни съюзници на Катар. \"Мерките срещу Катар засягат пряко интересите на тези страни\", изтъкна външният министър.", "date": "2017.06.19", "title": "Катар изключва всякакви преговори, докато не бъде вдигната блокадата срещу него"}
{"url": "http://www.mediapool.bg/samo-edin-ot-favoriziranite-sadii-vleze-vav-vss-news265454.html", "text": "Само един от предварително фаворизираните кандидати за Висшия съдебен съвет (ВСС), за които открито агитираха някои ръководители на съдилища в страната, успя да събере необходимите му гласове на втория тур от преките избори на съдиите, проведен в неделя. за членове на следващия ВСС петима върховни и един окръжен съдия – Цветинка Пашкунова, Красимир Шекерджиев, Олга Керелска и Севдалин Мавров от Върховния касационен съд, Атанаска Дишева от Върховния административен съд и председателят на Бургаския окръжен съд Боряна Димитрова.\r\n\tОт кандидатите, за които имаше агитация от определени кръгове, близки до сегашното мнозинство във ВСС, съдиите избраха за член на съвета единствено Боряна Димитрова. Всички останали не получиха достатъчно подкрепа от колегите си.\r\n\tНай-близо до избор беше Калин Баталски от Окръжния съд в Кюстендил. На първия тур той бе сред шестимата кандидати с най-много гласове, но на балотажа бе изпреварен от Севдалин Мавров от ВКС.\r\n\tС изненадващо малко гласове, в крайна сметка, останаха още зам.-председателят на Пловдивския апелативен съд Станислав Георгиев, шефката на Варненския районен съд Ерна Жак Якова, ръководителят на Габровския апелативен съд Янко Янков и Красимира Костова от Апелативния спецсъд. Всички те фигурираха в списъци, раздавани на съдии в страната, за които спомена членът на ВСС Калин Калпакчиев още преди изслушването на кандидатите на 10 юни.\r\n\tЕдва 304 гласа събра на втория тур и Светлозар Рачев от Габровския административен съд, за когото агитира лично председателят на ВАС Георги Колев. Според Антоанета Аргирова от АССГ членове на ВСС са опитали да разделят съдиите\r\n\t\"Имаше големи опасения в хода на самата процедура за избор. Като краен резултат от шестимата избрани, аз съм гласувала за петима от тях, като между първи и втори тур промених двама кандидати, защото прецених, че изборът ще бъде успешен. Сега съм умерен оптимист. По делата им ще ги познаем, когато новият ВСС започне да функционира.\"\r\n\tТака обобщи резултата от избора на съдиите Антоанета Аргирова от Административния съд - София град (АССГ) в понеделник пред Дарик радио. Тя определи избраните й колеги като безспорни авторитети, които колегията познава от актовете им. Добави и, че един магистрат \"личи какъв е по актовете, които постановява, но те остават неразбрани от широката аудитория\". Това отчасти е причината за пропастта между обществото и съда, смята Аргирова.\r\n\tПо повод противопоставянето между кандидатите за ВСС от София и провинцията, върховният съдия коментира, че то е било инициирано от сегашни представители на Висшия съдебен съвет.\r\n\t\"Това, което допринася разделението да е успешно, е натовареността в софийските съдилища и съдилищата в страната. Този обективен факт беше използван умело, защото \"разделяй и владей\" работи с пълна сила\", посочи Аргирова.\r\n\tТя разказа и за друга форма на разделение, която е сработила при магистратите в страната: \"Много колеги в страната наблюдаваха също, че ако конкретен съдия бъде свързан със Съюза на съдиите в България, веднага започваха да му се създават чисто професионални пречки.\"Съдите са носители на \"съдебната реформа по дух\", смята Иван Брегов от ИПИ\r\n\tСпоред Иван Брегов от Института за пазарна икономика (ИПИ) \"съдийството в България показа, че е носител на съдебната реформа по дух и по действия, защото не се поддаде на провокацията да бъдат спуснати едни регионални представители и те да бъдат избрани\".\r\n\t\"И в София, и в страната добрата воля и вътрешната почтеност на системата победи, защото имаме петима върховни съдии избрани в съдийската колегия. А върховните съдии могат да бъдат гаранти за независимостта на системата, защото те са стигнали върха на системата\", допълни той.\r\n\tПо думите му изборът е обнадеждаващ. \"Дори системата да има проблеми – има възможност, предвидена в Закона за съдебната власт – 1/5 от магистратите да отзоват член на ВСС. Така че има съпротивителни сили\", допълни той.\r\n\tСпоред адвокат Георги Атанасов пък \"манипулацията не успя\". Той уточни, че под манипулация има предвид поведението на ВСС, \"който отказа да разгледа темата със спуснатите списъци за изборите, а вместо това разкритикува единствения човек, твърдящ че вотът е въпрос на лична преценка – Лозан Панов\".\r\n\tАтанасов прогнозира, че опитите за политическо влияние върху състава на ВСС никога няма да престанат, добавяйки, че ще има \"компенсация\" след вота на съдиите, която ще се извърши от парламента.\r\n\t\"Начинът, по който се синхронизира във времето провеждането на процедурите за избор на прокурорска и съдийска колегия и парламентарна квота в идния ВСС показва, че това което ще се случи в парламента ще бъде опит за компенсиране или за уравновесяване в техните разбирания на удара, който са получили от общите събрания\", разясни юристът.\r\n\tПо думите му квотно-партийният принцип за политическата квота във ВСС напомня на \"онази друга квота на времето, позната като 3-5-8. И срещу нея трябва да се борят всички с демократично мислене\", посочи Атанасов.Колегите гласуваха по съвест и убеждение, заяви съдия Капка Костова\r\n\tПозитивно оцени избора на съдиите и бившият член на ВСС съдия Капка Костова. Тя коментира в понеделник пред БНР, че колегите й очевидно са припознали прекия вот, като най-подходящ начин за попълване на професионалната квота в съвета.\r\n\t\"Изборите показаха няколко неща, те в известна степен са уникални, не само защото за първи път съдиите избираме пряко нашите представители във ВСС, но и защото избирателната активност, която беше 86% – средно от двата дена, показа, че това е начинът, който съдиите припознават, за да изпратят свои колеги във ВСС. Освен това, резултатите от изборите също позволяват няколко констатации и според мен първата от тях е, че съдиите наистина гласуват по съвест и убеждение, без наличие на външни влияния и внушения, без податливост\", заяви Костова.\r\n\tПо думите й уникално в настоящите резултати е и обстоятелството, че във ВСС бяха пратени цели петима върховни съдии.\r\n\t\"Очевидно колегите заложихме на авторитети, показахме, че искаме друго ниво на общуване в този ВСС, не като в предишния. Очевидно внушенията за необходимост от регионално представителство са преценени от съдийската общност като несъстоятелни\", смята съдия Костова.\r\n\tПопитана за листчетата с фаворизирани кандидати, тя заяви, че този вид агитация не е успяла да впечатли и да повлияе на избора на съдиите.\r\n\t\"Ако е имало такива, обсъждаха се между нас, някои ги показваха, доколко това са оригиналните и дали са достоверни. Знаете ли, не се впечатлихме особено. Имаше някакъв коментар между нас в първата част на Общото събрание предишната събота, когато се събрахме, и в крайна сметка всеки си каза. След гласуването ще се разбере, дали това действително е сериозно и дали в някаква степен въобще е повлияло на съдиите, очевидно по никакъв начин не им е повлияло\", заключи Капка Костова.\r\n\t\"Прекият избор (на членове на ВСС от професионалната квота – бел.ред.) всъщност е израз на съдебната реформа. Законопроектът за промени в Наказателно-процесуалния кодекс, който вече е в парламента, също е израз на съдебната реформа. Ако намалим с две дози политиката в съдебната реформа, тя, тази реформа, току-виж се случила\", заяви още Цацаров след срещата си със световния шампион по шах Анатолий Карпов, който е в България по покана на \"Атака\".\r\n\tПо думите му съдиите са избрали колеги, които \"заслужават уважение\", добавяйки същото и за избраните преди две седмици четирима прокурори. Главният прокурор прогнозира, че следващият ВСС ще бъде \"добре работещ\", като направи уговорката, че \"предстои да видим и избора на парламентарната квота\".\r\n\t\"По отношение на гласуването с електронната система, съмненията тепърва трябва да бъдат разсеяни. Просто излезе една известна разлика в подреждането на кандидатите, според гласуването с електронната система и гласуването с хартиените бюлетини, и то трябва да може да бъде обяснено. Мисля, че е вероятно да видим обжалване на избора и да трябва съдебен орган да се произнесе върху резултатите\", заяви тя.\r\n\tОще след втория тур на изборите при съдиите в неделя някои кандидати дадоха да се разбере, че ще обжалват вота. За пръв път той се проведе по новите правила в Закона за съдебната власт – чрез пряко гласуване от всеки съдия с право на глас, а не чрез свикване на делегатско събрание. Изборът бе проведен паралелно чрез пускане на хартиена и с електронно гласуване от дома на всеки желаещ да го използва. На балотажа гласуваха 1922-ма съдии, от които 467 с бюлетина и 1455-ма онлайн.\r\n\t\"Доколкото разбрах, в нашата система за електронно гласуване не е вкаран един основен модул, който присъства в електронните правителства в други държави. Доколкото съм запозната с тази практика, там има предвидена възможност всеки, който е подал вече гласа си, след неопределен период от време, да провери как точно лично неговият глас е отчетен. Такъв елемент не е вкаран в системата и предполагам, че законността ще се провери, ако се стигне до такъв момент, чрез проверка на тези сорс кодове, които са раздадени на всеки магистрат. При всички случаи ми се струва, че е необходимо да има някакво произнасяне по валидността на избора с електронната система\", коментира още Иванка Иванова.\r\n\tПо повод предстоящия избор на 11 членове на съвета от парламентарната квота, тя заяви, че партиите за пореден път проиграват шанса да превърнат тази процедура в обществен избор, като предложат юристи с утвърдено добро име в обществото, или хора \"отвън\", заслужили уважение. Срокът за издигане на номинации изтича тази сряда. ГЕРБ, ДПС и \"Воля\" – общо осем души. Управляващите издигнаха зам.-председателя на ВАС, бивш член на съвета Боян Магдалинчев, Вероника Имова от ВКС, шефката на Пловдивската районна прокуратура Гергана Мутафова и ръководителката на Бургаската окръжна прокуратура Калина Чапкънова. ДПС номинира столичния съдия Стефан Гроздев и близката до главния прокурор Цацаров следователка Пламена Апостолова. Лидерът на \"Воля\" Веселин Марешки пък издигна варненския прокурор Владислав Томов.\r\n\tОчакванията са ГЕРБ да вкара във ВСС и четиримата си кандидати, БСП – трима, а \"Обединени патриоти\" и ДПС – по двама. \"Воля\" пък най-вероятно ще остане без представител в съвета заради новото изискване всеки от парламентарната квота да бъде избран с квалифицирано мнозинство от две трети. Групата на Марешки е най-малката в Народното събрание – общо 12 депутати.", "date": "2017.06.19", "title": "Само един от фаворизираните съдии влезе във ВСС"}
{"url": "http://www.mediapool.bg/vtori-opit-za-udalzhavane-na-avtobusnite-dogovori-na-karat-s-v-sofiya-news265483.html", "text": "Без търг или конкурс и на ръба на закона Столичният общински съвет (СОС) ще направи втори опит за удължаване на договорите с \"Карат С\" за осигуряване на градския транспорт по 15 автобусни линии в София с още две години. Според изчисленията на БСП, ако решението бъде прокарано, това ще означава загуба на 36 млн. лв. приходи за Столичния автотранспорт.\r\n\tТова се случва на фона на провален търг за купуването на 30 нови автобуса от \"Столичен автотранспорт\" при съмнителни обстоятелства и обявена нова поръчка за покупката на други 120 газови автобуса през май.\r\n\tУдължаването на договорите с \"Карат С\" не успя да мине на сесията на СОС през май, въпреки че получи повече гласове \"за\", отколкото \"против\". Причината беше, че според ГЕРБ са необходими гласовете на над 50% от общия брой общински съветници, а не от присъстващите, т.е. необходими са 32 гласа, .\r\n\tГЕРБ имат 31 съветника. Ролята на \"златния\" пръст сега се пада на \"независимия\" съветник Симеон Славчев, който е вносител на предложението, заедно с общинската съветничка от ГЕРБ д-р Ваня Тагарева. Доскоро Славчев беше зам.-председател на \"Движение 21\", но напусна партията в началото на годината заради несъгласие с водената от Татяна Дончева политика. В отговор тя заяви, че .\r\n\tПредишният път вносител на предложението беше зам.-кметът по транспорта Евгени Крусев.\n\n\r\n\tАко този път решението успее да бъде прокарано, на практика собственикът на \"Карат С\" Миролюб Столарски, който преди години спонсорира ГЕРБ със скромна сума, ще получи без търг или конкурс удължение на всички договори, сключени по времето на Бойко Борисов, когато беше кмет. Тогавашният зам.-кмет по транспорта Велизар Стоилов беше принуден да подаде оставка заради изтичането на записа за разпределянето на линиите.\r\n\tИ ако през изминалите осем години Столарски изплащаше лизинг на автобусите, които купи, то сега печалбата му ще е още по-голяма и най-вероятно по тази причина се е съгласил да намали цената с близо 60 ст. на километър, която ще му плаща Центърът за градска мобилност.\r\n\tНещо повече. Спорно е доколко решението за удължаване на договорите ще е законосъобразно, защото според одит на Сметната палата от месец май СОС не е компетентният орган за вземане на подобно решение.\r\n\t\r\n\tСега двамата общински съветници - \"независимият\" Славчев и Ваня Тагарева от ГЕРБ внасят същия доклад, като този на зам.-кмета Евгени Крусев.\r\n\tТе предлагат договорите с \"Карат С\" за 15 линии от градския транспорт да се удължат поетапно с още до две години с цена за 1 км пробег от 3 лв. Това е с 59 ст. по-малко, отколкото досега получаваше превозвачът и с 5 стотинки по-евтино от цената, на която вози общинският превозвач – \"Столичен автотранспорт\".\r\n\tАвтобусните линии, за които се иска удължаване на договорите, са с номера 3, 6, 5, 7, 8, 10, 14, 1, 4, 69, 70, 114, 306, 123 и 204.\r\n\tТе изтичат поетапно. За две от линиите - 3 и 6, пътуващи от кв. \"Гео Милев\" съответно до Долни Пасарел и Герман, контрактите вече са изтекли, а през юни идва краят на частното обслужване и по още две линии.\r\n\tАвтобусна линия 114 вече не върви, защото е закрита. Тя обаче е включена в пакета, за да \"няма юридически конфликт\", обясни Симеон Славчев пред \"Дневник\".\r\n\t\r\n\tАргументите на двамата съветници за внасянето на доклада са същите като тези на Евгени Крусев. Ако договорите не бъдат продължени, ще трябва по тях да бъдат пуснати \"стари, раздрънкани\" автобуси на \"Столичен автотранспорт\" със средна възраст 30 години, които нямат никаква екологична норма. В същото време автобусите на \"Карат С\" са на 8 години с екологична норма \"Евро 1\".\r\n\tВаня Тагарева вкарва и нов аргумент, подкрепен с искания на гражданското общество.\r\n\tЧаст от тези линии обслужват \"трите най-големи села в България\" - Лозен, Бистрица и Казичене. Те са на най-голямо разстояние от центъра на София и при тях няма алтернатива за друг вид транспорт. Затова е недопустимо по тях да се пускат стари автобуси, аргументира се Тагарева пред \"Дневник\". Тя е избрана за общински съветник от район \"Панчарево\" и е поела този ангажимент пред избирателите след проведено общоселското събрание в Лозен на 11 юни, организирано от гражданско сдружение \"Бъдеще за Лозен\".\r\n\tПред \"Дневник\" Йордан Ибришимов от \"Бъдеще за Лозен\" каза, че по време на срещата местните не са обсъждали възможността стари автобуси да заменят тези на \"Карат С\" по линия 5, която преминава през Лозен. По думите на Ибришимов този въпрос въобще не е бил поставян по време на срещата. \"Ние знаем, че концесията изтича през септември, и това, което искаме, е по линията да бъдат пуснати повече автобуси\", каза Ибришимов. По думите му оплакванията на местните са, че автобусите са малко и се движат твърде бавно.\r\n\t\r\n\tБСП и Реформаторският блок ще гласуват против решението за удължаването на договорите. Ако то бъде прокарано, над 36 милиона лева приходи вместо да влязат в \"Столичния автотранспорт\" ще отидат за \"Карат С\", коментира лидерът на столичните социалисти Калоян Паргов пред Mediapool. Според него с тези пари може да се купят нови автобуси, които ще останат собственост на общината.\r\n\t\"Ако това се случи, това ще е поредният подарък на управляващите в Столична община към благодетелите на ГЕРБ - така, както беше направено в предизборната кампания. Всички помним как през март подариха на \"Юнион Ивкони\" междуградските превози за сметка на протеста на \"Карат С\" тогава. Сега очевидно имат намерение да компенсират Миролюб Столарски като му удължат договора за още две години\", каза Калоян Паргов. Той пита кой носи отговорност за забавените обществени поръчки за купуване на нови автобуси, при условие, че от години се знае кога изтичат договорите с частните превозвачи.\r\n\tСпоред заместник-председателя на СОС от групата на БСП Милка Христова общинският съвет като орган на местното самоуправление не е компетентен да гласува подобен доклад, защото противоречи на европейски регламент. Според нея по българските закони компетентен да вземе решението е областният управител. Такова е становището и на Сметната палата, каза Христова.\r\n\t\r\n\tПрез април 2016 г. \"Столичен електротранспорт\" обяви поръчка за купуването на 30 нови единични автобуса. На търга се явиха шестима кандидати, но се оказа, че офертите на пет от тях не отговарят на обявените критерии. Така максималният брой от 100 точки събра китайската компания \"Джънджоу Юйтун Бус\", която остана единствена на финалната права.\r\n\tС аргумента липса на конкуренция, на 2 май 2017 г. шефът на \"Столичен автотранспорт\" Слав Монов прекрати обществената поръчка. Няколко дни по-късно е внесен доклад за удължаване на договорите с \"Карат С\" за 15 линии.\r\n\tСега на 25 май е пусната нова обществена поръчка за купуването на лизинг на 120 газови автобуса за близо 72 млн. лв. без ДДС.\r\n\tПоръчката е разделена на две обособени позиции. За 60 единични автобуса с прогнозна стойност 28.88 млн. лв. без ДДС и 60 съчленени – за 43 млн. лв. без ДДС. Първоначалният срок за подаване на офертите е бил 6 юли, но преди дни е удължен с още 20 дни, става ясно от регистъра за обществените поръчки.\r\n\tСрокът за изпълнението на поръчката е 8 години. Доставката на автобусите трябва да стане до половин година след заплащане на първоначалната вноска от страна на общинското дружество. Авансът трябва да се плати до 30 дни от датата на сключване на договора за лизинг.", "date": "2017.06.19", "title": "Втори опит за удължаване на автобусните договори на \"Карат С\" в София"}
{"url": "http://www.mediapool.bg/dimitar-nenov---kompozitor-izprevaril-vremeto-si-news265479.html", "text": "\"Спрях се на Димитър Ненов, защото много ми харесва концерта, първо и второ смятам, че той винаги е бил държан малко настрана поради много причини, геополитически, политически, свързани с неговия личен живот…\". Споделя за\"въпреки.com\" пианистът Иво Върбанов, който живее и работи в Лондон по повод представянето в София на компакт диска с творби на големия композитор, издаден от Hyperion Records във Великобритания.\r\n\tИ продължава:\"Нещата са се сложили така, че той не е бил оценен в България. Но неговата музика е може би е най-европейската от второто поколение български композитори. Най - много е попила традицията на централно - европейската композиторска школа и времето. Неговите творби са доста напреднали за времето си не само в рамките на България, но като цяло. Неговият личен живот е бил доста странен и труден, и определено това е повлияло да не е създал много творби през живота си. Починал е доста млад - на 51 годишна възраст, а и реално погледнато той е започнал кариерата си като архитект, а не като пианист и композитор. Имало е и влияние от семейството, което не е искало той да се занимава с музика, но въпреки всичко това е станал музикант. Важно е да се подчертае, че той е допринесъл от социална гледна точка за развитието на българската култура и музика - той е основателят на първия оркестър в Радиото и съответно на отдела за музика в Националното радио заедно с Панчо Владигеров и съвременниците, създал е също и Съюза на българските композитори. Неговата дейност е важна не само за неговото лично творчество, а и за развитието на българската музика и култура като цяло\".\r\n\t\r\n\tРазговаряме с Иво Върбанов малко преди да бъде представен дискът в залата на Музикалната академия\"Панчо Владигеров\" в рамките на събитията на 48-ия Международен фестивал\"Софийски музикални седмици\". Той е и артистичен директор на Българско творческо изкуство, свързано с разпространението на нашата култура във Великобритания. Разказва ни за мотивите си като музикант да реализира идеята си за компактдиск с музика на Димитър Ненов.\"Идеята за диска започва 2014 - 2015 г., тъй като познавам клавирния концерт предимно от доста години. Има запис на живо на този концерт с Антон Диков и Русенската филхармония, издаден от\"Гега Ню\" и реших да помисля за студиен запис. Реших да не бъде по-лесната опция, т.е. с български оркестър, а да го направя с оркестър от Великобритания, където живея.\n\n\r\n\t\r\n\tи запис с голям британски оркестър би помогнал за опознаването на стойностната българска класическа музика. Има доста творби, които заслужават да бъдат изпълнявани и записвани, нещо, което до 40-те години на миналия век се случвало доста редовно за българските композитори. Има ги в архивите на някои от най-големите оркестри, включително Берлинска филхармония, оркестъра на Сан Франциско, на Чикаго и т.н. български творби от второто поколение композитори. Впоследствие след 1945 година реално погледнато изявите на българските композитори са ограничени в рамките на Източния блок по културните споразумения на страните като Полша, Унгария, Съветския съюз, където се изпълнява българска музика. В другите страни реално погледнато българска музика не се изпълнява. Какво може да се направи, за да се помогне българската класическа музика да има присъствие. Един от големите проблеми също е, че българските изпълнители свирят малко българска музика извън България. Не знам какви са причините. Може би те подценяват българската музика и не съм виждал към днешна дата много опити най - изявените ни солисти и изпълнители да включат в програмите си български композитори. Не смятам, че изпълнителското ни изкуство е на по-високо ниво от композиторското ни изкуство.\r\n\t\r\n\tПравилно е, както финландците и музиканти от други националности, че свирят тяхна музика. Нужно и правилно е и ние да правим същото. От гледна точка на дългосрочен план, ако трябва да правим сравнение между България и Финландия е, че има ясна структура в скандинавската държава, която подкрепя финландската музика като цяло. Шеговито всички казват за финландските диригенти, че прекалено много дирижират финландска музика, като гостуват. Но всъщност благодарение на тях не само Ян Сибелиус, но и други композитори, съвременни от Раутаваара нататък - Сегерстам, Калеви Ахо и т.н. - тази музика се познава\". Убеден е пианистът, който познава и следи световната музикална сцена и пазар. Но се връщаме към нещата около записа на музиката на Димитър Ненов, за която важни моменти сподели и по време на представянето му диригентът Емил Табаков. В компактдиска са включени единственият концерт за пиано на композитора и Балада № 2 за пиано концертанте и оркестър.\r\n\tИво Върбанов споделя:\"Записах го с Кралския национален шотландски оркестър. Там има жажда за непознати автори и тези, които правят програмите на големите оркестри винаги търсят интересни неща – въпросът е човек да е достатъчно убедителен, за да се стигне до реализация на един проект. Кралският национален шотландски оркестър е състав, който има договор с доста голяма субсидия от страна на Шотландския парламент, т.е. там финансирането е разделено между Шотландия, Англия, Уелс и т.н. Това е първият оркестър на Шотландия. По договор те имат определен брой записи, които оркестърът трябва да изпълни. За щастие нашият проект успя да влезе в този малък списък, защото правят 3-4 записа годишно. Останалите записи са взимане под наем на оркестъра. Нещо, което би било много трудно финансово, защото става дума за доста големи цифри, минимумът за заплащане на час е доста голям и би направил записа невъзможен, поне за мен. Съгласиха се, бяха необходими 6 месеца, докато се стигне до краен резултат. Говорихме и с още два оркестъра, които са на същия принцип, но с тях не можахме да стигнем до споразумение. Така се записа с този великолепен оркестър под диригентството на Емил Табаков. В момента сме в процес на опити за организация на концерти не само в Шотландия\".\r\n\t\r\n\t\r\n\tНа 2 юни излезе дискът, но Върбанов предполага, че ще се стигне и до концерти, защото има интерес. Първата му седмица на пазара е в класацията за класическа музика на 11-то място като продажби, което е много добре, имайки предвид, че Димитър Ненов е абсолютно непознат композитор. Началото на подобни неща винаги са доста бавни, т.е. нещата ще са по-добре следващите седмици в тази класация. Доста важно е и като престиж и за популяризацията на българската музика като цяло. Това е важно събитие – излизане на запис на българска класическа музика от британска звукозаписна къща. Вече при представянето на диска пред публиката от пианиста и диригента Емил Табаков разказа и за срещата си с музиката на Димитър Ненов.\"Много съм щастлив, че успяхме да направим този запис и благодарение на Иво, който един ден много отдавна дойде при мен и каза:\"Хайде да направим Димитър Ненов!\". Аз не познавах концерта, срам ме е да си призная, въобще не познавах композитора Димитър Ненов. Благодарение на Иво Върбанов успях\r\n\t\r\n\tкойто ние не познаваме. Не само аз не съм го познавал така добре, а и много хора нямаме понятие какво представлява за нашата култура този мощен, огромен талант композитор – самобитен, интересен – направо гениален. Ние го представихме на един концерт тук /при откриването на сезона през 2015 г. на Радиооркестъра – б.а./ в София най-напред преди да направим записа в Глазгоу, Шотландия с шотландски оркестър.\", каза Емил Табаков.\r\n\tИ наистина чухме изключителния запис в залата на Музикалната академия, а самият концерт е невероятна музика, звучаща изключително съвременна, мощна, в която се усеща и голяма горест, и като че ли мрачни предчувствия за света. Написан е през 1932 г., когато Димитър Ненов е на 31. Не е най-красивият период на Европа и в онези години са създадени забележителни произведения на европейската музика между двете войни, звучащи като предупреждение. За тези моменти и личности, творили по това време сме говорили и с един от композиторите, с които работи Иво Върбанов - Георги Арнаудов. А Ненов е изключителен, написал е хубава музика и трудният му личен живот рефлектира изкуството му. Самият той е и забележителен пианист, оценен на времето не толкова в България. Бил е член на журито на конкурса\"Шопен\" във Варшава 1949 г., където се запознава със знаменитата френска пианистка Маргарита Лонг. Говорят за общи проекти, но Ненов умира през 1953 година…\r\n\tКорицата на диска е на художника Николай Дюлгеров роден в Кюстендил един ден след Димитър Ненов и живял също в Дрезден, когато Ненов е бил там.\"Нямаме информация дали са се познавали, но той е едни от сериозните представители на футуризма в Италия, почетен гражданин на Торино. Като цяло това е един екипен проект, изцяло български\". Оценяват го така и пианистът, и диригентът. Записът е високо оценен и от фигура като знаменития диригент Владимир Ашкенази, с когото Иво Върбанов се познава от времето, когато е бил главен диригент на Европейския младежки оркестър, на когото занесъл едно копие.\"Обади се в къщи да ме поздрави за изпълнението и да изпратя на неговия агент две копия, за да види дали можем да го направим някъде. Първото, което ме попита е дали имам подкрепа от България. Казах му, че имаше някакъв първоначален опит да се напише писмо за този проект към Министерство на културата, по-точно към министъра на културата преди две години. Помолих писателя Георги Господинов да напише текста по най-правилния и оптимален начин, за да има някакъв ефект. Но даже нямаше и отговор на това писмо. Ашкенази / той е и забележителен пианист с множество награди от световни конкурси като\"Шопен\" 1955 г.,\"Кралица Елизабет\" 1956 г.,\"Чайковски\" – 1962 г. и други, между които и Грамми - б.а./ ме попита дали може да се намери някаква подкрепа, тъй като за съжаление всички непознати композитори са доста трудни и за съжаление това е реалността на нещата, но ще видим малко по малко. Имаме официална покана във Финландия да се свири Ненов, работим по въпроса няколко неща да се случат\".\r\n\t\r\n\t\r\n\tИво Върбанов специално благодари на пианистката Полина Антонова, от чийто докторат \"Архивът на Димитър Ненов: систематизации, интерпретации, анализи\" в Института за изследване на изкуствата при БАН е научил много нови неща за големия композитор. А благодарение на съпруга й Николай Темнисков са подготвили нотния материал за оркестъра. Пианистът е убеден, че\r\n\t\r\n\tПриятел е с Мартин Андерсън, създател и собственик на\"Toccata Сlassics\", звукозаписна и издателска къща, която се занимава предимно с непознати творби на познати композитори или непознати композитори. Имат може би 350 заглавия издадени досега, което никак не е малко за 11 години съществуване. При него има вече два записа на Емил Табаков като композитор.\"Виждам го всяка седмица, защото води детето си на уроци по пиано при мен. Давам достатъчно информация към него като издател какво има интересно и в тази посока ще има много неща, които ще бъдат издадени с великолепната дистрибуция, която има като издател. Това ще допринесе допълнително за българската култура\". Уточнява Иван Върбанов, като отбелязва, че този интерес не е само във Великобритания.\r\n\t\r\n\tМного му се иска поне един от концертите на Панчо Владигеров да запише като изпълнител с\"Дукс\", единствената сериозна звукозаписна къща в Полша. През декември миналата година е гостувал в Полша миналата година декември на фестивала в академията Лодз, който всяка година е с различна тематика.\"Последният беше посветен на Балканската музика и имаше доста неща, включително семинар за Владигеров от студентка полякиня, която беше направила докторат за него, имаше цикъл песни на Иван Спасов, неща, които не се свирят толкова много. А концертът, който направихме беше Любомир Пипков -\"Трио\", Димитър Ненов -\"Соната за цигулка и пиано\" и Владигеров -\"Песен за чело и пиано\" с полските музиканти Доминика Пшеш, цигулка и Арек Доброволски, чело. Това беше програмата с лекция за творбите и с акцент върху творчеството на Димитър Ненов. С Доминика Пшеш и с Арек Доброволски ще запишем тези творби\".", "date": "2017.06.19", "title": "Димитър Ненов - композитор, изпреварил времето си"}
{"url": "http://www.mediapool.bg/patriotite-predlozhiha-prokuror-za-sadiyskata-kolegiya-vav-vss-news265478.html", "text": "\"Обединените патриоти\" предложиха в понеделник прокурор да стане член на Съдийската колегия в новия Висш съдебен съвет (ВСС).\r\n\tСтава въпрос за зам.-ръководителя на Софийската апелативна прокуратура Йордан Стоев, известен с отказа си да разследва депутата от ДПС Делян Пеевски по сигнал на \"Протестна мрежа\".\r\n\tДругият номиниран от съпредседателя на \"патриотите\" и лидер на \"Атака\" Волен Сидеров е адвокат Боян Новански, който също е номиниран за Съдийската колегия.\r\n\tМотивите за номинациите на двамата са идентични – Сидеров заявява, че те имат капацитета и са подготвени да предложат решения на проблемите в съдебната власт. И за единия, и за другия \"патриотите пишат\": \"Уважаван е заради професионалното ниво на работата си, но и с добре аргументираната си позиция по професионални въпроси и проблеми на съдебната власт.\"\r\n\tЙордан Стоев е възпитаник на Академията на МВР, като преди това е завършил средното си образование в Пазарджик. Боян Новански пък има 19-годишна практика като адвокат. Според автобиографията му отлично познава материално и процесуално наказателното, търговското и корпоративното право. Завършил е Класическата гимназия в София и \"Право\" в СУ \"Св. Климент Охридски\".\r\n\tПрокурор Стоев бе човекът, който през март 2015 г. потвърди отказа на колегата си Боряна Бецова да образува досъдебно производство по сигнала на \"Протестна мрежа\", внесен през 2014 г. В него бяха събрани данни за организирана престъпна група с членове – Пеевски, Цветан Василев и евродепутатът Николай Бареков.\r\n\tДействията на разследващите по този сигнал обаче се съсредоточиха единствено срещу Василев, а прокурор Бецова аргументира отказа да разследва Пеевски с това, че повечето от данните срещу него били опровергани от институциите, а останалите представлявали предположения. Главният прокурор Сотир Цацаров лично защити подчинената си.\r\n\tПоследва жалба от \"Протестна мрежа\" срещу отказа на Бецова, в която се сочеше, че прокурорката не подложила на обстойно изследване и обсъждане всички представени в сигнала и публично достъпни данни и доказателства, както и допълнително събраните в хода на проверката\".\r\n\tТя обаче бе отхвърлена от настоящия кандидат-член на ВСС Йордан Стоев с мотива, че колегата му от долната инстанция просто била пестелива в изводите си дали съществуват оперативни разработки срещу Делян Пеевски. Той се съгласи с Бецова и по отношения на отказа й да се заминава с произхода на средствата, с които депутатът от ДПС бе закупил три имота между 2002 и 2004 г.\r\n\tОт постановлението на прокурор Йордан Стоев ставаше ясно още, че Пеевски е поискал становище от Сметната палата за това дали трябва да декларира даренията, които получава от майка си, на което оттам бяха отговорили, че това не се налага, защото \"се приемат като семеен разход, при който няма наличие на конфликт на интереси\". Това становище безкритично бе възприето и от прокурор Стоев.\r\n\tПрез 2012 г. Стоев бе кандидат за ръководител на Софийската апелативна прокуратура, но не постигна успех. В началото на т.г. пък бе командирован в Пловдив, за да участва в делото за отстраняване на кмета на града Иван Тотев от длъжност, което прокуратурата в крайна сметка загуби.", "date": "2017.06.19", "title": "\"Патриотите\" предложиха прокурор за Съдийската колегия във ВСС"}
{"url": "http://www.mediapool.bg/triumf-za-kampaniyata-na-mediapool-ti-si-tova-koeto-chetesh-sazdadena-ot-saatchisaatchi-sofiya-news265438.html", "text": "Кампанията на \r\n\t \r\n\tВ класирането за рекламодател на годината  Загорка АД.\r\n\tТворчески категорииКатегория \"Филм\"\"ТВ реклама и кинореклама – Стоки\"\r\n\tЗЛАТО: Боксьорът, рекламодател: Национална лотария, агенция: Garlic\r\n\tСРЕБРО: Рекламният блок на Крадецът, рекламодател: Загорка, агенция: All Channels Advertising\r\n\tБРОНЗ: Животът има нужда от вкус, рекламодател: Загорка, агенция: Saatchi & Saatchi Sofia\r\n\tБРОНЗ: Името не променя съдържанието, рекламодател: Лидл България, агенция: Saatchi & Saatchi Sofia\"ТВ реклама и кинореклама – Услуги\"\r\n\tЗЛАТО: Unlimited data, Limitless you, рекламодател: Telenor Hungary, агенция: DDB Sofia\r\n\tСРЕБРО: Винен туризъм, рекламодател: Лидл България, агенция: DDB Sofia\r\n\tБРОНЗ: Приказка за зимната ябълка, рекламодател: Лидл България, агенция: Saatchi & Saatchi Sofia\r\n\tБРОНЗ: Хиляди причини да вземеш кредит, рекламодател: Банка ДСК, агенция: Noble Graphics\"ТВ реклама и кинореклама – Социална, политическа, медийна реклама\"\r\n\tЗЛАТО: Забранено за виждане, рекламодател: Сдружение \"Коалиция за живот без тютюнев дим\", агенция: The Smarts\r\n\tСРЕБРО: Видеонепиратството не е престъпление, рекламодател: София филм фест, агенция: DDB SofiaКатеогрия \"Други филмови формати\"\r\n\tЗЛАТО: Видеонепиратството не е престъпление, рекламодател: София филм фест, агенция: DDB Sofia\r\n\tБРОНЗ: LED Song, рекламодател: V-TAC Europe, агенция: NRG Creative Boutique\r\n\tБРОНЗ: Покажи България, рекламодател: HUAWEI TECHNOLOGIES BULGARIA, агенция: Publicis SofiaКатегория \"Радиореклама\"\r\n\tЗЛАТО: Онова обаждане, рекламодател: Порше БГ, агенция: Saatchi & Saatchi SofiaКатегория \"Пресреклама – социална, политическа, медийна реклама\"\r\n\tБРОНЗ: Остави телефона, докато караш, рекламодател: Порше БГ, агенция: Saatchi & Saatchi SofiaКатегория \"Външна реклама\"\r\n\tБРОНЗ: Пешеходна пътека, рекламодател: Порше БГ, агенция: NRG Creative Boutique\"Корпоративна и бранд идентичност\"\r\n\tСРЕБРО: Багри, рекламодател: ресторант \"Багри\", агенция: FOUR PLUS\r\n\tСРЕБРО: Make&Take Pizza, рекламодател: Make&Take, агенция: FOUR PLUS\r\n\tБРОНЗ: Pet mall, рекламодател: Petmall.bg, агенция: Studio Enthusiasm\"Опаковки и етикети\"\r\n\tЗЛАТО: Сира 2014, рекламодател: винарска изба Дамяница, агенция: Studio Enthusiasm\r\n\tБРОНЗ: Make&Take Pizza, рекламодател: Make&Take, агенция: FOUR PLUS\r\n\tБРОНЗ: Rose Diamond, рекламодател: Филикон-97, агенция: reforma\r\n\tБРОНЗ: Happy Benjamino, рекламодател: Bio Benjamin, агенция: mërz punkt & Studio Enthusiasm Film Craft\r\n\tЗЛАТО: Видеонепиратството не е престъпление, рекламодател: София филм фест, агенция: DDB Sofia\r\n\tЗЛАТО: Забранено за виждане, рекламодател: Сдружение \"Коалиция за живот без тютюнев дим\", агенция: The Smarts\r\n\tСРЕБРО: Боксьорът, рекламодател: Национална лотария, агенция: Garlic\r\n\tСРЕБРО: Винен туризъм, рекламодател: Лидл България, агенция: DDB Sofia\r\n\tБРОНЗ: LED Song, рекламодател: V-TAC Europe, агенция: NRG Creative Boutique\r\n\tБРОНЗ: Unlimited Data, Limitless you, рекламодател: Telenor Hungary, агенция: DDB Sofia\r\n\tArt Direction\r\n\tСРЕБРО: Above and Beyond, рекламодател: Moto-Pfohe, агенция: ББДО груп/Графити ББДО\r\n\tСРЕБРО: Остави телефона, докато караш, рекламодател: Порше БГ, агенция: Saatchi & Saatchi Sofia\r\n\tБРОНЗ: Emergency Exit, рекламодател: METROPOLIS, агенция: ББДО груп/Графити ББДО\r\n\tБРОНЗ: Cabinets of Wisdom, рекламодател: Brown-Forman, агенция: NEXT-DC\r\n\tБРОНЗ: Little Havana, рекламодател: Перно Рикар България, агенция: Garlic\r\n\tБРОНЗ: Ти си това, което четеш, рекламодател: Saatchi & Saatchi Sofia, агенция: FOUR PLUS\r\n\tБРОНЗ: Ако възрожденската журналистика беше жълта, рекламодател: Медиапул, агенция: Saatchi & Saatchi SofiaКатегория Digital\r\n\tЗЛАТО: MyKi Santa Clause Hotline, рекламодател: Теленор България, агенция: DDB Sofia\r\n\tСРЕБРО: Decathlon Box Office, рекламодател: Decathlon България, агенция: All Channels Advertising\r\n\tСРЕБРО: Игра \"Герои на деня\", рекламодател: Икономедиа, агенция: Noble Graphics\r\n\tБРОНЗ: Създай фалшива новина, рекламодател: Медиапул, агенция: Saatchi & Saatchi Sofia\r\n\tБРОНЗ: Търсенето на Емо, рекламодател: Теленор България, агенция: NEXT-DC\r\n\tБРОНЗ: Ако възрожденската журналистика беше жълта, рекламодател: Медиапул, агенция: Saatchi & Saatchi Sofia\r\n\tЗЛАТО: Създай фалшива новина, рекламодател: Медиапул, агенция: Saatchi & Saatchi Sofia\r\n\tЗЛАТО: Търсенето на Емо, рекламодател: Теленор България, агенция: NEXT-DC\r\n\tСРЕБРО: Стикери \"Героите на деня\", рекламодател: Икономедиа, агенция: Noble Graphics\r\n\tБРОНЗ: Годината на Крадецът, рекламодател: Загорка, агенция: All Channels Advertising\r\n\tЗЛАТО: Decathlon Box Office, рекламодател: Decathlon България, агенция: All Channels Advertising\r\n\tЗЛАТО: Ти си това, което четеш, рекламодател: Медиапул, агенция: Saatchi & Saatchi Sofia\r\n\tСРЕБРО: Герои на деня, рекламодател: Икономедиа, агенция: Noble Graphics\r\n\tСРЕБРО: Търсенето на Емо, рекламодател: Теленор България, агенция: NEXT-DC\r\n\tБРОНЗ: MyKi Santa Clause Hotline, рекламодател: Теленор България, агенция: DDB Sofia\r\n\tЗЛАТО: Cabinets of Wisdom, рекламодател: Brown-Forman, агенция: NEXT-DC\r\n\tБРОНЗ: The Phone Call, рекламодател: Загорка, агенция: NEXT-DC\r\n\tБРОНЗ: Volkswagen Passat GTE Launch, рекламодател: Порше БГ, агенция: B+RED\r\n\tOne-to-one Communication\r\n\tЗЛАТО: Крушата на Decathlon, рекламодател: Decathlon България, aгенция: All Channels Advertising\r\n\tЗЛАТО: MyKi Santa Clause Hotline, рекламодател: Теленор България, агенция: DDB Sofia\r\n\tБРОНЗ: The Phone Call, рекламодател: Загорка, агенция: NEXT-DC\r\n\tБРОНЗ: Коледен ваучер, рекламодател: Noble Graphics, агенция: Noble Graphics\r\n\tБРОНЗ: Сандъкът на Крадецът, рекламодател: Загорка, агенция: All Channels Advertising\r\n\tБРОНЗ: SAP, рекламодател: САП-БЪЛГАРИЯ, агенция: DDB Sofia\r\n\tБРОНЗ: Червеният телефон, рекламодател: Mall Plovdiv, агенция: The Smarts\r\n\tСРЕБРО: Крадецът играе на едро, рекламодател: Загорка, агенция: All Channels Advertising\r\n\tБРОНЗ: #излез, рекламодател: Порше БГ, агенция: Saatchi & Saatchi Sofia\r\n\tБРОНЗ: Chivas Venture и спасяването на пчелите, рекламодател: Перно Рикар България, агенция: reforma\"Интегрирана кампания - Услуги\"\r\n\tСРЕБРО: Decathlon Box Office, рекламодател: Decathlon България, агенция: All Channels Advertising\r\n\tБРОНЗ: MyKi Santa Clause Hotline, рекламодател: Теленор България, агенция: DDB Sofia\r\n\tБРОНЗ: Unlimited Data, Limitless you, рекламодател: Telenor Hungary, агенция: DDB Sofia\"Интегрирана кампания – социална, политическа, медийна реклама\"\r\n\tЗЛАТО: Ти си това, което четеш, рекламодател: Медиапул, агенция: Saatchi & Saatchi Sofia\r\n\tСРЕБРО: Забранено за виждане, рекламодател: Сдружение \"Коалиция за живот без тютюнев дим\", агенция: The SmartsМЕДИЙНИ КАТЕГОРИИ\r\n\tЗЛАТО: Рекламният блок на Крадецът, рекламодател: Загорка, агенция: All Channels Advertising\r\n\tБРОНЗ; Нюанси на синьо, рекламодател: FOX NETWORKS GROUP BULGARIA, агенция: McCann Sofia\r\n\tСРЕБРО: Създай фалшива новина, рекламодател: Медиапул, агенция: Saatchi & Saatchi Sofia\r\n\tСРЕБРО: Търсенето на Емо, рекламодател: Теленор България, агенция: NEXT-DC\r\n\tБРОНЗ: Игра \"Герои на деня\", рекламодател: Икономедиа, агенция: Noble Graphics\r\n\tAmbient\r\n\tЗЛАТО: The Phone Call, рекламодател: Загорка, агенция: NEXT-DC\r\n\tСРЕБРО: Крушата на Decathlon, рекламодател: Decathlon България, агенция: All Channels Advertising\r\n\tБРОНЗ: WWF фризер, рекламодател: WWF, агенция: All Channels Advertising\r\n\tЗЛАТО: Крадецът играе на едро, рекламодател: Загорка, агенция: All Channels Advertising\r\n\tСРЕБРО: The Phone Call, рекламодател: Загорка, агенция: NEXT-DC\r\n\tСРЕБРО: #излез, рекламодател: Порше БГ, агенция: Saatchi & Saatchi Sofia\"Медийна кампания – Услуги\"\r\n\tНяма награди\"Медийна кампания – Социална, политическа, медийна реклама\"\r\n\tЗЛАТО: Герои на деня, рекламодател: Икономедиа, агенция: Noble Graphics\r\n\tЗЛАТО: Ти си това, което четеш, рекламодател: Медиапул, агенция: Saatchi & Saatchi Sofia", "date": "2017.06.19", "title": "Триумф за кампанията на Mediapool \"Ти си това, което четеш\", създадена от Saatchi&Saatchi София"}
{"url": "http://www.mediapool.bg/prekraten-e-targat-za-novoto-taksuvane-v-gradskiya-transport-na-sofiya-news265484.html", "text": "Обществената поръчка за новата системата за таксуване в столичния градски транспорт за 88 млн. лева е прекратена, съобщиха от \"Център за градска мобилност\" (ЦГМ).\r\n\tЗаповедта на директора на ЦГМ Христиан Петров е от петък, а аргументът му е, \"че са необходими съществени промени в условията на обявената поръчка, които биха променили кръга на заинтересованите лица\".\r\n\tПредстои обявяването на нова обществена поръчка за изграждането на тикет система, която трябва да въведе по-справедлив модел на таксуване в градския транспорт в София. Този въпрос се обсъжда повече от десетилетие, като за разработването на модела бяха изхарчени безвъзмедни средства.\r\n\tРешението за прекратяването на търга идва след като преди две седмици поръчката беше спряна, заради обжалването й в Комисията за защита на конкуренцията (КЗК).\r\n\tНа 8 юни дружествата \"Бърнърс енд Зимар\", \"Глобал Софтуеър Солюшънс\" и \"Аосиа България\" подадоха жалби срещу търга. От пресцентъра на ЦГМ обясняват, че процедурата не е спряна в резултат на жалбите, а заради множеството искания на кандидатите за удължаване на срока, \"за да могат да отговорят на изискванията на поръчката\".\n\n\r\n\tОт мотивите на шефа на ЦГМ обаче става ясно, че най-вероятно условията са били дискриминационни и се е налагало да бъдат променени.\r\n\tОбществената поръчка беше обявена на 15 май със срок за участие 60 дни. Интересът към нея беше голям – 14 компании закупиха документация за участие в търга.\r\n\tНовата система за таксуване в градския транспорт предвижда пътниците да използват една карта във всички видове превозни средства. Таксуването ще става на база време или изминато разстояние. За целта ще бъдат поставени нови валидатори, както и системи за видеонаблюдение и броене на пътниците.", "date": "2017.06.19", "title": "Прекратен е търгът за новото таксуване в градския транспорт на София"}
{"url": "http://www.mediapool.bg/chuzhdentsi-sred-koito-i-balgarin-izbyagaha-ot-indoneziyski-zatvor-news265448.html", "text": "Индонезийската полиция съобщи, че четирима затворници чужденци са избягали от затвор, намиращ се в Денпасар, столицата на курортния остров Бали, предаде Асошиейтед прес, цитирана от БТА в понеделник.\r\n\tСмята се, че бегълците са се измъкнали през дупка в стена и дълъг 15 метра тунел с вода, който води към една от главните улици.\r\n\tСлед тях е 43-годишният българин Димитър Николов Илиев. Той е излежавал седемгодишна присъда за пране на пари и други престъпления.\r\n\tДругите трима са 33-годишният Шон Едуард Дейвидсън от Австралия, осъден на една година лишаване от свобода за нарушения на имиграционните закони; 31-годишният Сайед Мохамед Саид от Индия и 50-годишният малайзиец Ти Коко бин Ти Ким Сай, осъдени съответно на 14 и 7 години затвор за наркопрестъпления.\r\n\tЛипсата им била установена в понеделник при сутрешната проверка в затвора Керобокан.\r\n\tБягствата от затвор са често явление в Индонезия, където местата за лишаване от свобода са препълнени, системата страда от недостатъчно финансиране, а в същото време се увеличава броят на осъдените за престъпления, свързани с наркотици. Миналата седмица десетки затворници избягаха от препълнен затвор в Западна Индонезия, след като в резултат на наводнения падна от стените на затвора.", "date": "2017.06.19", "title": "Чужденци, сред които и българин, избягаха от индонезийски затвор"}
{"url": "http://www.mediapool.bg/veche-10-godini-darzhavnite-universiteti-ne-spazvat-zakona-news265450.html", "text": "Все по-ясно става, че затвореното самоуправление на държавните университети спъва развитието им в посока на мобилност, конкуренция, качество и ефективност. Опорен ориентир на управлението са интересите на университетските състави, при което университетите служат на себе си, а не на обществото.\r\n\tС такива съображения, както и в стремеж за приближаване на модела на управление към този на европейските университети, през 2007 г Законът за висшето образование (ЗВО) беше изменен със създаването на съвети на настоятелите към държавните университети. Това изменение, общо взето, беше прието с нескрито недоволство и нежелание от университетските ръководства като нарушение на свещената, според тях, академична автономия. То бе изпълнено съвсем формално - съвети на настоятелите (СН) бяха създадени на книга, а не е сигурно дали навсякъде бяха създадени, защото не последва никаква отчетност и контрол. Едва ли друго законово изискване е било така демонстративно игнорирано и незачитано. Десет години в публичното пространство цари пълно мълчание по отношение на университетските Съвети на настоятелите и тяхната роля в управлението на университетите.\r\n\tЕто част от измененията влезли в ЗВО през 2007 г:\r\n\t\r\n\t\n\n\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t-------------------\r\n\tИма ли създадени СН във всички държавни университети, актуализират ли се техните състави, заседават ли на всеки три месеца? Как управлението на университетите е подпомогнато по отношение на ефективност, прозрачност, качество на обучението, както изисква Законът? Съгласуват ли се посочените в Закона университетски проекти и годишните отчети?\r\n\tОтговорите на тези въпроси са информация, която трябва да присъства в задължителната публична информация за всеки университет, изнасяна на неговия сайт. Това очевидно не важи за българските държавни университети. По-долу са представени данни за по-важните държавни университети - доколко и каква информация за СН може да бъде намерена на техните сайтове:\r\n\t\r\n\tИзводът е, че е налице системно неспазване на закона от страна на българските държавни университети. Дори и малката законова предпоставка за обществен контрол на университетските управления е игнорирана и занемарена. Отговорност за прилагането на ЗВО носи Министерския съвет в лицето на министъра на образованието и науката. Проявен ли е някакъв контрол от страна на МОН по отношение на Съвета на настоятелите? Министърът е в непрекъснат диалог със Съвета на ректорите – поставян ли е някога този въпрос?\r\n\tБългарското висше образование е в кризисно състояние Спирането на неговия упадък и възвръщането на загубени позиции може да стане както с по-добро финансиране, така и с оптимизирането и спазването на нормативната база. Крайно време е държавните университети да започнат да спазват закона и във всички тях да се изградят и да започнат да функционират неформални съвети на настоятелите.", "date": "2017.06.19", "title": "Вече 10 години държавните университети не спазват закона"}
{"url": "http://www.mediapool.bg/natovski-ucheniya-v-polsha-za-zashtita-na-baltiyskite-darzhavi-news265451.html", "text": "Американски и британски войски проведоха първите мащабни отбранителни учения на НАТО на полско-литовската граница, отработвайки действия при евентуален опит на Русия да откъсне балтийските страни от останалите членки на алианса, съобщи Ройтерс. \r\n\t \r\n\tГраницата между Полша и Литва, дълга 104 километра, минава през селскостопански земи, гори и хълмиста местност, известна като Сувалкския коридор. Ако той бъде завзет от Русия, Естония, Литва и Латвия ще бъдат откъснати от съюзниците им от НАТО. \r\n\t \r\n\tВ продължение на два дни американски хеликоптери и британски самолети участваха в ученията, в които бяха включени и войски от Полша, Литва и Хърватия, симулирайки защита на потенциална критична точка.\n\n\r\n\t \r\n\tРусия заявява, че няма никакви планове да нахлува в балтийските страни и казва, че НАТО застрашава стабилността в Източна Европа, като засилва военното си присъствие си там и провежда такива учения.\r\n\t \r\n\tНо американският генерал Бен Ходжис, командващ силите на САЩ в Европа, заяви, че е жизненоважно НАТО да демонстрира, че е готово да действа и да помага на съюзниците си да държат отворен т.нар. коридор. \r\n\t \r\n\tВ състоялите се през уикенда учения в района на Сувалки участваха около 1500 войници, но според командващия литовските сухопътни сили бригаден генерал Валдемарас Рупсис в случай на реална руска атака, ще са необходими много по-големи сили.", "date": "2017.06.19", "title": "Натовски учения в Полша за защита на балтийските  държави"}
{"url": "http://www.mediapool.bg/portugaliya-ochakva-chuzhdestranna-pomosht-zaradi-smartonosnite-gorski-pozhari-news265449.html", "text": "Повече от 1500 пожарникари в Португалия продължават битката с горските пожари в централните части на страната, отнели живота на 62 души. Днес се очаква да пристигнат самолети за борба с огнената стихия от Португалия, Франция и Италия в рамките на програмата за сътрудничество на Европейския съюз, съобщи Асошиейтед прес.\r\n\t \r\n\tВ Португалия е обявен тридневен национален траур за загиналите в събота през нощта 62 души в пожара край Педрогао Гранд (на около 150 км северно от Лисабон), който е най-смъртоносният да този момент и който все още не е локализиран. В гасенето му участват 1000 пожарникари.\r\n\t \r\n\tТемператури от над 40 градуса по Целзий, силни ветрове и сухата горска местност, където не е валяло от седмици, спомагат за разгарянето на пожарите.", "date": "2017.06.19", "title": "Португалия очаква чуждестранна помощ заради смъртоносните  горски пожари"}
{"url": "http://www.mediapool.bg/nyu-york-taims-tramp-syakash-nehae-za-atakite-na-rusiya-news265452.html", "text": "Чужда сила е предприела агресивна кибератака срещу САЩ, намесвайки се в президентските избори през 2016 г. и оставяйки всички признаци, че ще се върне за още, но президентът Тръмп сякаш нехае, пише в редакционна статия в. \"Ню Йорк таймс\". \r\n\t \r\n\tАко не заради разследването за евентуални тайни връзки между щаба на Тръмп и руснаците или за това дали самият Тръмп е възпрепятствал правосъдието, то безразличието на президента ще бъде занапред новината от първа страница, предрича вестникът, цитиран от БТА. \r\n\t \r\n\tЗасега няма доказателства, че атаките на хакерите срещу сървърите на демократите и на изборни администрации в поне 39 щата са се отразили на изхода на изборите, но това е страничен въпрос, смята изданието. \n\n\r\n\t \r\n\tСпоред него по-важното в случая е, че руснаци са извършвали подобни атаки срещу много други страни (споменати са Естония, Украйна, Полша, Германия, Франция и България) и те стават все по-добри в тази дейност. Те разпространяваха фалшиви новини и друга дезинформация, за да се намесват в изборите на други държави, както го направиха в САЩ, припомня изданието. \r\n\t \r\n\tДаже и ако разследването не покаже тайни връзки между щаба на Тръмп и представители на Русия, отказът на президента да признае истината за \"тази атака срещу нашата демокрация\" прави САЩ уязвими за още по-пагубни нападения занапред, заключава \"Ню Йорк таймс\".", "date": "2017.06.19", "title": "\"Ню Йорк таймс\": Тръмп сякаш нехае за атаките на Русия"}
{"url": "http://www.mediapool.bg/politsaite-planirat-protest-za-zaplati-na-profesionalniya-si-praznik-news265453.html", "text": "Синдикалната федерация на служителите в МВР (СФСМВР) планира протест с искане за увеличение на заплатите в системата навръх професионалния празник на полицията – 5 юли.\r\n\tТова стана ясно от думите на зам.-председателя на най-големия полицейски синдикат Генадий Тенев. Официално това решение предстои да бъде взето през идния уикенд, когато ще се проведе заседание на Управителния съвет на федерацията.\r\n\tКакто е известно, според Закона за МВР (ЗМВР) полицаите нямат право да участват в ефективни стачни действия. Практиката е тази забрана да бъде заобикаляна с провеждането на събирания и шествия, с които служителите на силовото ведомство изразяват символично недоволството си.\r\n\tОт началото на месеца СФСМВР обяви ултиматум на вътрешния министър Валентин Радев – заплатите на полицаите да бъдат увеличени с 15 – 20% от 1 юли, за да не се стигне до протестен \"взрив\" в системата.\r\n\tМиналия четвъртък зам.-министърът на вътрешните работи Стефан Балабанов свика извънредно заседание на Съвета за социално партньорство, след което с шефа на синдиката Валентин Попов изненадващо обявиха изключително сближените си позиции по трите основни искания на полицаите – по-високи възнаграждения, ново униформено облекло и пореден ремонт на ЗВМР.\r\n\tСамо ден по-късно обаче, министър Радев ревизира изцяло обещанията, поети от заместника му, заявявайки пред медиите, че не е доволен от постигнатия консенсус във ведомствения социален съвет, \"защото са започнали да си говорят не за това, за което аз ги помолих на първото заседание, а моята молба към синдикатите беше следната – дайте ми аргументи, защо искате или на кого, ако говорим за заплати, или ако имате други някакви искания, които са извън това\".\r\n\t\"Първо, за кое МВР говорим, т.е. за кои служители? Има едни, които са на терен. Очевидно там няма кадри. Никой в момента, или малко са хората желаещи да отидат полицаи на терен – по-малко са. Всички искат да стават инспектори с висше образование, офицери – и някъде там кандидати много. Ниските звена – там е големият недокомплект. Има дисбаланси – синдикатите го виждат и казват. Аз също го виждам и казвам – да, вероятно една от причините са заплатите. И следва вторият въпрос – кога ще ги повдигате тези заплати, точно на тях ли, как да стане, вътре ли ще стане това или държавата ще даде пари за целия сектор – това се обсъжда и в Консултативния съвет за национална сигурност също\", заяви още Радев в петък, с което предизвика нова закана за протести от полицейския синдикат.\r\n\tВ понеделник СФСМВР разпространи и подробно становище за изявленията на министъра, въпреки че в събота той все пак намекна, че ще се търсят начини за вдигане на заплатите в системата, посочвайки, че \"аз отговарям за тази система и искам моите хора, полицаите, да имат добри заплати – ще направя необходимото, но в диалог с другите сектори\".\r\n\t\"Реакцията на министър Радев към Съвета за социално партньорство в МВР буди най-малкото недоумение, тъй като съгласно Закона за Министерството а вътрешните работи \"Съветът осъществява социалния диалог, като разрешава въпросите, свързани с трудовите и служебните отношения и със социално-икономическите права и интереси на служителите, в дух на сътрудничество, взаимни отстъпки и зачитане интересите на всяка от страните\". Със своето изказване министърът на вътрешните работи показва, че или не е запознат с функциите на Съвета за социално партньорство, или не смята да се съобрази с основни принципи на демократичната държава – като този за равнопоставеността на партньорите в социалния диалог\", написаха от федерацията в понеделник, визирайки думите на Радев в петък.\r\n\tСпоред синдикалистите министърът е показал, че \"не се чувства обвързан по никакъв начин\" с решенията на Съвета за социално партньорство.\r\n\t\"Нещо повече, министърът с лека ръка задраска постигнатия в Съвета консенсус по три изключително важни за служителите въпроса – увеличението на заплатите и обвързването им със социално измерим показател, решаването на проблема с компенсиране на служителите, неполучавали с години униформено облекло и необходимостта от нов закон за МВР. Аргументите на Федерацията по тези въпроси са внесени писмено в Съвета за социално партньорство и ако министърът не е запознат с тях, проблемът очевидно не е у СФСМВР.\"\r\n\tПо тази причина от синдиката заключват, че този формат за преговори с ръководството явно не е подходящ и канят Радев лично да присъства на следващото заседание на съвета. Уточняват и, че всеки опит с тях да разговаря човек с по-нисък ранг от министъра, ще бъде приет \"единствено като опит за отлагане и протакане\". От федерацията припомнят, че са поискали среща с министъра с писмо от 12 юни, но все още няма отговор.", "date": "2017.06.19", "title": "Полицаите планират протест за заплати на професионалния си празник"}
{"url": "http://www.mediapool.bg/polsha-planira-uvelichavane-na-razhodite-za-otbrana-v-erata-na-tramp-news265456.html", "text": "Новите планове на Полша почти да удвои разходите си за отбрана и да увеличи със 100 000 души числеността на въоръжените си сили изглеждат - поне на хартия, точно това, от което съюзниците от НАТО имат нужда, за да контрират обвиненията на президента на САЩ Доналд Тръмп, че Европа не плащала достатъчно за отбраната си.\r\n\tРазработена донякъде като реакция на действията на Москва в Украйна, източната съседка на Полша, \"Отбранителната концепция на Република Полша\" цели да даде възможност страната да устои на всяка потенциална руска агресия, без да й се налага да разчита много на помощта на хилядите американски и натовски войници, вече базирани в Полша.\r\n\tНо натовски дипломати, специалисти по сигурността и някои полски военни казват, че планът може да отблъсне съюзниците на Полша, да позволи на Русия да се възползва от нови слаби места на страната и да се окаже катастрофален за Варшава от финансова гледна точка.\r\n\t\"След не повече от 12 години Полша ще е способна да се защитава сама, разчитайки само на собствените си въоръжени сили\", каза министърът на отбраната Антони Мачеревич, представяйки в края на март новата стратегия.\r\n\tСтратегията на правителството на дясната партия \"Право и справедливост\" (ПиС) по същество е фокусирана върху това, което тя смята, че цели Русия - \"да създаде нов световен ред\". Стратегията предполага продължително \"агресивна линия на поведение\" на Москва към Полша и нейните съюзници.\n\n\r\n\tМачеревич обвини предишното центристко правителство, че е подценявало заплаха от Русия, която през 2014 г. анексира украинския Кримски полуостров. Министърът също така подчертаваше, че трябва да се укрепи полската отбранителна промишленост, като се откаже от плановете си за купуване от чужбина на въоръжение, включително дронове.\r\n\t\r\n\tОколо една четвърт от полския генералитет напусна, след като ПиС дойде на власт в края на 2015 г., посочвайки като причина несъгласието си с някои персонални и други решения на Мачеревич.\r\n\tДори в правителството не всички са убедени в новата военна стратегия и в акцента, който се прави в нея, върху способността на Полша сама да се защити, ако се наложи, от чужда агресия.\r\n\t\r\n\tОт Брюксел НАТО не е коментирала публично промяната в полския курс, но алиансът внимателно следи случващото се и негов представител каза: \"Никой не може попречи на която и да е страна членка да си вкара автогол. Последиците ще си проличат, когато нещо наистина рухне\".\r\n\tПолските въоръжени сили от десетилетия страдат от недостатъчни инвестиции, а около две трети от оборудването им са още от съветско време. Мачеревич обаче отмени голяма част от програмата за модернизирането им, приета от предишното правителство.\r\n\tТя предвиждаше освен другото купуването на 70 мноцелеви хеликоптера, като доставките трябваше да започнат от догодина.\r\n\tНо правителството на ПиС развали сделка за 13,5 милиарда злоти (1 долар е 3,72 злоти), подписана с европейския самолетостроител Еърбъс за доставка на някои от хеликоптерите. Сега кабинетът казва, че те вече не са приоритет.\r\n\tПравителството все още очаква да подпише до края на 2017 г. сделка за 7,6 милиарда долара с американската фирма \"Рейтиън\" за купуване на осем системи за противоракетна отбрана \"Пейтриът\". Но източник, близък до разговорите, каза, че този краен срок вече не е реалистичен.\r\n\t\"Сега най-големият проблем е липсата на модернизация\", каза за Ройтерс Валдемар Скшипчак, генерал, който тази година подаде оставка като съветник на министъра на отбраната.\r\n\tПравителството смая също така някои военни експерти, като предприе доста необичайна стъпка - да изтегли модерните си бойни танкове германско производство от западната граница и да ги прехвърли във Варшава, по-близо до Русия. На тяхно място сега остават остарели танкове от съветско време, които често се чупят и не са толкова маневрени.\r\n\tПрехвърлянето на танковете германско производство във Варшава изисква за тях да се осигури там база със съответната инфраструктура и обучен персонал. Това ще отнеме около две години и означава, че в случай на изненадващо нападение, Полша няма да може да ги използва, казват експерти.\r\n\tМосква категорично отрича да има каквито и да е планове да нахлува в Полша или балтийските републики и обвинява НАТО, че заплашва стабилността в Европа с военните си маневри в района.\r\n\t\r\n\tПолша - която вече е една от петте членки на НАТО, които изпълняват поставената цел 2 процента от БВП да отива за отбрана - сега се стреми до 2030 година да повиши тези разходи до 2,5 на сто, разчитайки на положителен икономически растеж.Това означава, че те трябва на практика почти да се удвоят до около 80 милиарда злоти (21,50 милиарда долара).\r\n\tПодобни амбиции вероятно ще впечатлят Тръмп, когато той посети Варшава идния месец. На срещата на високо равнище на НАТО миналия месец американският президент публично разкритикува съюзниците, които не отделят 2 процента за отбрана.\r\n\tСред новите придобивки, които планира Варшава, е покупката на две ескадрили изтребители Ф-35 на \"Локхийд-Мартин\", всеки от които струва най-малкото 100 милиона долара.\r\n\tКритици на амбициозните планове на полското правителство казват, че им липсват ясни срокове и реална оценка на разходите.\r\n\tЗа Полша, както и за другите страни членки на ЕС, важи изискването да държи бюджетния си дефицит под 3 процента от БВП, но министерството на Мачеревич предложи законопроект, който не ограничава разходите за определени програми.\r\n\t\"Реалистично ли е всичко това? В никакъв случай\", каза Марек Шверчински, анализатор, занимаващ се с въпросите на сигурността от \"Политика инсайт\" - проевропейски мозъчен тръст, базиран във Варшава. \"Ако сумираме всички артикули, посочени в списъка на желанията, ще излезе колосална сума\".", "date": "2017.06.19", "title": "Полша планира увеличаване на разходите за отбрана в ерата на Тръмп"}
{"url": "http://www.mediapool.bg/borisov-otryaza-anatoliy-karpov-zaradi-tvardenieto-mu-che-kirilitsata-idva-ot-vizantiya-news265457.html", "text": "Премиерът Бойко Борисов е отменил планираната за 11.30 ч. в понеделник среща с бившия световен шампион по шахмат и настоящ депутат от \"Единна Русия\" Анатолий Карпов. Официално съобщение за причината няма, но източници от ГЕРБ твърдят, че срещата не е проведена заради неприемливо изказване на Карпов по-рано тази сутрин пред бТВ.\r\n\tАнатолий Карпов каза, че кирилицата е дошла в Русия от Византия и така отново разчовърка поутихналите вече страсти у нас около , че \"славянската писменост е дошла от македонските земи\".\r\n\t\"Днес се срещам с министър-председателя. И с главния прокурор\", каза сутринта Карпов по бТВ.\r\n\tПреди това обясни, че е на посещение в България по покана на \"Атака\" и вече е успял да обиколи половин България, като е бил за пръв път на Шипка, във Велико Търново и Свищов. Карпов обаче отрече поводът на визитата му да е подготовка на посещение на руския президент Владимир Путин по повод 140 години от Освобождението на България догодина. По думите му все още няма никакви покани от България към Русия по повод тези чествания.\r\n\t\"В Русия кирилицата е дошла, както ние смятаме, от Византия. А Византия е свързана с България. По времето на Византия България е била на високо равнище на развитие. Кирил и Методий разбираме, че са българи. Но България беше по-голяма държава. По онова време България е била много по-голяма. Сега България е по-малка, Македония съществува отделно\", каза Карпов.\n\n\r\n\tСлед това Карпов изигра демонстративан партия шах във Висшия съдебен съвет, в която участва Ясен Тодоров, както и гостите Кубрат Пулев и Христо Йовов.\r\n\tНа срещата обаче Сотир Цацаров също се включи по темата за кирилицата и коментира изказването на госта от Русия: \"Добрите отношения, добрите чувства на руския към български, българския към руския народ са факт, но това не може да промени историята - че именно България е дала азбуката на славянските народи. Независимо от това кой какво казва. Независимо от това този, който го казва каква длъжност заема. Повтарям шах-матът е шах-мат. Добрите отношения са добри отношения. Историята не може да бъде променена\", каза главният прокурор.", "date": "2017.06.19", "title": "Борисов отряза Анатолий Карпов заради твърдението му, че кирилицата идва от Византия"}
{"url": "http://www.mediapool.bg/broyat-na-zaginalite-i-izcheznalite-sled-pozhara-v-london-dostigna-79-news265458.html", "text": "Броят на загиналите и изчезналите след пожара в жилищен блок в Лондон в сряда достигна 79, съобщиха световните агенции, като се позоваха на полицията в британската столица.\r\n\tПредишните данни бяха за 58 жертви.\r\n\tСтюарт Кънди, високопоставен представител на лондонската полиция, заяви, че може да има известна промяна в броя на загиналите, но той няма да е толкова висок, колкото са били най-песимистичните оценки. Петима човека, водени за безследно изчезнали, са били открити и са добре.\r\n\tНякои от семействата, живеещи в 24-етажния блок Гренфел тауър, са загубили повече от един член.\r\n\tВеликобритания запази днес минута мълчание в памет на загиналите при пожара, предаде ДПА.\n\n\r\n\tСтотици хора се събраха край Гренфел тауър.\r\n\tПремиерът Тереза Мей съобщи, че държавната администрация също ще запази минута мълчание в памет на жертвите.", "date": "2017.06.19", "title": "Броят на загиналите и изчезналите след пожара в Лондон достигна 79"}
{"url": "http://www.mediapool.bg/evropeitsite-v-obedinenoto-kralstvo---prioritet-za-vlastite-predi-brekzit-sadbata-im-budi-trevogi-news265455.html", "text": "Да се премахне принципът за свободно движение на хора с цел ограничаване на мигрантския приток от Европа - това бе сред основните мотиви в кампанията за Брекзит. И днес, когато започват дискусиите за развода, ще се запитаме каква съдба очаква занапред над 3,6 милиона европейски граждани, живеещи постоянно в Обединеното кралство.\r\n\tБританското правителство уверява, че въпросът е сред неговите приоритети, поставяйки на везните и бъдещето на 1,2 милиона британци, заселили се в 27-те останали членки на ЕС. Европейската комисия също смята темата за приоритетна, но настоява, че случаят е сложен (социални осигуровки, пенсии и т.н.). Самите изселници следят дебатите с чувство за потиснатост и безпокойство.\r\n\t\r\n\tПрез 2016 г. в Обединеното кралство живееха малко над 3,6 милиона европейски граждани, една трета от тях - в Голям Лондон, сочи оценка на Центъра за наблюдение на миграцията към Оксфордския университет, опираща се на последни данни от Националната статистическа служба.\r\n\tПреброяването на чужденците в страната е същинска главоблъсканица, защото не е задължително да се регистрират в съответните консулства. Германия, Франция и Испания например приемат, че оттам са пристигнали на британска земя около 300 000 души, или двойно повече спрямо официалните оценки. С един милион души Полша е представена в кралството далеч повече от другите европейски нации. През 2015 г. броят на поляците дори надхвърли за пръв път този на родените в Индия жители на Острова.\n\n\r\n\tТози приток се дължи частично на факта, че Обединеното кралство бе сред малкото членки на ЕС, отворили веднага своя трудов пазар за поляци след влизането на страната в общността през 2004 г. По същия начин повлия на нещата и вдигането на ограниченията за българи и румънци през януари 2014 г.\r\n\tТези последователни мигрантски вълни от източни държави предизвикаха нервно напрежение, което изби на повърхността по време на кампанията за Брекзит. Още повече че седем месеца преди референдума, през ноември 2015 г., мигрантският баланс (чистата миграция, разликата между пристигнали и заминали) стигна исторически рекорд.\r\n\t\r\n\tВсички проучвания показват, че мигрантите европейци идват в Обединеното кралство главно за да работят. На работа са постъпили 2,2 милиона души от общо 3,6 милиона европейци на Острова, посочва Националната статистическа служба.\r\n\tСред новопристигналите през 2015 г., привлечени от динамичния трудов пазар и ниската безработица, 73 на сто са дошли в страната в търсене на работа, а 21 на сто - с цел обучение.\r\n\tСервитьори, банкери, болногледачки - имигрантите от Европа работят в хотелиерско-ресторантьорския бизнес (24 на сто), финасовата сфера (18 на сто) и в държавния сектор, например в националната система за здравеопазване Ен Ейч Ес. И точно тези сектори се разтревожиха първи. По-специално здравните власти. В парламентарен доклад, публикуван в края на април, се изтъква, че в английската Ен Ейч Ес работят над 60 000 европейци.\r\n\tСпирането на свободното движение предизвика силно безпокойство и в селското стопанство, използващо мнозина сезонни работници. \"Много просто: няма начин да действаме без имигрантите от Европа\", обобщава Ник Отуел, производител на салата от Кент.\r\n\tПреди референдума - в стремеж да убеди британците да останат в ЕС и да укроти евроскептиците, консервативното правителство предложи да ограничи достъпа на мигрантите от Европа до някои социални помощи. Редица анализи, например на лондонския Юнивърсити коледж, обаче показват, че те плащат като данъци повече от размера на исканите помощи. Привържениците на Брекзит отвръщат с контрааргумента, че тук не се отчита допълнителното бреме за жилищния сектор, училищата и болниците.\r\n\tНякои обвиняват освен това имигрантите европейци, че са допринесли за свиването на заплатите. Но според Джонатан Уодзуърт, автора на доклад по въпроса за Лондонското училище по икономика, \"всички проучвания сочат, че имиграцията изобщо не се отразява на нивото на заплатите - или съвсем незначително\".\r\n\t\r\n\tЛондон и 27-те заявиха, че съдбата на изселниците за тях е проблем с приоритетно значение. Но не премахнаха неяснотите, понякога и страховете от несигурното бъдеще. Ще трябва ли тези хора да вадят визи, за да пътуват? А разрешителни за работа? Да се примиряват с преференциите на местните? Да набират точки или да не надхвърлят тавана на заплатата, за да останат? Или да си събират багажа? Заради тези въпроси броят на молбите за британско гражданство и разрешителни за постоянно пребиваване скочи до небето, веднага щом стана ясен резултатът от референдума.\r\n\tЧесто обаче кандидатите затъват в един \"бюрократичен ад\", по-специално за да им разрешат постоянно пребиваване - за целта трябва да са живели на Острова поне пет години.\r\n\tНеотдавна британското правителство облекчи процедурите, но те си остават тежки. Заедно с документалните доказателства \"папката тежи 10 кила\", обяснява Никола Атон - французин, изселил се в кралството преди 20 години и основал движението \"the3million\", група за натиск, която брани правата на имигрантите от Европа.\r\n\tИспанецът Жоан Понс, санитар в Ен Ейч Ес, живее във Великобритания от 17 години. След Брекзит трите му деца, родени в кралството, \"ги е страх, че може да заминем на почивка в Европа и повече да не се върнем\", въздиша той. Привържениците на Брекзит го уверяват, че страховете му са безпочвени: заварените пришълци ще си останат тук. Ами новопристигналите? Кой ще е последният срок? Как ще тече професионалният и семейният им живот?\r\n\tЗа работещите в ресторантьорския бранш британското правителство обмисля да въведе специални разрешителни за работа, наречени \"виза бариста\" (\"barista visa\") - само за две години и без право на помощи, но това ще позволи на младежи от Европа да работят и занапред в заведения за хранене от британските вериги. Аналогични схеми се разработват и за сезонната работа.\r\n\tНико - 25-годишен румънец, който сади салати в Кент, не се тревожи. \"Знам, че тук имат нужда от нас\", казав той. Други обаче са предпочели да си заминат и британските болници вече трудно набират персонал.\r\n\tПо данни на Съвета на британските болногледачи и акушерки (Ен Ем Си), публикувани в края на януари, броят на санитарите и санитарките от Европа, кандидатстващи за място в системата за здравеопазване Ен Ейч Ес, е спаднал след референдума с 90 на сто. А Ен Ейч Ес - \"с 24 000 вакантни места за болногледачи, има належаща нужда да наеме болногледачи от Европа\", споделя развълнувано Джанет Дейвис, директорка на Роял коледж ъв нърсинг - синдиката на британските болногледачи.", "date": "2017.06.19", "title": "Европейците в Обединеното кралство - приоритет за властите преди Брекзит, съдбата им буди тревоги"}
{"url": "http://www.mediapool.bg/es-udalzhi-chast-ot-sanktsiite-sreshtu-rusiya-news265459.html", "text": "Европейският съюз удължи с една година санкциите, наложени след анексията на Крим от Русия през март 2014 г., които забраняват по-специално инвестирането на полуострова и вноса на продукция оттам в общността, предаде Франс прес.\r\n\t28-те страни членки се очаква да удължат в близките седмици и тежките си икономически санкции срещу Русия, засягащи по-специално банки, петролни фирми и отбранителни предприятия. Те бяха постановени през лятото на 2014 г. заради предполагаемата подкрепа на Москва за офанзивата на сепаратистките бунтовници в Източна Украйна.\r\n\tДържавните и правителствените глави от Европа вероятно ще обсъдят темата в четвъртък и петък на среща в Брюксел.\r\n\tМеждувременно конфликтът, взел над 10 000 жертви за три години, се изостри през пролетта, отбелязва АФП.\r\n\tПредполага се, че френският президент Еманюел Макрон и германската канцлерка Ангела Меркел, под егидата на чиито страни бяха сключени споразуменията от Минск, целящи да сложат край на конфликта, ще информират колегите си за ситуацията на място и да \"препоръчат\" подновяване на санкциите, съобщи дипломатически източник.\n\n\r\n\tСанкциите, удължени днес до 23 юни 2018 г. и засягащи Крим и Севастопол - двата нови субекта на Руската федерация след анексията на полуострова, включват забрана в ЕС да се внасят всякакви стоки от Крим и европейци да инвестират на полуострова - например да купуват там недвижими имоти или да предоставят туристически услуги.\r\n\tЗабранява се в кримски пристанища да акостират европейски кораби, освен в извънредни ситуации.\r\n\tЗабранено е да се изнасят в Крим европейски стоки и технологии от транспорта, комуникациите, енергопроизводството, петролодобива и петролопреработвателната промишленост, добива на природни ресурси, да се предоставят технически услуги на компании от тези браншове.\r\n\tСанкционната политика на ЕС спрямо Русия включва три независими писти - визови ограничения за руски граждани, икономически санкции срещу държавни компании от петролния, отбранителния и финансовия сектор, както и ограничителни мерки срещу Крим, пояснява ТАСС.", "date": "2017.06.19", "title": "ЕС удължи част от санкциите срещу Русия"}
{"url": "http://www.mediapool.bg/es-gotvi-obshti-merki-sreshtu-kiberatakite-news265460.html", "text": "Външните министри на ЕС се договориха да подготвят общ отговор са кибератаките в съюза, включително чрез налагане на санкции на извършителите им, съобщи Асошиейтед прес.\r\n\tВ изявление на министрите, заседаващи в Люксембург, се казва, че те ще разработят \"инструменти на кибердипломацията\", с които да се реагира на зловредни действия действия онлайн. Министрите заявяват, че предпочитат да решават споровете в киберпространството с по мирен начин, но изразяват готовност да използват пълноценно всички средства, с които разполагат, включително, ако се наложи, с \"рестриктивни мерки\".\r\n\tЕвропейските санкции обикновено се предприемат срещу физически лица, групировки, компании или организации, чиито авоари се замразяват, на които се налагат забрани за пътуване и икономически мерки като ограничаване на вноса и износа, отбелязва Асошиейтед прес.\r\n\tРойтерс свързва днешното изявление с наближаването на парламентарните избори в Германия и опасенията за намеса в демократичния процес на гласуване след обвиненията, че Русия се е месила в президентските избори в САЩ и във Франция.", "date": "2017.06.19", "title": "ЕС готви общи мерки срещу кибератаките"}
{"url": "http://www.mediapool.bg/olivar-stoun-putin-ima-mentalna-vlast-nad-sasht-news265461.html", "text": "Владимир Путин \"има някаква ментална власт\" върху Съединените щати. Върху руския президент се изсипва \"журналистическа помия\", а той е \"харизматичен, учтив, човек с обаяние\". Това казва американският режисьор Оливър Стоун в интервю за \"Росийская газета\", откъси от което бяха публикувани в понеделник .\r\n\tРазговорът е за документалния му филм \"Интервю с Путин\" (The Putin Interview), чиято световна премиера в ефира на \"Щоутайм\" (Showtime) беше на 12 юни.\r\n\tОт 19 юни излъчването на четирисерийния филм започва и в Русия – по Първи канал, а правата за излъчването му бяха купени от телевизионни канали от Австралия, Великобритания, Германия, Китай, Италия, Турция, Франция и много други страни\r\n\tВодещи медии в САЩ разкритикуваха Стоун за това, че му е задавал меки въпроси и неведнъж направиха сравнение между неговото интервю и взетото преди седмица от водещата на телевизия MSNBC Мегън Кели.\r\n\t\"За телевизията е обичайно да се задават остри въпроси - да си безкомпромисен, да задаваш враждебни въпроси, да доказваш, че си мачо... иначе не е по американски. Но усещането, че журналистът не струва, ако не е (остър), е фалшиво усещане. Може и така, но антагонизирайки човека срещу себе си, той все едно няма да ви каже истината. С други думи – с мед може да привлечеш повече пчели, отколкото с оцет\", обяснява Стоун подхода си при заснемането на лентата.\n\n\r\n\tСпоред него медиите не са обективни спрямо Путин и дори при поднасянето на новините, свързани с него, му дават характеристики. \"Новините трябва да са точни и обективни. Характеристики не искам да слушам. Такова нещо по-рано никога не е било. Това въобще не е онова, което трябва да правят. Аз за целия си живот не съм виждал толкова помиярска журналистика. Тези репортери трябва да бъдат уволнени и пратени обратно в уличище. Сериозно\", заявява Стоун.\r\n\t\"Трудно ще откриеш друг такъв злодей. Как може да си съчетание от Хитлер и Сталин, при това и най-богатият човек на света. Просто Супермен\", иронизира американският кинодеец.\r\n\t\"Вие, руснаците, трябва да се гордеете, че с военен бюджет, десеторно по-малък от американския, а и с икономика, десет пъти по-малка от нашата, вашият президент привлича толкова много внимание. Това е просто невероятно. Това е психология. Той има някаква ментална власт над САЩ. Създава се такава истерия, параноя\", коментира режисьорът.\r\n\t\"Мистър Путин е един от най-важните световни лидери и тъй като САЩ го обявиха за свой враг, един велик враг, много е важно да чуем какво иска той да каже\", обяснява Стоун за филма си.\r\n\t\"Филмът е дързък, нахален. Това е интервю с практически провъзгласен за враг на САЩ, което го очовечава\", допълва режисьорът.\r\n\t\"Не ме е страх да разглеждам хора, които не са популярни в САЩ – правил съм филми за Кастро, за Чавес. Това никога не ме е притеснявало. Затова филмът е предизвикателен за хора с подобно мислене, каквото не понасям. Не може винаги да мислим еднакво. От дете не заобичах маккартизма. Той допринесе за догми даже в училище. Аз самият пострадах и станах конформист. Свободното мислене е единственият път за човечеството да върви напред. То е определило компютърната и научна революция, новото поколение\", посочва Оливър Стоун.\r\n\t\"Не съм снимал филма за Държавния департамент на САЩ, затова съм и свободен. За мен това е свободата на себеизразяването. Не мога да правя филми само за да получа щампата на одобрението на американското обществено мнение\", допълва той.\r\n\t\"Не искам да влияя, искам да се добера до истината. Мисля, че нашият филм е честен спрямо Путин. Това е неговият поглед върху нещата, откакто е станал президент – какво е било, какво е мислил\", казва още режисьорът.\r\n\tСтоун разказва пред руската медия как е работил с Путин от лятото на 2015 до началото на 2017 г. Двамата се срещнали няколко пъти и общо записаната лента била 20 часа. Той смята, че на Путин му харесало как е протичала работата, \"как е водена играта\". Режисьорът казва, че се е отнасял с Путин като с актьор. \"А аз искам моите актьори да са най-добрите. Може с него да не съм съгласен за нещо лично, но се стараех\", ожбяснява той.\r\n\tРежисьорът разказва, че е имал свободата да снима Путин както си иска. \"Никакви ограничения на въпросите не е имало. Той никога не се консултираше със съветниците си. Даже често те изглеждаха изплашени. Например на четвъртата среща с нас имаше нов човек от пресслужбата. И тя забранила на екипа да снима от определен ракурс, макар до тогава да сме снимали както искаме. Когато дойде президентът, аз тихичко му казах: \"Забраняват ни да снимаме от този ракурс, а това проваля моя замисъл и плавността на картината\". Путин отвърна: \"Няма проблеми. Всякак изглеждам оплешивяващ\". Не забелязах никаква самовлюбеност в него\", разказва Стоун.\r\n\tТой отбелязва още, че досега Путин не е давал толкова дълго интервю за Запада и това ще е първият път, в който американците могат да чуят гласа му, без да е озвучен от преводач. Макар разговорите да са провеждани с преводач, си личало, че Путин разбира какво го питат.\r\n\tРежисьорът описва чувството за хумор на руския президент като \"сдържано и сухо\".\r\n\tКоментирайки качествата му на шофьор – в една от сериите интервюто се провежда, докато Путин лично кара автомобила, Стоун посочва, че начинът на шофиране е показал, че руският президент харесва да контролира нещата: \"Той кара бързо. В него има някаква агресивна енергия\".\r\n\tСтоун казва, че подготвяйки се за филма е прочел няколко книги за Путин – \"всички, разбира се, негативни\". \"Той е харизматичен, вежлив, има обаяние. По руски тих, не говори високо, аргументира всички свои доводи. Не си губи времето в празни приказки, изразява мислите си ясно. Въобще не е свадлив\", описва режисьорът.\r\n\t\"Той е зает човек. Ако нещо ме притеснява, това е здравето му. Той работи много, по 12 часа дневно в продължение на много години. Това обикновено не остава без последици. Джудото много е променило живота му. Той има невероятна дисциплина, контрол над тялото си. Никога не съм го виждал да пие вода, макар да сме говорили понякога с часове\", разказва впечатленията си Стоун.\r\n\tСпоред него Путин \"не се стреми към експанзия на Русия\".", "date": "2017.06.19", "title": "Оливър Стоун: Путин има ментална власт над САЩ"}
{"url": "http://www.mediapool.bg/kvestor-vleze-v-dva-zastrahovatelya-zaradi-problemi-news265462.html", "text": "Комисията за финансов надзор (КФН) назначи за месец квестор в две застрахователни компании – \"Надежда\" и \"Синдикална взаимозастрахователна кооперация – СиВЗК\", и им забрани да сключват нови застрахователни договори, както и да удължават срока на вече сключени полици или да разширяват покритието им.\r\n\tСтрогата мярка се налага заради проблеми с покритието на минималните капиталови изисквания и заради препятстване работата на надзора, е посочено в съобщението на регулатора. Целта е да се защитят потребителите. До тях се стига след установените слабости в дружествата при прегледа на балансите и стрес тестовете, проведени през миналата година.\r\n\tНазначеният квестор Розалина Градинарова-Стоянова има за задача да установи реалното финансово състояние на \"Надежда\" и \"СиВЗК\". Освен това трябва да отстрани допуснатите нарушения в двете дружества и да ги управлява в интерес на застрахованите и ползващите се лица, е посочено в съобщението на КФН.\r\n\tДвата застрахователя – \"Надежда\" и \"Синдикална взаимозастрахователна кооперация\", не са от големите на пазара. На българския пазар \"СиВЗК\" има 4.5% дял в животозастраховането с премиен приход от 19.3 млн. лв. към края на 2016 г. Застрахователна компания \"Надежда\" е с 0.6% дял в брутния премиен приход в общото застраховане с резултат 8.9 млн. лв. за 2016 г.\r\n\tСлед стрес тестовете бяха отчетени сериозни слабости в двете дружества. Те са положили усилия за изработване на краткосрочни планове за възстановяване, но те не са били достатъчно надеждни и това е причината да бъде назначен квестор, става ясно от мотивите на КФН.\n\n\r\n\tЗа \"Надежда\" проблем се оказва експанзията на дружеството в Италия. Тъй като новите изисквания за платежоспособност вземат предвид прогнозите за бъдещи плащания по застраховки, компанията изпадаше в хипотеза да не може с настоящите си ресурси да покрие задължения в следващи периоди. Общата корекция в стойността на активите на \"Надежда\", наложена при прегледите миналата година, беше 4.6 млн. лв., което при преизчисление на показателите показва, че към дадения момент то не покрива капиталовите изисквания.\r\n\tПри прегледите на \"Синдикална взаимозастрахователна кооперация\" беше установено, че работи по модел, който я обрича да генерира загуба. Превишението на активите към пасивите на компанията беше отрицателна величина - минус 2.7 млн. лв., което означава, че задълженията му са по-големи от активите. Установеният недостиг на средства беше изчислен на 10.1 млн. лв.\r\n\tЗа да влязат в норма СиВЗК са предложили на КФН извънредно събиране на допълнителни вноски в размер на една годишна застрахователна премия, но не по-малко от 12 млн. лв., както и намаляване на плащанията по основни застраховки. Регулаторът обаче не е одобрил плана им, защото смята мерките за нереалистични и не гарантират в достатъчна степен платежоспособността на застрахователя.\r\n\tОсвен назначаването на квестор в двата застрахователя, надзорът е избрал одитори за проверка и заверка на годишните финансови отчети за 2017 г. на\"Пенсионно осигурителния институт\" АД и управляваните от него фондове.", "date": "2017.06.19", "title": "Квестор влезе в два застрахователя заради проблеми"}
{"url": "http://www.mediapool.bg/prosvetniyat-ministar-zashtiti-nakazaniya-student-ot-unss-news265463.html", "text": "Министърът на образованието Красимир Вълчев определи като неуместно решението на ръководството на УНСС да накаже с предупреждение за изключване студента Кезим Медев, който разкри, че професор от висшето училище пише тройки и четворки на празни изпитни листове.\r\n\t“Това решение е неуместно. Не живеем във времената на традиционната институционалност.  В днешно време нищо не остава скрито”, заяви министърът в понеделник пред Нова телевизия.\r\n\t“Висшите училища винаги реагират, когато един такъв проблем стане публичен. Може би липсва нещо, за да реагират преди да стане публичен. Това е разговор, който трябва да проведем с тях. Има отговорност на академичните ръководства да запазят имиджа”, каза Вълчев.\r\n\tТой припомни, че в момента се работи по преструктуриране на приема и финансирането на университетите и настройване на системата да работи с по-малко студенти и по-голямо финансиране на един студент, но в зависимост с качеството на обучението и в съответствие с потребностите на пазара на труда.\r\n\tПреди 1990 година в системата на висшето образование са приемани 30% от завършващите университети, днес над – 75%”.\n\n\r\n\t“След 1990 година мрежата се универсализира, профилът на висшите училища се универсализира, всички започнаха да образоват по неприсъщи направления. Повечето професионални направления, създадени след 1990 година, са с ниска оценка за качество и реализация”, коментира Вълчев.", "date": "2017.06.19", "title": "Просветният министър защити наказания студент от УНСС"}
{"url": "http://www.mediapool.bg/spryan-e-vnos-na-slanchevi-ochila-s-neyasen-proizhod-news265464.html", "text": "Държавната агенция за метрологичен и технически надзор (ДАМТН) започна масирана национална проверка на слънчевите очила, които се предлагат в търговската мрежа в големите градове и морските курорти. Целта на проверката е да се установили да се продават качествени продукти, които са безопасни за потребителите им, и по-добра информираност, съобщиха от ДАМТН.\r\n\tСлънчевите очила попадат в групата на едни от най-използваните лични предпазни средства. Те са предназначени да защитават очите от влиянието на UV лъчите и се използват от деца и от възрастни.\r\n\tПрез пролетно летния сезон, слънчевите очила се ползват много. \"Те са широко разпространени на пазара в разнообразни марки и модели и специфичното за тази група продукти е, че моделите им се обновяват всеки сезон, тъй като са тясно свързано и с новите модни тенденции\", е посочено в съобщението на ДАМТН.\r\n\tПрез 2016 г. са били проверени общо 909 различни марки и модели слънчеви очила в 434 търговски обекти на територията на цялата страна. За 259 от тях е установено, че не отговарят на изискванията.\r\n\tВ резултат на всички нарушители са съставени Актове за установяване на административни нарушения на обща стойност 51 000 лв.\n\n\r\n\tУстановено е още, че 71 модела очила се предлагат на пазара без маркировка за съответствие и са спрени от продажба.\r\n\tЗасиленият контрол на слънчеви очила продължава и през 2017 г., като до момента от съвместни действия с митническите власти е спрян вноса на 7660 броя слънчеви очила от 69 модела, защото са били без нанесена СЕ маркировка.\r\n\tСред най-честите нарушения, които инспекторите на ДАМТН установяват при проверките, са липса на СЕ маркировка, на инструкции на български език, както и липса на информация за марка, модел, производител, което е важно, за да се проследи произхода на продукта.\r\n\tЗадължително върху очилата производителят трябва да е нанесъл трайно маркировка за съответствие - СЕ. Това показва, че те са произведени по европейските изисквания за безопасност.\r\n\tМного важно е продуктът да се придружава от инструкция за употреба, съставена от производителя и нейния пълен превод на български език. По този начин потребителят може да се информира за класа на филтъра на очилата, който трябва да бъде обозначен с цифра от 0 до 4. Повишението на числото показва, че защитните свойства на слънчевите филтри от UV лъчите са по-високи. Когато слънчевите очила са с филтри от клас 4, те не трябва да се използват при шофиране, тъй като това би довело до риск от намаляване на видимостта при използването им.\r\n\tВ инструкцията за употреба на очилата задължително трябва да е обявен начинът на почистването им, както и срокът на годност.\r\n\tВ случаите, когато производителят е обявил, че е произвел слънчеви очила с филтри, които имат и поляризиращ ефект, това означава, че при тяхната употреба зрението на потребителя ще бъде предпазено и от отблясъците на UV лъчите.", "date": "2017.06.19", "title": "Спрян е внос на слънчеви очила с неясен произход"}
{"url": "http://www.mediapool.bg/s-parlamenta-varzan-v-karpa-makron-sega-e-izpraven-pred-izpitaniya-s-profsayuzite-news265465.html", "text": "Френските профсъюзи загубиха много от традиционните си съюзници в Националното събрание след вчерашния втори тур на парламентарните избори, но президентът Еманюел Макрон не може да си позволи да ги пренебрегва, ако иска да изпълни успешно програмата си за реформи.\r\n\tЧислеността на неговото мнозинство, вече осигурено по официалните данни и надхвърляща според прогнозите 350 депутати в 577-членната долна камара, означава, че Макрон и съществуващата само от година оглавявана от него центристка партия сега могат да разчитат на депутатите да упълномощят правителството да извършва реформи без продължителни преговори в парламента.\r\n\tТой отстрани левицата, но сега трябва да внимава със силните профсъюзи.\r\n\tЗалогът не е само въвеждането на гъвкавост на трудовия пазар, която той обеща. Начинът, по който ще се справи с трудовите реформи, ще зададе също тона и за други реформи в следващите години, включително промените в помощите за безработица и в пенсионната система.\r\n\tМакар и смутени от програмата на Макрон и уплашени, че той прибързва с нея, повечето синдикати изпитват облекчение, че досега правителството не пропуска да се консултира с тях и че то обеща да представи подробни предложения в следващите седмици. Въпросът сега е дали Макрон ще се съобразява с тях, заяви Жан-Клод Меи, шеф на третия по големина синдикат \"Форс увриер\".\n\n\r\n\t\"Дали ще каже: Вие не сте съгласни, но аз ще прокарам реформата насила\", каза Меи в интервю за Ройтерс.\r\n\t\"Ако стане така, едно е сигурно, президентството му ще започне зле в трудовите взаимоотношения и ще се породят напрежения.\"\r\n\tДори най-благоприятно настроеният към реформите и най-голям профсъюз в частния сектор - Френската демократична конфедерация на труда (ФДКТ), отказва да изключи протести, ако бъдат пренебрегнати негови контрапредложения.\r\n\t\"Ние си запазваме правото като всеки друг да изразим мнението си демократично. Ако трябва да организираме протести, ще го направим\", заяви шефът на ФДКТ Лоран Берже в интервю за Ройтерс.\r\n\tВ полза на правителството работи фактът, че профсъюзите познават и уважават новия министър на труда Мюриел Пенико, бивша ръководителка на човешки ресурси в компанията \"Данон\", която е заемала също редица постове в държавни и частни институции. Има огромна разлика с нейната предшественичка Мириам Ел Хомри, която се сблъска с трудности, когато бившият президент Франсоа Оланд й възложи да започне предишната трудова реформа, довела до седмици на стачки и протести.\r\n\tНе само че Пенико не е непознато лице, но и екипът й е запознат с тънкостите на френските трудови отношения - ръководителят му е от националната асоциация на работодателите, а заместникът му е бил главен преговарящ в профсъюза \"Форс увриер\".\r\n\tИзтичането в началото на юни на документ от министерството, показващ, че реформата може да е по-радикална от първоначално обявеното, постави правителството в положение да се мъчи да убеди профсъюзите, че документът е бил само за обсъждане и не представлява официалната позиция. Сега профсъюзите очакват с нетърпение подробни предложения и не крият несъгласието си с някои от вече представените идеи частично или изцяло.\r\n\t\"Задължителното начало трябва да е период на искрен диалог. Ще разберем в следващите седмици дали той ще е искрен\", коментира председателят на Френската демократична конфедерация на труда Берже.\r\n\tМеи от \"Форс увриер\" каза, че профсъюзите са изцяло против предложение работодателите да имат правото да свикват референдуми на работните места по трудови въпроси, което по думите му е равносилно на заобикаляне на профсъюзите. Синдикатите са притеснени също от намеренията да се позволи решенията за условията на труд да се взимат на ниво компании, а не на ниво отрасъл, което би отслабило профсъюзите.\r\n\tДруга точка на несъгласие са плановете да се постави ограничение на обезщетенията при уволнение, които трудовите съдилища могат да налагат на работодателите.\r\n\tВъпреки че Франция има една от най-ниските степени на набиране на профсъюзни членове сред развитите страни, синдикатите притежават значителна власт при изработването на колективни трудови договори, които закрилят повечето работници и служители.\r\n\tПрез последните години обаче тяхната сила намалява постепенно, тъй като стачките станаха по-редки, по-малко разрушителни и по-малко успешни.\r\n\tРазногласията между профсъюзите улесниха миналата година Оланд да наложи своята по-умерена трудова реформа, която ФДКТ подкрепи, но срещу която имащата комунистически корени Обща конфедерация на труда (ОКТ) неуспешно се противопостави с продължили седмици наред стачки.\r\n\tДокато останалите профсъюзи работят за координиране на позициите си, все още съществува вражда между членовете на ОКТ и ФДКТ, която по-рано тази година измести ОКТ от позициите на най-голям профсъюзи в частния сектор.\r\n\t\"Ако ОКТ съзира опасност да бъде изолирана, тя трябва да се сближи повече с другите профсъюзи. Но не е ясно дали е готова да поеме по този път\", заяви Жан-Доминик Симонполи, шеф на института за трудови отношения \"Диалог\" и бивш член на ОКТ.\r\n\tМащабът на победата на Макрон може дори да насърчи някои хардлайнери да се настроят за по-твърда битка, за да докажат, че все още са значими.\r\n\tЖан-Люк Меланшон, лидерът на крайнолявата партия \"Непокорна Франция\", беше един от хората, обещаващи \"социална борба\", ако Макрон погази работническите права, които мнозина във Франция грижливо пазят.\r\n\t\"Предупреждавам новите сили, че ако не спазват работническите права, ще бъдат пометени в битката за трудови права\", заяви Меланшон в пламенна реч, след като спечели депутатско място от Марсилия.", "date": "2017.06.19", "title": "С парламента вързан в кърпа, Макрон сега е изправен пред изпитания с профсъюзите"}
{"url": "http://www.mediapool.bg/skandalat-v-unss-i-tazhnata-istina-za-balgarskoto-obrazovanie-news265466.html", "text": "За тези, които са пропуснали, да припомним с няколко думи. Изпит в Университета за национално и световно стопанство (УНСС). Професорката пристига с 30 минути закъснение, а пет минути по-късно предлага: който иска тройка, да си остави празните листове и студентската книжка и да напусне. 90 на сто от студентите се възползват от офертата. След още десет минути следва нова - който иска четворка, да напусне. Остават четирима. Малко по-късно двама от тях си казват нещо, което е възприето като опит за преписване. \"Ако искате тройки, по-добре излезте\", им казва професорката и те излизат. Остават само двама. След още 30-40 минути е обявено, че изпитът е приключил (час по-рано от регламента). Минута след като са предали работите си, двамата научават, че са \"разтягали локуми\" - и получават двойки. Единият от тях прави опит да потърси правата си в администрацията, където обаче му казват, че не могат да направят нищо. Предлагат му да подаде жалба до ръководителя на катедрата. Ръководител на катедрата обаче е професорката, от която той иска да се оплаче. Тогава студентът решава да разкаже цялата история във Фейсбук.\r\n\t\r\n\tНякои от прочелите я не му вярват, което е донякъде естествено - всичко е толкова абсурдно и даже смешно, че звучи като измислено, като виц. Но е истина - потвърждават го други участници в събитията. Както и резултатите от официалната проверка и последвалото (само)отстраняване на изпитващата.\r\n\tОт друга страна може да се допусне, че по изключение професорката точно в този ден е била изнервена, уморена или пък си е имала друга важна работа, тъй че фалшивият изпит е просто изолирано явление. Но едва ли - в социалната мрежа мнозина бивши студенти пишат, че, първо, тази \"пародия на преподавател\" е \"пословична\" с начина си на изпитване и че при нея \"винаги е било така\". И, второ, че в същия този университет са се сблъсквали с много други подобни абсурди, които \"отдавна са практика\". И припомнят разкритата преди години схема за уреждане на изпити срещу заплащане, каквито машинации впоследствие бяха разкрити и в други университети.\r\n\tВъзможно е, разбира се, нещата вече да са се променили. Някои даже твърдят, че въпросният университет се развивал много добре и че не бива да бъдем \"черногледи\". Защото заради един фалшив изпит и една \"пародия на преподавател\" не могат да се правят обобщаващи изводи за целия университет. Още по-малко пък за цялото българско висше образование.\n\n\r\n\t\r\n\tМоже би щяха да са прави, ако историята беше приключила дотук. Но най-потресаващото в нея тепърва предстоеше - реакцията на работещите и учещите в университета. Оказа се, че за всички тях фалшивият изпит не е проблем. Проблемът е, че се е разчуло за него. С изключение на оценените с двойки двама студенти, отказали да участват във фалшив изпит и след това проговорили пред телевизията, не се чу нито един глас на възмущение, осъждане или поне разграничаване от станалото.\r\n\tРъководството на университета, например, можеше да накаже провинилия се преподавател, да анулира изпита и да поощри изобличилите безобразието студенти. Нищо подобно. Преподавателката бе оставена да се пенсионира без последствия и сега вероятно ще продължи да \"сее знания\" на хонорар в някой друг университет. Фалшивият изпит не е анулиран, понеже това щяло да създаде хаос. Както се казва, пито-платено. Провелата изпита професорка обясни, че така \"помагала на децата\". А накрая с последно предупреждение за изключване бе наказана не тя, а разприказвалият се студент, понеже съобщавайки истината, бил \"уронил престижа на учебното заведение\".\r\n\tНо дори и това учебно заведение да е имало някакъв престиж, сега той е не просто уронен, а направо сринат. И то не от някого другиго, а от самата т.нар. академична общност. Първо, защото с напълно неадекватната си реакция даде основание за съмнението, че всичко в този университет може да е фалшива привидност - като непроведения, но зачетен изпит. И второ, с урока, който дава на своите възпитаници - че истината и справедливостта нямат значение, че когато се сблъскат с лъжата и несправедливостта, трябва да си мълчат, че няма нужда да се полагат много-много усилия в ученето, защото важни са бележките и подписите в книжките, а не знанията. Както и да се плащат навреме таксите, разбира се.\r\n\t\r\n\tАко се съди по преобладаващата реакция на \"възпитаниците\", урокът е добре усвоен. Първо от онези 90 и повече процента, които с готовност са се включили в имитацията на изпит, получили са си тройките и четворките и сега си мълчат - какво толкова, важни са \"взетите изпити\", не знанията. А тези, които не мислят така (ако има такива), са научили, че няма смисъл, а е и опасно да се противопоставят на системата.\r\n\tСтигна се даже до алтернативен студентски протест в защита на \"несправедливо\" обвинената преподавателка. Протестиращите смятат, че поведението на оплакалия се студент е \"недостойно и целящо единствено лична облага с цел пиар\". В телевизионен репортаж говорител на протеста бе попитан дали \"проблемът е в оповестяването или в самия изпит\". \"Проблемът е в оповестяването\", отговори той, без дори да се замисли.\r\n\tЗа много студенти е осъдително не поведението на преподавателката, а реакцията на изобличилия я студент. Преобладаващото мнение в интернет форумите гласи, че и той нямаше да каже нищо, ако не беше получил двойка. \"Ако толкова много искаш качествено образование, избери си друг университет\", съветват го колегите му. Също като ректора на УНСС, който през 2013 година посъветва протестиращите студенти да емигрират, след като не им харесва в България. Съветът е излишен. И без това всеки, който иска сериозно образование и може да си го позволи, бяга от България. И само малцина се връщат.\r\n\t\"Ами сега след тия подигравки и кампания срещу университета - как децата ни ще си намерят работа\", пита по телевизията майка на студентка. Притеснението ѝ е излишно - работодателите и без това знаят много добре доколко могат да разчитат на новоизлюпените висшисти.\r\n\tРазбира се, далеч не всички студенти и преподаватели в България са такива. И точно заради тях не бива да се мълчи. Защото техните усилия са обезсмислени и смазани от средата - имитация на изпити, имитация на университети, имитация на образование.", "date": "2017.06.19", "title": "Скандалът в УНСС и тъжната истина за българското образование"}
{"url": "http://www.mediapool.bg/uefa-izvadi-tsska-sofiya-ot-zhrebiya-za-liga-evropa-news265467.html", "text": "УЕФА извади в последния момент \"ЦСКА-София\" от списъка с отборите, участващи в жребия за турнира Лига Европа, и включи на негово място \"Дунав\" (Русе).\r\n\t \r\n\t\"ЦСКА-София\" първоначално беше включен в днешния жребий за I предварителен кръг за Лига Европа и бе с коефициент 4.175. \r\n\t \r\n\tМиналата седмица се появи информация, че въпреки неразбориите около тима на Гриша Ганчев, ЦСКА – София все пак може да играе в европейските клубни турнири. Това бе и очакването на самия клуб.\n\n\r\n\t \r\n\tУЕФА в крайна сметка обаче спази собственото си правило, че нов отбор, който няма право да участва в Европа три години. Една вече е изтекла, тъй като новият клуб според УЕФА е стартирал през 2016 година. \r\n\t \r\n\tЦСКА-София бе формиран от бизнесмена Гриша Ганчев, който отказа да оздравява затъналото в дългове дружество ПФК \"ЦСКА\" АД и на практика направи нов отбор с претенцията за носител на \"червената\" история.\r\n\t \r\n\tЖребият, теглен в понеделник, отреди относително лесен противник за \"Лудогорец\". Тимът от Разград ще срещне във втория предварителен кръг на Шампионската лига  \"Жалгирис\" (Литва). \r\n\t \r\n\t\"Левски\" започва в Лига Европа със  \"Сутиеска\" Никшич (Черна гора), а \"Дунав\" (Русе)  срещу Иртиш (Павлодар) на Димитър Димитров – Херо. \r\n\t \r\n\t\"Ботев\" (Пловдив) пък ще се изправи срещу \"Партизани\" (Албания).", "date": "2017.06.19", "title": "УЕФА извади \"ЦСКА-София\" от жребия за Лига Европа"}
{"url": "http://www.mediapool.bg/temenuzhka-petkova-e-na-yadren-forum-v-moskva-news265468.html", "text": "Енергийният министър Теменужка Петкова ще проведе официални срещи в рамките на започналото в понеделник в Москва Девето международно изложение Атомекспо 2017, съобщиха от ведомството й в понеделник. Ядреният форум ще продължи до 21 юни и в неговите рамки Петкова ще се срещне с Алексей Лихачов, шеф на руската държавна ядрена корпорация \"Росатом\", по чиято покана тя пътува до Москва.\r\n\tПо време на визитата си в Русия, която ще е втората в рамките на по-малко от три седмици след посещението в Санкт Петербург в началото на юни, Петкова ще се срещне и с Евгений Салков, генерален директор на дъщерната на \"Росатом\" компания \"Русатом сервиз\", която участва в процеса по удължаването на живота на V и VІ блок на АЕЦ \"Козлодуй\".\r\n\tПеткова е придружавана от директора на \"Българския енергиен холдинг\" (БЕХ) Петьо Иванов и други български представители.\r\n\tЗа поканата към енергийния министър за участие във форума се разбра след срещата й с посланика на Москва у нас Анатолий Макаров в края на май.  бъдещето на АЕЦ \"Белене\" и руските газови доставки в страната ни. Петкова заяви, че по време на атомното изложение в Москва биха могли да се обсъдят по-нататъшните отношения между България и Русия в сферата на ядрената енергетика.\r\n\tПредишните издания на Атомекспо бяха пропускани от Петкова в стария й мандат като енергиен министър, но не и от представителите на ядрената общност и БЕХ. Основната причина тя да не участва в тогавашните форуми бе воденото арбитражно дело между дъщерното на \"Росатом\" дружество \"Атомстройекспорт\" (ACE) и българската \"Национална електрическа компания\" (HEK) за неплатеното оборудване за строежа на АЕЦ \"Белене\". След като миналата година НЕК бе осъдена да плати 620 млн. евро на АСЕ от \"Росатом\" заявиха, че след като си получат парите са възможни всякакви разговори за бъдещето на АЕЦ \"Белене\". Сумата бе платена през декември 2016 г., а в момента Икономическият институт към БАН прави анализ дали страната ни се нуждае от нова ядрена мощност. Докладът се очаква през септември.\n\n\r\n\tСтартът на ядреното изложение бе даден от Алексей Лихачов, който посочи, че за пръв път в него ще участват Судан, Етиопия, Колубмия и Шри Ланка. В последните години руската ядрена корпорация е съсредоточила фокуса си върху навлизането си на пазара в южноамерикански и африкански държави. По време на миналогодишни издания на Атомекспо редовно се подписват всякакви споразумения за сътрудничество със страни от тези два континента като обикновено формулата е за изграждане първо на учебно-изследователски центрове с опция за навлизане на руските ядрени технологии.\r\n\t\"Атомното енергопроизводство в световен мащаб продължава да расте. През 2016 г. то е нараснало до 10 гигавата електроенергия, което е двойно увеличение спрямо последните 25 години“, заяви в официалната си реч при откриването на изложението Агнета Ризинг, генерален директор на Световната ядрена асоциация. По думите й, осигуряването на достъпна, надеждна и безопасна енергия е цел на ООН. Дългосрочните цели са ядрената енергетика на глобално ниво до 2050 г. тя да осигурява 25% от цялото енергопоризводство.\r\n\t\"Впечатляващо е, че днес тук в Москва „Росатом“ успява да привлече делегати от 64 страни“, каза още Ризинг.\r\n\tНяма какво да се заблуждаваме - за намаляване изпускането на въглеродни газове в атмосферата ядрената енергия е една от основните опции, заяви в приветствената си реч председателят на Световната асоциация на ядрените операторите Жак Регалдо.Трябва да помним, че ядрената безопасност е основният ни приоритет. Наша задача е повишаването на стандартите за безопаснокст и това е основното условие за съществуването и развитието на ядрената енергетика, каза още Регалдо.\r\n\t149 атомни реактора работят днес в света. 392 гигавата е общата установена ядрена мощност в момента, заяви на свой ред в словото си Михаил Чудаков – заместик генерален директор на Международната агенция за атомна енергия (МААЕ). За последните 2 години в света са изградени и са в процес на изграждане 20 нови енергоблока. По думите на Чудаков, Русия е единствената страна, която има флот от ядрени ледоразбивачи и е сред трите страни в света, които активно разработват малки модулни реактори – като например РИТМ 200.\r\n\tЩастлив съм, че днес в Москва сме привлекли повече от 6500 делегати от 650 различни компании. Близо 100 от тях имат представителни щандове на изложението, каза още Лихачов, след което представи на официалните си гости някои от щандовете на компании от структурата на \"Росатом“.", "date": "2017.06.19", "title": "Теменужка Петкова е на ядрен форум в Москва"}
{"url": "http://www.mediapool.bg/prokuraturata-nyama-da-razsledva-razvitite-boltove-ot-kolata-na-shefa-na-vks-news265469.html", "text": "Военно-окръжната прокуратура в София отказа да образува разследване по случая с развитите болтове на задната лява гума на автомобила на НСО, ползван от председателя на Върховния касационен съд (ВКС) Лозан Панов, обяви държавното обвинение в понеделник.\r\n\tПричината е, че според наблюдаващия прокурор пол. Спас Илиев няма доказателства гумата да е била разхлабена умишлено от някого – нито от гард на НСО, нито от \"трети лица\".\r\n\tТози извод се базира и на заключенията на неназовани експерти, че е възможно \"по време на движение по път с неравности и множество завои с малък радиус на завиване да се разхлабят закрепващите болтове на джантите\".\r\n\tВъпреки това в постановлението за отказ за образуване на дело се допуска вариант все пак шофьорът на Панов умишлено да е разхлабил болтовете. Без да има връзка със случая, прокуратурата обръща внимание и на факта, че двамата се познавали от \"детски години\".\r\n\tЛозан Панов сам спомена за инцидента след срещата си с президента Румен Радев на 6 юни. Впоследствие стана ясно\r\n\tПо-късно председателят на ВКС коментира, че не се страхува за живота си, но и, че не смята да бъде безразсъден, оставяйки случилото се без проверка. Той информира за инцидента лично началника на НСО Ангел Антонов и президента Радев. По този повод главният прокурор Сотир Цацаров разкритикува Антонов заради това, че не е сигнализирал своевременно прокуратурата, а се е наложило тя да се самосезира по публикации в медиите.\r\n\t\"Няма никакви данни за умишлено повреждане на лекия автомобил от трети лица. Като се изключи тази възможност, остават две вероятности за получаване на повредата – предизвикано от неравностите по пътя саморазвиване на болтовете (с ниска степен на вероятност предвид експертното мнение, че шумът трябва да се засилва) или нарочно развиване на болтовете от страна на самия служител при НСО (за което също няма достатъчно данни)\", пише полк. Илиев, с което на практика намеква, че инцидентът или е пълна случайност, или е нещо като инсценировка.\r\n\tВ тази връзка в постановлението му подробно са описани отношенията между Панов и гардът му, за когото е отбелязано и, че \"трикратно бил причинил щети на служебните автомобили, които е управлявал\".\r\n\t\"От обясненията на серж. С. от 07.06.2017 г., г-н Лозан Панов и подп. М.В. се установява, че в началото на 2015 г., след като разбрал, че г-н Панов е избран за Председател на ВКС, се е \"чул с него по телефона и му предложил ако иска да работят заедно\". Г-н Панов му обещал. В обясненията си серж. С. съобщава, че познава г-н Панов от \"детски години\". При проведена среща между подп. В. и г-н Панов, последният поискал за шофьор от НСО да му бъде назначен Я.С.\", посочва Военно-окръжната прокуратура без да изясни какво общо има тази хронология с причините за инцидента с болтовете.\r\n\tВместо това полк. Спас Илиев се занимава с начина, по който охранителят на Панов бил назначен. Макар че не е незаконно, военният прокурор намира назначението му за \"укоримо\".\r\n\t\"Действително, това назначение не осъществява състав на престъпление, но е укоримо, с оглед естеството на задачите, които служителят на НСО е следвало да изпълнява – предвид близките отношения между шофьор и охранявано лице са били създадени предпоставки за неизпълнение или немарливо изпълнение на служебните задължения от служителя на НСО (две допуснати ПТП по негова вина за периода, през които е осигурявал специализиран транспорт на председателя на ВКС, както и причинените щети по автомобил …….. peг. № ………, собственост на НСО в размер на 721, 85 лева)\", пише още в постановлението.\r\n\tТо бе разпространено в пълния му обем от 14 страници в понеделник, въпреки че това е прецедент, откакто главен прокурор е Сотир Цацаров. Обичайната практика на прокуратурата е да не предоставя на медиите подобни постановления, като дори крие и имената на авторите им. В този случай обаче Цацаров обеща резултатите от проверката на бъдат \"абсолютно публични\".", "date": "2017.06.19", "title": "Прокуратурата няма да разследва развитите болтове от колата на шефа на ВКС"}
{"url": "http://www.mediapool.bg/ohranitelite-prebili-do-smart-psihichno-bolen-vav-varna-poluchiha-tezhki-prisadi-news265486.html", "text": "Тримата частни охранители, пребили до смърт психично болен мъж във варненски мол през 2015 г., получиха присъди от по 15, 16 и 18 години затвор, постанови в понеделник Варненският окръжен съд.\r\n\tНай-тежкото наказание получи 27-годишният Ангел Н. от Кърджали. Красимир Д. (24 г.) от Ямбол и Цветан М. (21 г. ) от Варна бяха осъдени съответно на 16 и 15 години зад решетките.престъпление е извършено по хулигански подбуди, по особено мъчителен за жертвата начин и с особена жестокост. Магистратите уважиха частично и гражданските искове на роднините на убития Нягол Петров.\r\n\tТрагичният инцидент стана на 14 март 2015 г., когато около 11.00 часа охранителите бяха получили сигнал, че мъж проси пари от посетители в мола във Варна. Впоследствие тримата го отвели в залата за видеонаблюдение, където няма достъп на външни лица и охранителни камери.\r\n\tТам подсъдимите започнали да налагат жертвата си, гаврили се с нея и отправяли сексуални предложения, се посочва в обвинителния акт, цитиран от бТВ. Побоят над мъжа продължил 15 минути, като част действията срещу него били заснети с мобилния телефон на единия от охранителите. Почти час и половина след задържането на Петров от охранителите, той все още бил в търговския център.\r\n\tНа запис от охранителните камери в 12.26 часа се вижда, че той се олюлявал и бил видимо дезориентиран. В 12.50 часа жена подала сигнал за човек, паднал по гръб пред магазин в мола. Пристигналият медицински екип само констатирал смъртта му.\r\n\tТройната съдебномедицинска експертиза, назначена по време на разследването на убийство, установила около 57 удара по тялото на убития Нягол Петров. Назначената съдебнопсихиатрична експертиза на подсъдимите охранители пък заключва, че те имат безпричинно агресивно поведение към по-слаби и беззащитни хора, с изразени дисоциални и дори садистични тенденции.", "date": "2017.06.19", "title": "Охранителите, пребили до смърт психично болен във Варна, получиха тежки присъди"}
{"url": "http://www.mediapool.bg/turski-konsortsium-se-sporazumya-s-rosatom-za-49-ot-aets-akkuyu-news265470.html", "text": "Споразумение за придобиване на 49 процента от проекта за изграждане на турската АЕЦ \"Аккую\" подписа консорциум от три турски компании - \"Дженгиз\" (Cengiz), \"Колин\" (Kolin) и \"Калйон\" (Kalyon), с притежаваната от руския концерн \"Росатом\" компания \"Аккую Нюклеар\". Това става в рамките на Деветото международно ядрено изложение \"Атомекспо\", което бе открито в понеделник в Москва.\r\n\tСделката за придобиването на деля се очаква да бъде приключена до края на 2017 г., съобщи пред журналисти първият заместник- генерален директор на \"Росатом\" Кирил Комаров.\r\n\tСлед като бе подписан документа за ключовите условия по сделката, официално ще се обърнем към турското правителство за одобряването на новите акционери и сделката, каза Комаров. Веднага като я получим, ще започнем работа под юридическите документи, допълни той\r\n\tПо-рано в рамките на атомния форум директорът на департамента по дългово финансиране и инвестиции на дружеството \"Росатом Енерго Интернешънъл\" Анастасия Половинкина каза, че строежът на турската ядрена централа ще се реализира с привлечени от експортни кредитни агенции средства и от търговски заеми. Банковите кредити ще са за изпълнението на строително-монтажните дейности.\r\n\tПоловинкина добави, че към момента е сключен договор с турската компания \"Теташ\" за изкупуване на по-голямата част от електроенергията от бъдещата ядрена мощност, а неголеми количества ще се реализират на свободния пазар.\n\n\r\n\tКомаров обяви, че компанията запазва плановете си да пусне в експлоатация първия блок на АЕЦ \"Аккую\" през 2023 г. \"Ако всичко протече успешно, ще можел през 2023 г. - за стогодишнината на Турската република, за пуснем първи блок \", заяви Комаров.\r\n\tОчаква се на 19 юни да бъде подписан документът за ключовите условия по влизането на турския консорциум Cengiz-Kolin-Kalyon в капитала на проектната компания \"Аккую Нюклеар\", създадена за строежа на турската АЕЦ.\r\n\tМиналата седмица компанията получи лиценз за производство на електроенергия за 49 години.\r\n\t\"Аккую Нюклеар\" очаква в близко бъдеще да получи окончателно разрешение за използване на земята за площадката на АЕЦ „Аккую“ от Министерството на горите и Министерството на финансите на Турция. Освен това в близко бъдеще Турската агенция по атомна енергия (ТАЕК) трябва да издаде ограничено разрешително за строителство. То ще позволи да се пристъпи към строителството на т. нар \"неядрена“ част на АЕЦ, например изкопът за реакторния остров, строителството на турбинния остров, спомагателните сгради и съоръжения. Получаването на основния лиценз за строителството и изливането на \"първия бетон“ се очаква през март 2018 г.\r\n\tСпоред подписаното Междуправителствено споразумение, предаването на Първи енергоблок на АЕЦ „Аккую“ трябва да се състои не по-късно от 7 години след издаването на всички разрешителни и лицензионни документи от страна на Турция.", "date": "2017.06.19", "title": "Турски консорциум се споразумя с \"Росатом\" за 49% от АЕЦ \"Аккую\""}
{"url": "http://www.mediapool.bg/ataka-sreshtu-politseiski-bus-na-shanz-elize-news265481.html", "text": "Кола се вряза умишлено в полицейски ван  на централния  парижки булевард \"Шанз-Елизе\", след което избухна в пламъци и шофьорът почина в инцидента, съобщиха полицейските власти на Франция в понеделник.\r\n\tНяма други пострадали при инцидента, който е поредният след като през  април, само дни преди първия тур на президентските избори, също на \"Шанз-Елизе\" бе застрелян полицай, а двама други бяха ранени, след като нападател откри огън на булеварда.\r\n\tВ колата на сега извършеното нападение са били открити автомат Калашников, газови бутилки и пистолет, съобщи френският министър на вътрешните работи Жерар Колон, цитиран от Франс прес.\r\n\tСледователите смятат, че става въпрос за умишлено нападение.\r\n\tАнтитерористичното звено на парижката прокуратура е започнало разследване на случая, предаде Ройтерс.\r\n\tСпоред френски медии нападателят е на 33 години и е бил в списъка на потенциално опасните ислямисти.\r\n\t \r\n\tСвидетели разказват, че са видели горящата кола, когато полицията е започнала да разчиства района. Журналисти на мястото на събитието съобщиха за мъж, облечен в бяла риза и тъмни къси панталони, лежащ на земята по корем.\r\n\t \r\n\tВъв Франция е в сила извънредно положение, въведено след атентатите през 2015 г. и 2016 г., за които отговорност пое Ислямска държава.\r\n\t \r\n\tПоредната атака идва само ден след втория тур на парламентарните избори в страната, спечелени от партията на президента Еманюел Макрон.", "date": "2017.06.19", "title": "Атака срещу полицейски бус на \"Шанз-Елизе\""}
{"url": "http://www.mediapool.bg/bdzh-poluchava-bezlihven-zaem-ot-224-mln-lv-byudzheta-news265488.html", "text": "\"БДЖ Холдинг\" ще получи безлихвен заем от бюджета в размер на 224 млн. лв. за да бъдат стабилизирани железниците. Това съобщи транспортният министър Ивайло Московски пред бТВ само три дни след като Европейската комисия одобри държавна помощ в същия размер за българските железници.\r\n\tВ петък от Еврокомисията изтъкнаха, че с държавната финансова инжекция дружеството може да намали своя дълг, без да се нарушава неоправдано конкуренцията на единния пазар.\r\n\t\"В ЕС повярваха, че пътят, по който вървим, е правилен. Преговаряме динамично с министерство на финансите\", коментира Московски. Според него БДЖ \"няма да потънат\" и ще се върви към оздравяване на дружеството.\r\n\tПредстои да се направи преглед на заемите и тези, които носят най-големи лихви, ще бъдат покрити, каза Московски. По думите му сега всяка година БДЖ плаща 14 млн. лв. наказателни лихви, заради забавени плащания към кредиторите.\r\n\tЗа седем години задълженията на \"БДЖ Холдинг\" са намалели с 500 млн.лв. - от 850 на 350 млн. лв.  Цената на това е, че не са правени никакви инвестиции в дружеството. Сега догодина ще можем да започнем да купуваме нови влакове, каза Московски.\r\n\tОт сдружение \"Гражданска инициатива за обществен и релсов транспорт\" напомниха, че това е третият път, когато Еврокомисията разрешава държавна помощ за БДЖ. При предишните два случая управляващите не са направили нищо за да се възползват от това.\r\n\tОт неправителствената организаци посочват още, че втори програмен период БДЖ не са бенефициент по европрограмите за купуване на нови влакове, нещо от което успешно се възползва столичното метро.\r\n\tМосковски коментира и темата за концесията на летище София. Според него тя е \"изключително полезна\", но се политизира. \"Държавният интерес е максимално защитен. Ако не се изпълняват условията по договора, за броени дни може да се прекрати\", заяви той. Намеренията на второто правителство на Бойко Борисов бяха с парите от концесията да се оздрави БДЖ. След серия от оспорвания от различни политически сили служебният кабинет на Огнян Герджиков прекрати процедурата. Очаква се тя да бъде възобновена през септември.", "date": "2017.06.19", "title": "БДЖ получава безлихвен заем от 224 млн. лв. бюджета"}
{"url": "http://www.mediapool.bg/plamna-pokrivat-na-yadren-reaktor-vav-frantsiya-news265489.html", "text": "Пожар е избухнал на покрива на реактор в ядрената централа Бюже в централната част на Източна Франция, предаде Ройтерс, като се позова на френския национален ядрен регулатор Френска агенция за ядрена сигурност.\r\n\tПожарът е избухнал в 13.26 ч. по Гринуич на покрива на ядрения реактор 5 в централата, намираща се на 35 километра от град Лион. Пожарникари са пристигнали на мястото и поддържат контакт с местните власти, полицията и компанията оператор на централата Електрисите дьо Франс.\r\n\tНяма жертви или пострадали в пожара, датчиците не са отчели повишаване на радиационния фон, цитира агенцията БТА.\r\n\tТова не е първият подобен инцидент в АЕЦ \"Бюже\". През юни 2013 г. отново горя пожар в ядрената централа, като и тогава не бе засечено изтичане на радиация.", "date": "2017.06.19", "title": "Пламна покривът на ядрен реактор във Франция"}
{"url": "http://www.mediapool.bg/problem-s-klapana-otlozhi-izstrelvaneto-na-parviya-balgarski-satelit-news265487.html", "text": "Предвиденото за 15 юни изстрелване на първия геостационарен комуникационен сателит на България се отлага заради проблем с клапана, който трябва да бъде подменен, съобщиха от компанията \"Булсатком\", чиято собственост е сателитът.\r\n\tНовите възможни дати за изпращането му в орбита са 23 и 24 юни.\r\n\tBulgariaSat-1 е първият в историята на страната сателит. Той ще бъде разположен на българската орбитална позиция и ще осигурява директно до домовете телевизионни и комуникационни услуги на Балканите и в други европейски региони.\r\n\tЦялата стойност на проекта към момента възлиза на 235 млн. щатски долара. Средствата са осигурени основно от Банката за експортно ориентиране на САЩ US Ex-Im Bank и консорциум от европейски банкови институции, воден от Дойче Банк, с участието на Ситибанк, ЕБВР, Райфайзенбанк и СИБанк.\r\n\tОчакванията са около 46% от капацитета на сателита да се използва за излъчванията на \"Булсатком\" и дъщерното й дружество \"България Сат\", което е регистрирано в Сърбия. Останалите 54% от капацитета на сателита ще бъдат отдадени под наем.\r\n\tИма силен интерес от Румъния, Гърция, Израел, Германия и други държави към сателита, като с някои от тях договарянето е в последна фаза, коментираха от дружеството при представянето на проекта.", "date": "2017.06.19", "title": "Проблем с клапана отложи изстрелването на първия български сателит"}
