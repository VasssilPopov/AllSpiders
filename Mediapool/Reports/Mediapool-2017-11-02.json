{"url": "http://www.mediapool.bg/premierat-pak-igra-futbol-v-rabotno-vreme---izpusna-duzpa-news271329.html", "text": "Премиерът Бойко Борисов за пореден път игра футбол в работно време, като изведе с капитанската лента и номер 13 на гърба отбора на ветераните на Витоша Бистрица срещу ветераните на Левски.\r\n\tВ тима на Бистришките тигри бяха и бивши футболисти от други отбори като Гошо Гинчев, Георги Пеев, Николай Божов, Светослав Петров и други. За \"сините\" ветерани блестяха Даниел Боримиров, Христо Йовов, Дончо Донев и Георги Иванов-Гонзо.\r\n\tВитоша победи с 2:0 с голове на бившия футболист на ЦСКА Светослав Петров.\r\n\tВ 78-ата минута капитанът Бойко Борисов би дузпа, но ударът му отиде право в ръцете на вратаря Йордан Господинов.", "date": "2017.11.02", "title": "Премиерът пак игра футбол в работно време - изпусна дузпа"}
{"url": "http://www.mediapool.bg/leidi-gaga-se-sgodi-za-svoya-impresario-news271323.html", "text": "Лейди Гага се сгоди. Избраникът на поп певицата е нейният импресарио Кристиан Карино, съобщи американското списание за светски новини \"Ю Ес уийкли\".\r\n\t \r\n\tСпоред източници на изданието 31-годишната Лейди Гага и Карино, на 48 години, са се сгодили тайно през лятото. Избраникът на звездната изпълнителка получил благословията на баща й.\r\n\t \r\n\tЗасега обаче двойката не планира сватба заради здравословните проблеми на Лейди Гага, пише \"Ю Ес Уийкли\". По-рано певицата призна, че страда от фибромиалгия - заболяване, което води до хронични болки в мускулите.\r\n\t \r\n\tПрез септември тя бе принудена да прекъсне концертното турне в подкрепа на последния си албум, след като бе приета в болница със силни болки.", "date": "2017.11.02", "title": "Лейди Гага се сгоди за своя импресарио"}
{"url": "http://www.mediapool.bg/govoresht-robot-veche-posreshta-klienti-na-dsk-news271343.html", "text": "Банка ДСК стана първата банкова институция в Балканския полуостров, която въведе изкуствен интелект чрез хуманоиден робот в процеса на консултиране на своите клиенти за банковите продукти и услуги, които предлага.\r\n\tДебютът на симпатичния хуманоиден робот, наречен Пепър (Pepper), беше в четвъртък във високотехнологичния офис на банката в столичния търговци център \"Сердика“.\r\n\tТой е програмиран да посреща, напътства и комуникира с клиентите на банката, запознавайки ги с всички актуални банкови продукти чрез специално вградения в него екран, където ще бъде показвана цялата нужна информация за клиентите\r\n\tНаред с полезната информация, Пепър е способен да забавлява с танц и да разказва приказки за малките посетители.\r\n\tПроизведеният в Япония робот е внедрен в банката с помощта на българския ИТ разработчик \"Мусала Софт\",  който работи с Банка ДСК в редица проекти.\r\n\tС включването на роботчето в банковото консултиране ДСК прави следващата стъпка в развитието на иновативните си офиси, акцентирайки на самообслужването и предоставянето на неповторимо изживяване за своите клиенти.\r\n\tВ момента Пепър си \"говори\" с клиентите на английски език, но усилено \"изучава\" български език, обявиха от банката.", "date": "2017.11.02", "title": "Говорещ робот вече посреща клиенти на ДСК"}
{"url": "http://www.mediapool.bg/slabo-predlagane-i-svrahtarsene-oskapyava-toka-na-borsata-news271328.html", "text": "Борсовата търговия с електроенергия у нас страда от слабо предлагане и свръхтърсене, които изкривяват пазара и повишават цените. Не е добре развит и сегментът на сключване на дългосрочни договори през платформата на \"Българската независима енергийна борса\" (БНЕБ), а планираният да започне от 2018 г. пазар за сделки в рамките на деня няма да е достатъчно функционелен, ако в него не участват производителите на енергия от възобновяеми източници.\r\n\tТези проблеми очертаха търговци на електроенергия по време на дискусия, посветена на борсовия пазар у нас и развитието му, която бе организирана от специализираното списание \"Ютилитис\" в четвъртък.\r\n\tВ отговор на притесненията на участниците в борсовата търговия председателят на Комисията за енергийно и водно регулиране (КЕВР) Иван Иванов обяви, че в момента с парламентарната комисия по енергетика се обсъждат законови поправки, с които на борсата да бъдат принудително извадени всички производители на електроенергия с инсталирана мощност над 5 МВ. Цялата останала енергия, извън задължителната за регулирания пазар на бита и малките фирми, да дават на борсата ще са принудени и държавните производители на ток. В момента АЕЦ \"Козлодуй\", ТЕЦ \"Марица изток 2\" и \"Националната електрическа компания\" осигуряват количества на регулирания пазар, дават на борсата определени от Брюксел обеми, имат и свои платформи за търговия, които обаче са непрозрачни и доставчиците на ток се оплакват, че така се уреждат близки до правителството фирми.\r\n\t\r\n\tСпоред Иван Иванов до края на годината трябва да се приемат законовите поправки, които да увеличат предлагането на енергия на борсата и да повишат прозрачността на пазара.\n\n\r\n\tОт откриването на енергийната борса у нас през януари 2016 г. до края на октомври 2017 г. на нея са изтъргувани общо 6 тераватчаса, което е 11.3 процента от целия пазар на ток у нас. Продължава тенденцията за устойчив ръст на предлаганите количества, но и за повишаване на цената на продадените количества, посочи по време на форума Никола Габровски от БНЕБ. Той обясни, че борсовите цени у нас се влияят силно от тези на румънската борса и това също дърпа тарифите нагоре.\r\n\t\r\n\t\"На борсата у нас има голямо търсене и слабо предлагане, което изкривява търговията и води до повишаване на цените\", коментира Владимир Дичев от \"ЧЕЗ Трейдинг\". \"При над 70 търговци има само двама и половина производителя на електроенергия. Това разколебава доверието в пазара. Получава се така, че минималната ликвидност от 400 МВ се постига на цена от 40 лв/МВтч, а над тези количества цените експлодират и стигат дори до 160-180 и даже 200 лв./МВтч\", допълни той. Според него това изнервя участниците на борсата и я прави малко излишна, тъй като се постигат цени близки до тези на балансиращия пазар, на който в последния момент се търгуват на високи цени излишни или недостигащи количества енергия, необходими на момента.\r\n\tДумите на Дичев бяха подкрепени от председателя на Асоциацията на търговците на електроенергия Мартин Георгиев, който допълни, че за да се стабилизират цените трябва да се развие и сегментът на сключване на дългосрочни договори през борсата, а не само за количества, нужни за следващия ден.\r\n\tСъщата препоръка отправи и Мартин Славов от \"ЕВН Трейдинг\", според когото вакуумът при предлагането на дългосрочни количества от производителите е ключова пречка пред търговците да предложат на клиентите си качествено портфолио доставки. Според него, ако държавните електроцентрали продават тока си само на борсата, пазарът ще е много по-ликвиден, стабилен и спокоен.\r\n\t\"Искаме стабилни цени, не държим непременно да са ниски\", коментира Константин Стаменов, председател на Българската федерация на индустриалните енергийни консуматори.\r\n\t\r\n\tМартин Георгиев допълни, че планираната да започне от началото на 2018 г. борсова търговия с количества енергия, необходима в рамките на деня – т. нар. интрадей, ще е непълноценна без участието на възобновяемите енергийни източници (ВЕИ) и на трансграничните капацитети, които в момента се продават на търгове от \"Електроенергийния системен оператор\" за износ, внос и транзит на електроенергия през българска територия.\r\n\tГабровски от БНЕБ обаче посочи, че в момента извън това, че липсва задължение ВЕИ-централите да са на борсата, има и технически проблем с отчитането на графиците на зелените производители на ток. Той изрази мнение, че не трябва да има свободно договаряни сделки с ток извън борсата. Това според него може да стане допустимо след разработването на енергийния пазар. Срещу мнението му обаче възразиха някои от търговците.\r\n\t\r\n\tПредставителят на АЕЦ \"Козлодуй Мартин Тафров призна, че в момента на борсата у нас няма конкуренция между производителите. Той коментира, че ядрената централа може да играе само с определените й от Еврокомисията квоти, тъй като не може да се саморегулира. Тафров даде за пример забавено с четири часа включване в мрежата на V блок след годишен планов ремонт. То е коствало на централата 1.2 млн. лв. загуба, които при нормално функциониращ борсов пазар е можело да бъдат предотвратени чрез осигуряване на договорените за продажба количества от друг производител.\r\n\tНикола Габровски очерта и стъпките на следващото развитие на борсата за ток. От януари 2018 г. ще започне и тестовата търговия с обеми в рамките на деня. За целта в момента се провежда обществено обсъждане на поправките на правилата за търговия, внедряващи интрадей сделките. На 7 ноември ще е публичната дискусия на проектопредложението, каза Иван Иванов и призова търговците да са активни с мненията си.\r\n\tПрез юли 2018 г. се планира мрежово обединение на пазара ни с Гърция и Румъния и започване на търговете с трансгранични капацитети с тези две държави на борсата. Година по-късно се очаква и обединение с поне един от пазарите с ток в региона, което ще разнообрази значително предлагането на енергия на пазара, посочи Габровски.\r\n\t\r\n\tКонстантин Стаменов се поинтересува какви са плановете на борсата да отвори сегмент и за търговия с природен газ, каквито обещания беше дала енергийният министър Теменужка Петкова още при предишния си мандат във второто правителство на ГЕРБ.\r\n\tВ отговор зам.-министърът Жечо Станков каза, че се работи по въпроса, но за да има смисъл от такава търговия, трябва да са налице достатъчно количества суровина, които да се предложат за продажба. В момента у нас газ се доставя само по дългосрочния договор с \"Газпром\" и количествата извън тях са минимални. \"Когато заработят интерконекторите ще има смисъл от такъв тип борсова търговия\", каза Станков.\r\n\tСтаменов коментира, че е възможно сега да се стартира с обемите от местен добив, с втечнен газ от Гърция чрез виртуална търговия, каквато се извършва от \"Булгартрансгаз\", както и със свободни обеми от дейността на промишлени предприятия, които не успяват да реализират договорените с \"Булгаргаз\" количества заради аварии или по други причини. Станков обаче отвърна, че това са прекалено малки обеми, за да има смисъл от борсова търговия.\r\n\tЗам.-министърът допълни, че ще се работи и със Западните Балкани за обединяване на борсовата търговия с ток за следващия ден\r\n\tПред журналисти той допълни, че усилията на енергийното ведомство са за повишаване ликвидността на борсата, които ще създадат по-изгодна \"реперна цена\". Тя ще се използва от Фонда \"Сигурност на електроенергийната система\" при покриване на разликите между цената на пазара и цената в преференциалните договори на част от производителите. След пълната либерализация на електроенергийния пазар този фонд ще замени НЕК при разплащането на разликите между цените на ВЕИ, когенерации, заводски и двете американски въглищни централи по дългосрочните договори и постигнатите на борсата цени, припомни Станков.", "date": "2017.11.02", "title": "Слабо предлагане и свръхтърсене оскъпява тока на борсата"}
{"url": "http://www.mediapool.bg/sadat-postanovi-arest-za-osem-ot-bivshite-katalunski-ministri-news271289.html", "text": "Испански съд разпореди осем от отстранените каталунски министри да бъдат задържани, а прокуратурата поиска да бъде издадена европейска заповед за арест и за бившия премиер и други четирима министри, които  в четвъртък не се явиха за разпит в съда.\r\n\t\r\n\t\t\r\n\t\t\t \r\n\t\t\r\n\t\t\tБившите министри трябва да бъдат задържани, докато се очакват допълнителни разследвания за ролята им в сепаратистките действия в региона.\r\n\t\t\r\n\t\t\t \r\n\t\n\n\r\n\t\r\n\t\tПрокуратурата не поиска задържането само на бившия министър Санти Виля, който се оттегли от каталунския кабинет, преди миналия петък да бъде провъзгласена независимостта, и оттогава лансира идеята за решаване на въпроса чрез преговори с централната власт. За него е поискана парична гаранция от 50 000 евро, съобщи Ройтерс.\r\n\t\r\n\t\t \r\n\t\r\n\t\tПучдемон заедно с част от бившите министри са в Брюксел от понеделник. \r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tБелгийският му адвокат Пол Бекар, каза, че атмосферата в Испания не е добра и клиентът му иска засега да стои настрана, но е готов да сътрудничи на съда.\r\n\t\r\n\t\t \r\n\t\r\n\t\t\"По-добре е да се държи на известно разстояние\", добави защитникът на бившия каталунски премиер.\r\n\t\r\n\t\t \r\n\t\r\n\t\tИспанските закони предвиждат за отцепничество и бунт максимални присъди от 15 и 30 години затвор.\r\n\t\r\n\t\t \r\n\t\r\n\t\tАко срещу Пучдемон бъде издадена заповед за арест, това ще го лиши от възможността да участва в предсрочните избори в Каталуня, насрочени от испанското правителство за 21 декември.\r\n\t\r\n\t\t \r\n\t\r\n\t\t\r\n\t\t\tСпоред белгийски юристи Белгия едва ли ще предостави закрила на Пучдемон. \r\n\t\t\r\n\t\t\t \r\n\t\t\r\n\t\t\tБелгийският адвокат Максим Шоме коментира, че страната му няма да има много възможности да откаже да изпълни европейската заповед за арест. Той уточнява, че за да бъде върнат на Испания, Пучдемон трябва да бъде обвинен за престъпления, които съществуват в белгийския наказателен закон. Макар испанската прокуратура да е предявила обвинения без съответствие в белгийското законодателство, допълнителните основания, посочени от обвинението, могат да улеснят връщането.\r\n\t\t\r\n\t\t\t \r\n\t\t\r\n\t\t\tПри всяко положение издирваният трябва да е обвинен в престъпление, след чието доказване в съда се полага наказание от над три години затвор.\r\n\t\t\r\n\t\t\t \r\n\t\t\r\n\t\t\tОбвиняемият може да обжалва решението за своето връщане, но много рядко белгийското правосъдие уважава такива жалби. В случая с европейската заповед за задържане следва да се отчита, че държавите от ЕС спазват основните права, затова на това основание изпълнението на заповедта не може да бъде отказано.\r\n\t\t\r\n\t\t\t \r\n\t\t\r\n\t\t\tВсеки гражданин на ЕС може да пребивава в държава от Общността безусловно до 90 дни. Ако остане по-дълго, той следва да докаже, че има работа и доходи, или достатъчно средства на разположение, за да се издържа, дори и без да работи.\r\n\t\t\r\n\t\t\t \r\n\t\t\r\n\t\t\tПредставители на белгийския Комисариат по бежанците коментираха, цитирани от БТА, че почти няма случай в последното десетилетие, при който кралството да е предоставило статут на закрила на гражданин на ЕС. Макар Пучдемон да отрече да е пристигнал в Брюксел в понеделник, за да подаде искане за политическо убежище, по-късно наетият от него защитник Пол Бекерт не изключи изцяло тази възможност. Изпълнението на европейската заповед за задържане или присъждането на закрила се решават от съда в Белгия.\r\n\t\r\n\r\n\t \r\n\t\r\n\t \r\n\tПланираното изслушване на каталунските депутати сепаратисти в испанския Върховен съд пък бе отложено в четвъртък за 9 ноември по искане на техните адвокати, съобщи висшата съдебна инстанция, цитирана от осведомителните агенции.\r\n\t \r\n\tШестима депутати и членове на ръководството на каталунския парламент, включително председателката Карме Форкадел, се явиха днес във Върховния съд в Мадрид, призовани да дадат показания в рамките на процедура, започната след обявяването на независимост на 27 октомври. \r\n\t \r\n\tМотив за отлагането не бе посочен, но адвокатите бяха изразили учудване, че клиентите им са привикани да се явят толкова бързо пред инстанцията, която гледа дела, свързани с депутати, посочва Франс прес.", "date": "2017.11.02", "title": "Съдът постанови арест за осем от бившите каталунски министри"}
{"url": "http://www.mediapool.bg/zaplatite-v-mini-maritsa-iztok-narastvat-s-pone-100-lv-news271327.html", "text": "Синдикалната организация в държавните \"Мини Марица Изток\" е договорила увеличение на заплатите с 10 на сто, съобщиха от КНСБ в четвъртък.\r\n\tСкокът ще бъде разделен на две - 5 на сто от четвъртото тримесечие на 2017 г. и още 5 на сто от началото на 2018 година. На практика това представлява ръст от поне 100 лв. за ниските заплати, но за някои длъжности достига и надминава 200 лв, уточнява синдикатът.\r\n\tПървоначалното ръководството на фирмата е било склонно само на 5% ръст на възнагражденията, но след намесата на енергийния министър Теменужка Петкова президента на КНСБ Пламен Димитров и председателя на миньорската федерация Валентин Вълчев са били постигнати по-добри параметри, допълват от КНСБ.\r\n\tВъпреки трудностите, заплатите в минната промишленост трябва да се увеличават, както навсякъде в страната, коментира Пламен Димитров. По думите му миньорите имат право и трябва да получат своите поне 100 лв. върху заплатата, които синдикатът иска за всеки един работещ българин. Той припомна в прессъобщението, че това е и едно от исканията на протеста на КНСБ, направен на 27 октомври 2017 година.\r\n\tТова не е единственото предприятие в минно-добивната промишленост, където се вдигат заплатите, допълват от КНСБ. В\"Каолин\" заплатите са нараснали с 10 до 16 на сто, в зависимост от длъжността. Мярката отново е договорена със синдикатите.\n\n\r\n\tВ \"Асарел Медет\" увеличението е с 5 на сто, което означава поне 100 лв. на работник.\r\n\tЗа сравнение през миналата година средната заплата на работещите в сектора е нараснала с 2 на сто, достигайки 16 527 лв. годишно. Това е с близо 5000 лв. над средното за страната, което е 11 534 лв., са отчели преди месец от минната камара.", "date": "2017.11.02", "title": "Заплатите в \"Мини Марица Изток\" нарастват с поне 100 лв."}
{"url": "http://www.mediapool.bg/valeri-simeonov-shte-bori-shuma-i-v-ski-kurortite-news271331.html", "text": "С приближаването на зимата вицепремиерът Валери Симеонов демонстрира, че не се е отказал от идеята си да бори шума не само по морето, но и в ски курортите. В четвъртък той говори пред журналисти преди първото заседание на нова работна група по въпросите на туризма, която ще пише законови промени за по-ефективни мерки срещу шумните заведения.\r\n\t\"Ще бъдат предложени промени в закона за шума, които да дадат възможност за по-широки мерки, които да имат резултат\", каза вицепремиерът.\r\n\tТой обясни, че в сегашния Закон за туризма мерките са предупредителни, предвижда се и месец срок за обезшумяване. Работната група ще обсъжда и проблема с преместваемите обекти в курортите.\r\n\t\"Това е едно уродливо явление, което пречи на развиването на нормален туризъм\", отбеляза Симеонов.\r\n\tВ работната група, която е към неговия кабинет като зам.-министър-председател, ще участват учени от сферата на туризма и представители на бизнеса. Любопитното е, че не се предвижда в новия орган да има представител на ресорното министерство на туризма, което Симеонов \"надзирава\" като вицепремиер. На първата среща не е била поканена и министър Николина Ангелкова. Но пък за сметка на това в групата е включена бившата служебна министърка на туризма Стела Балтова.\n\n\r\n\tСпоред Симеонов няма особена разлика между проблемите на летния и зимния туризъм.\r\n\tЕто защо и на първото заседание на работната група е взето решение с \"категорично единодушие\", че от плажовете трябва да се махнат преместваемите обекти. Това съобщават от правителствената информационна служба.\r\n\tИзключение се допуска само за тези постройки, които осигуряват задължителните плажни и спортно-развлекателни дейности.\r\n\tНаскоро работодатели възразиха срещу предложени промени в Закона за туризма да се премахнат всички обекти по плажовете. В отговор ресорният министър Николина Ангелкова обяви, че в хода на обсъжданията е имало такова крайно предложение, което тя не подкрепя.\r\n\tУчастниците в срещата при Симеонов са били напълно единодушни и в нуждата от промяна на законодателството, така че предоставянето на концесиите на плажните ивици да се осъществява по общ ред с ясна регламентация в Закона за концесиите, а не по Закона за управление на черноморското крайбрежие. Плажните концесии се управляват от Министерството на туризма, след като бе създадено. Преди това с тях се занимаваше Министерството на регионалното развитие и благоустройството.", "date": "2017.11.02", "title": "Валери Симеонов ще бори шума и в ски курортите"}
{"url": "http://www.mediapool.bg/gerb-iska-ostavkata-na-kmeta-na-batak-zaradi-delo-i-porachki-v-razrez-s-morala-news271334.html", "text": "Местната структура на ГЕРБ в Батак ще поиска оставката на кмета на града Петър Паунов (БСП), съобщиха от пресцентъра на партията в четвъртък. Искането ще бъде внесено на редовното заседание на Общинския съвет в петък.\r\n\tПовод е обвинителният акт срещу Паунов, който прокуратурата внесе преди дни. Кметът ще бъде съден за превишаване на права при продажба на част от държавен имот край язовир \"Батак\". Имотът е продаден за 2400 лева, след като собствеността му е била променена от държавна на общинска.\r\n\tВ мотивите си за искането на оставката на кмета ГЕРБ ще посочи още и обществени поръчки, спечелени в разрез с моралните норми от сина му - Крум Паунов, като управител на семейната им фирма \"Престиж - Паунов\" ЕООД.\r\n\tОт ГЕРБ - Батак, посочват, че ще искат оставката на Паунов за уронване на престижа и доброто име на общината в резултат на тази сделка. Председателят на групата на ГЕРБ в общинския съвет Атанас Коларов заяви, че решението за промяна на собствеността на имота е взето на последното заседание на съвета в предишния мандат на кмета. Настоящият общински съвет впоследствие е отменил решението като незаконосъобразно, но въпреки това продажбата е осъществена.", "date": "2017.11.02", "title": "ГЕРБ иска оставката на кмета на Батак заради дело и поръчки \"в разрез с морала\""}
{"url": "http://www.mediapool.bg/zapodozryanata-v-koruptsiya-shefka-na-sas-e-narushila-sluchainoto-razpredelenie-na-delata-news271326.html", "text": "Председателят на Софийския апелативен съд (САС) Даниела Дончева е нарушила принципа за случайно разпределение на делата в съда, изземвайки висящите производства на колегата ѝ Милен Василев, който неотдавна я заподозря в действия с \"корупционен мирис\".\r\n\tТова констатира комисия от Върховния касационен съд (ВКС), назначена със заповед на ръководителя му Лозан Панов, за да провери случая ().\r\n\tПроверяващите върховни съдии Емануела Балевска, Татяна Върбанова и Борис Илиев констатират в доклада си, че с действията си Дончева е нарушила разпоредбата на Закона за съдебната власт (ЗСВ), регламентираща, че \"разпределението на делата и преписките в органите на съдебната власт се извършва на принципа на случайния подбор чрез електронно разпределение\".\r\n\t\"Делата на преместения от един състав на Търговското отделение на САС в друг състав на същото отделение съдия са преразпределени \"ръчно\", без да е спазен принципът на случайния подбор\", посочват от ВКС.\r\n\tКакто е известно, апелативният съдия Милен Василев заподозря Дончева именно заради едно от делата му, които тя иззе, поемайки неговия съдебен състав. Ставаше въпрос за казус с материален спор от над 102 млн. лв., свързан с фалита на КТБ.\r\n\tПо този повод проверяващата комисия от Върховния касационен съд съобщава, че разпределението на съдиите в САС по отделения е извършено със заповед на неговия председател от 16 октомври 2012 г. Тя е била мотивирана с решение на Общото събрание на апелативните съдии.\r\n\t\"Няма взето решение от Общото събрание на съдиите в Апелативен съд – София за преместване на съдия Даниела Дончева за съдия в Търговското отделение на съда. С посоченото решението от 11.10.2012 г. тя е определена за съдия в Гражданското отделение. От какво е обусловена необходимостта от преместването на съдия Милен Василев в друг състав на Търговското отделение комисията не може да установи от самата заповед, с което това е извършено. Мотивите, които се съдържат в нея, нямат пряко отношение към преместването на съдия Василев\", допълват от ВКС в четвъртък, засилвайки съмненията към действията на Дончева.\r\n\tПри възлагането на проверката на тримата върховни съдии Лозан Панов настоя те да проверят дали определянето на съдебните състави без решение на Общото събрание на САС противоречи на ЗСВ. Според проверяващите обаче тази преценка трябва да бъде направена от Висшия съдебен съвет (ВСС).\r\n\tОсвен заключенията на върховните съдии, те отправят и препоръка към ръководството на апелативния съд, според която издаването на заповеди за определяне на заместващ съдия, трябва да се прави \"само при временно отсъствие на съдията докладчик или на друг член на състава\".\r\n\t\"В случаите, когато отсъствието е продължително или постоянно, спазването на принципа за случаен подбор трябва да бъде гарантирано\", добавят от ВКС, препоръчвайки още \"да се изиска становище от Общото събрание (на САС – бел.ред.) за утвърждаване на критерии, при които съдия може да бъде преместен от едни в друг състав на същото отделение и правила, по които това да става\".\r\n\tУспоредно с проверката на Върховния съд по казуса тече и такава на Инспектората към ВСС, който бе сезиран лично от съдия Дончева. Тя поиска действията ѝ да бъдат проверени и от прокуратурата, за да се изчистят съмненията на колегата ѝ Милен Василев за корупционно поведение.\r\n\tШефката на Софийския апелативен съд категорично отхвърли неговите подозрения, отговаряйки, че той е бил преместен от 6-и в 11-и състав на Търговското отделение по утвърдена практика. Причина за преместването му бе освобождаването на 11-и състав от Стефан Гроздев, който стана член на ВСС от парламентарната квота. Впоследствие апелативните съдии проведоха и Общо събрание по темата, но отказаха да приемат каквото и да е становище, изчаквайки заключенията на компетентните органи.", "date": "2017.11.02", "title": "Заподозряната в корупция шефка на САС е нарушила случайното разпределение на делата"}
{"url": "http://www.mediapool.bg/rumanskiyat-prezident-se-obyavi-sreshtu-fiskalnata-avantyura-na-upravlyavashtite-news271324.html", "text": "Румънският президент Клаус Йоханис призова управляващата левоцентристка коалиция да се откаже от водената фискална политика, която според него предизвиква \"недоверие\" и \"несигурност\", предаде Аджерпрес.\r\n\t \r\n\t\"Призовавам управляващата коалиция на Социалдемократическата партия (СДП) и Алианса на либералите и демократите (АЛДЕ) да прояви отговорност и да се откаже от този тип фискална политика, която създава недоверие, несигурност и не носи полза на никого\", заяви държавният глава.\r\n\t \r\n\t\"Предупреждавам най-сериозно политическите отговорни фактори да бъдат благоразумни и да преценяват внимателно, за да не вкарат Румъния във фискална авантюра с тъжен край\", подчерта още президентът.\r\n\t \r\n\tПравителството подготвя серия от фискални мерки, включително прехвърляне на социалните осигуровки от работодателя към служителя, които предизвикаха недоволството на синдикатите. Един от най-големите профсъюзи в Румъния - Картел Алфа, вчера призова държавния глава да се намеси като посредник за решаване на социалния конфликт.\r\n\t \r\n\tЙоханис определи като \"лъжливо\" обещанието на правителството, че заплатите ще се увеличат. Той каза, че е направил изчисление, според което след прилагането на планираните мерки един румънец със средна брутна заплата ще получи едва 3 леи (1,27 лева) отгоре, съобщава информационният сайт Зиаре.\r\n\t \n\n\r\n\t\"Голямата фискална революция на СДП и АЛДЕ носи на един човек, който сега печели по 2335 леи (992 лева), още 3 леи допълнително (. . . ) На практика обещанието на СДП и АЛДЕ, че заплатите ще се увеличат, е чисто и просто лъжливо\", посочи президентът.\r\n\t \r\n\tТой заяви, че съществува безпокойство в икономическите среди, че в действителност в цели сектори заплатите ще спаднат в резултат на тези мерки.\r\n\t \r\n\tДруг голям синдикален съюз - Националната конфедерация на свободните синдикати в Румъния \"Братство\", която представлява над половин милион трудещи се, заяви, че е започнала процедура за обявяване на обща стачка.\r\n\t \r\n\tСпоред синдикалистите промените в Данъчния кодекс, планирани за следващата година, ще доведат до спадане на заплатите, особено в частния сектор, както и загуба на работни места. Датата на стачката ще бъде обявена след събирането на необходимите 500 000 подписа, посочи организацията.\r\n\t \r\n\tПротести планират и семейните лекари, които ще проведат обща стачка в цялата страна на 15 ноември и митинг на Площада на победата в Букурещ, където се намира сградата на правителството, заяви синдикалният лидер Родика Тънъсеску.\r\n\t \r\n\tЛидерът на Картел Алфа Богдан Хосу подчерта след заседание на Тристранния съвет вчера, че данъкът върху доходите ще спадне от 16 на 10 процента, но същевременно ще се увеличат плащаните от служителя социални такси от 16,5 на 35 процента, което ще рефлектира върху стойността на нетната заплата.\r\n\t \r\n\tТой обърна внимание, че работодателите не са поели твърд ангажимент да увеличат заплатите, за да се компенсира нарастването на дължимите от служителя осигурителни вноски.", "date": "2017.11.02", "title": "Румънският президент се обяви срещу \"фискалната авантюра“ на управляващите"}
{"url": "http://www.mediapool.bg/dovolen-ot-storenoto-teroristat-ot-nyu-york-ne-pozhela-garantsiya-i-ostana-v-aresta-news271287.html", "text": "Атентаторът, който уби осем души и рани 15-има с пикап в Ню Йорк, не пожела да бъде освободен под гаранция и остана в следствения арест, предаде Асошиейтед прес в четвъртък.\r\n\t29-годишният узбекистанец Сайфуло Саипов се яви пред съда в инвалидна количка с белезници на ръцете и краката.\r\n\tТой бе обвинен атаката и за финансиране на джихадистката групировка \"Ислямска държава\", като според прокурорите е бил \"погълнат от омраза и от една изкривена идеология\".\r\n\tСаипов ще се яви отново пред съда на 15 ноември, предаде още Ройтерс.\r\n\tМъжът признал, че е бил вдъхновен от видеоматериали на ИД, и обяснил, че е решил да извърши атаката на празника Хелоуин, защото очаквал да има повече хора по улиците.\n\n\r\n\tСаипов заявил, че е \"доволен от онова, което е направил\", и попитал дали може да разпъне черното знаме на \"Ислямска държава\" в болничната си стая.\r\n\tУзбекът планирал да продължи към Бруклинския мост, където да извърши втора атака, като помете още пешеходци. \r\n\tФедералното бюро за разследване обяви, че е открило издирвания във връзка с нападението узбекистанец Мухамадзоир Кадиров и вече не се интересува от него. По-рано ФБР е смятало, че той разполага с информация по случая.\r\n\tМеждувременно американският президент Доналд Тръмп коментира в Туитър, че извършителят на атентата в Манхатън трябва да бъде екзекутиран, предаде Франс прес\r\n\t\"Терористът от Ню Йорк бе щастлив, искайки да се закачи знаме на \"Ислямска държава\" в болничната му стая. Той уби 8 души, рани тежко 12. Трябва да се осъди на смърт\", написа написа държавния глава на САЩ в профила си в социалната мрежа.\r\n\tАтентаторът живеел в град с голяма мюсюлманска общност \r\n\t \r\n\tС многобройното си мюсюлманско население и репутация като гостоприемен дом за имигранти от около 50 националности, град Патерсън в щата Ню Джърси е идеалното място за узбекския атентатор да остане незабелязан от властите, пише Ройтерс.\r\n\t \r\n\t29-годишният Сайфуло Саипов живеел там с жена си и трите им малки деца повече от година, преди да наеме пикапа и да връхлети с него по оживена велоалея в долната част на Манхатън.\r\n\t \r\n\tСпоред местните власти в Патерсън - град с около 150 000 жители, живее голяма мюсюлманска общност, наброяваща между 25 и 30 хиляди души. Там има над половин дузина джамии и много ресторанти с близкоизточна кухня. В съседните на жилището на Саипов квартали има още ресторанти, предлагащи ливанска, турска и средиземноморска храна, които обслужват многобройни имигранти от европейски, африкански и азиатски страни, както и значителна испаноезична общност. По улиците изобилстват надписи както на английски, така и на арабски. Мюсюлманските магазини в града привличат посетители от съседни щати - от Пенсилвания до Кънектикът.\r\n\t \r\n\tЖилищният блок, в който живее семейството на Саипов, се намира близо до джамията \"Омар\", която е нещо като център за общуване между мюсюлманите от целия щат, но няколко членове на мюсюлманската общност заявиха след атентата, че никога не са го виждали там.\r\n\t \r\n\t\"Където и да живеем в Ню Джърси, идваме в Патерсън за храни халал (приготвени според ислямската традиция), на ресторант, за сватби или погребения\", казва 30-годишният Рами Елел.\r\n\t \r\n\tПатерсън се намира на около 30 км от северния край на дългия Манхатън и е естествен привлекателен център за имигранти, търсещи нова среда или нова работа, добавя Елел.\r\n\t \r\n\tГрадът си има проблеми - стагнираща икономика, висока престъпност, но именно имигрантите са надеждата му за съживяване, казва 77-годишната Мария Джилън.\r\n\t \r\n\tСаипов живеел под наем в апартамент с две спални в двуетажен блок с 10 жилища. Съседи твърдят, че той бил тих човек, който сутрин водел дъщерите си на училище, а вечерите прекарвал в тесен приятелски кръг. Той пристигнал в САЩ от родината си през 2010 г., спечелвайки зелена карта по визовата лотария. Три години по-късно, според Си Ен Ен, се оженил в Охайо за 19-годишната си сънародничка Нозима Одилова.\r\n\t \r\n\tДруга съседка в Патерсън - Алтана Димитровска, казала пред Ройтерс, че семейството имало две дъщерички, които изглеждали на възраст между 4 и 6 г., и бебе син. Одилова традиционно носела бурка, покриваща цялата й глава, като се виждали само очите й.", "date": "2017.11.02", "title": "\"Доволен\" от стореното, терористът от Ню Йорк не пожела гаранция и остана в ареста"}
{"url": "http://www.mediapool.bg/devet-sa-kandidatite-da-pravyat-biznes-model-na-haba-balkan-news271322.html", "text": "Девет консорциума между български и чужди компании са внесли оферти за изготвяне на предпроектното проучване за газовия хъб \"Балкан\" край Варна, съобщи пред Mediapool Георги Гегов, изпълнителен директор на държавния газов мрежови оператор \"Булгартрансгаз\". Дружеството е възложител на обществената поръчка с цена от 1.800 млн. евро без ДДС, половината от които са осигурени от Европейската комисия, подкрепяща поректа като такъв от общ интерес за Европа.\r\n\tКрайният срок за подаване на офертите беше 1 ноември, предстои отварянето им. Оценката на предложенията и класацията ще отнеме десетина дни, максимум две седмици. След това, ако няма обжалвания на процедурата, ще се сключи договор за изпълнение на поръчката. Спечелилият кандидат ще има 170 дни на разположение, за да изработи предпроектното проучване, което трябва да даде живот на правителствената концепция за изграждането на газоразпределителния център край Варна , който да се захранва със суровина от различни източници и да извършва газова търговия.\r\n\tЦелта на предпроектното проучване е да оцени в детайли търговската и техническата жизнеспособност на проекта, да определи точния бизнес модел, да оцени рисковете от изпълнението му и да предложи стратегия за управлението на тези рискове. Анализите също така трябва да определят финализирането на регулаторната рамка на хъба и структурата на неговото финансиране.\r\n\tИзпълнителят на поръчката трябва да анализира целевите пазари и да разгледа сценариите за търсене и предлагане на природен газ. Друга негова задача е да проучи подробно основните технически аспекти на проекта и да изготви предварителна екологична и социална оценка.\r\n\t\"Булгартрансгаз\" иска да се проучат подробно най-малко три инфраструктурни варианта за маршрут, но това може и да се промени предвид ранния стадий на планиране на хяба, става ясно от съобщението на дружеството.\n\n\r\n\tТрябва да се анализират северен и южен вариант, с различни опции за допълнителен капацитет на вход (15.75 млрд. куб. м годишно или 31.5 млрд. куб. м годишно) и западен маршрут с предвиден допълнителен капацитет от 15.75 млрд. куб. м. Предвидените за проучване маршрути са съгласувани с Изпълнителната агенция иновации и мрежи на ЕС, която съфинансира предварителните анализи.\r\n\tСпоред предишни изявления на представители на правителството за захранването на хъба се разчита в голяма степен на доставки по газопровода \"Турски поток\", с който Русия смята да смени сегашния маршрут за доставки на газ до Европа през Украйна и до Балканите през Румъния и България. Точно 15.75 млрд. куб. м е капацитетът на планираната за Европа тръба на \"Турски поток\", която правителството на ГЕРБ смята да привлече за да стигне до хъба \"Балкан\". Друга възможност са договорените от 2020 г. доставки на 1 млрд. куб. м азерски газ, както и от Гърция през газовата връзка, чието изграждане се планира да тругне през 2018 г.\r\n\tДосега обявяваната прогнозна цена на хъба е 2.4 млрд. евро, но от сега възлаганите анализи се очакват по-конкретни финансови параметри според маршрутите и капацитетите.\r\n\tВ рамките на поръчката ще се проучат подходящите бизнес модели, като се оценят различните модели на публично-частно партньорство и структурирането на собствеността. Това се стане на база оценка на проектните приходи (обем, тарифи) и разходи. Изпълнителят на анализите трябва да даде и препоръки за ролите и отговорностите на \"Булгартрансгаз“ и потенциалните партньори по проекта, с цел осигуряване на най-ефективна и рентабилна структура.\r\n\tПредпроектното проучване трябва също така да оцени рисковете пред проекта и да даде препоръки по отношение на търговските, регулаторните, техническите, инженеринговите, социалните и проектни рискове.\r\n\tТрябва да се препоръча и жизнеспособна финансова структура за хъба, като вземе предвид бизнес модела и модела на собствеността, както и мерките за намаляване на рисковете. Газовата компания очаква препоръки за най-ефективната по отношение на разходите структура, включително налични публични финансови инструменти на ЕС;\r\n\tИзпълнителят на поръчката трябва и да разработи подробна пътна карта по изпълнение на проекта, включваща всички бъдещи проектни фази до датата на пуск в търговска експлоатация.\r\n\tОт резултатите в предпроектното проучване зависи окончателното инвестиционно решение за реализирането на проекта.\r\n\tПри вземането на такова ще се формулират последващите фази за реализацията му до датата на търговска експлоатация и да разработи подробна финансова структура, която да обсъди с международни финансови институции и с инвеститори от частния сектор.\r\n\tВъзлаганите сега анализи ще позволят определянето на окончателните параметри на проекта (като дължина, диаметър, налягане и необходимо наземно оборудване и т.н.) и ще служат като основа за последващи дейности, свързани с проектиране и строителство, посочват от \"Булгартрансгаз\".", "date": "2017.11.02", "title": "Девет са кандидатите да правят бизнес модел на хъба \"Балкан\""}
{"url": "http://www.mediapool.bg/shte-izcheznat-li-reklamite-na-shokolad-i-krenvirshi-s-detsa-news271265.html", "text": "Кренвирши, сирене, течен шоколад, вафли... Телевизионният ефир прелива реклами на продукти с участието на деца, които би трябвало да бъдат забранени, ако парламентът изпълни докрай заявеното преди седмица намерение да не се допуска рекламата на ГМО и нездравословни храни с участието на деца и насочени към детска аудитория.\r\n\t с деца беше приета от парламента на първо четене миналата седмица с изцяло новия Закон за храните.\r\n\tЗа да проработи ограничението обаче, е необходимо допълнително да бъде разписано на законово или подзаконово ниво кои точно групи храни и при какво съдържание на съставките им, ще бъдат забранени за реклама с участието на деца, както и кой ще упражнява контрола забраната да се спазва, установи проверка на Mediapool.\r\n\tПричината е, че така приетият текст в закона казва, че се забранява рекламата на , но никъде в действащите закони и наредби не са заложени въпросните изисквания за здравословно хранене. Има няколко наредби на Министерството на здравеопазването, които въвеждат изисквания към храните в яслите, детските градини и училищата, но те не могат да се приложат и за рекламата на храни, тъй като третират коренно различни продукти.\r\n\tТемата с рекламирането на нездравословни храни като захарни изделия, безалкохолни напитки, снаксове и пр. отдавна е на дневен ред в Европа. България, както и останалите европейски държави, през 2013 г. е подписала декларация, че на национално ниво ще направи всичко възможно, за да намали натиска на маркетинга на нездравословни храни към децата.\n\n\r\n\tСветовната здравна организация (СЗО) още през 2015 година е разработила специални критерии, така че да има в европейските страни единен подход при намаляване на натиска на маркетинга на нездравословни храни, предназначени за деца.\r\n\t\r\n\t\", коментира пред Mediapool проф. Д-р Стефка Петрова, специалист по хранене и диететика в Националния център по обществено здраве и анализи, която в продължение на 16 години е била национален консултант по хранене и представител на България в Европейското бюро на СЗО.\r\n\tСпециалистите по хранене смятат, че децата трябва максимално да ограничават консумацията си на нездравословните продукти като сладки, снаксове, безалкохолни. , обясни Петрова.\r\n\t\r\n\tД-р Петрова уточни, че от 2015 г. има критерии на , които са специално публикувани, за да има единен подход в европейските страни при ограничаването на рекламите на нездравословни продукти, насочени към детската аудитория.\r\n\tКритериите на СЗО са разработени от специалисти от всички европейски страни, след което са приложени в няколко държави, където са дали добри резултати. Те почиват и на опита в тази посока, който съществува от години в Норвегия и Холандия.\r\n\tХраните са разделени в 17 групи и за всяка група има определени норми относно съдържанието на захар, сол, мазнини и т.н. И ако дадена храна надвишава заложените норми, то тя не се препоръчва да се рекламира с и за деца.\r\n\tСред тези 17 групи попадат шоколади, сладкиши, снаксове, различни видове напитки – безалкохолни, сокове, млечни напитки, сладоледи и йогурти, зърнени закуски, сирене, тестени продукти, колбаси и др.\r\n\t\r\n\tНяколко са групите храни, за които СЗО залага изключително строго ограничение, като казва, че те изобщо не трябва да се рекламират към деца, независимо от тяхното съдържание. Това са шоколадът и шоколадовите изделия, течният шоколад, шоколадовите бонбони и десерти , кексчета, сладки, вафли, сладоледите и замразеният йогурт, както и енергийните напитки.\r\n\t\", обясни д-р Петрова.\r\n\t\r\n\tДори истинското бяло саламурено сирене излиза извън нормите на СЗО за здравословно сирене, тъй като организацията смята, че не трябва да се рекламират сирена, ако съдържат повече от 1.3 грама сол на 100 грама продукт.\r\n\tУ нас бялото саламурено сирене съдържа 3.5 до 4 грама сол, а кашкавалът от 1.8% до 3% и то ако са по Българския държавен стандарт (БДС). Петрова посочи, че специалистите по хранене препоръчват сиренето да се изкисва във вода преди да бъде консумирано от децата, за да се намали съдържанието му на сол.\r\n\t\r\n\tПетрова коментира, че като цяло храните по БДС не отговарят на вижданията на специалистите за здравословно съдържание на мазнини и сол.\r\n\t\", обясни Петрова.\r\n\tТя посочи, че всички безалкохолни напитки също са определени като неподходящи да се рекламират към деца, независимо дали са подсладени със захари или с подсладители.\r\n\t\", каза тя.\r\n\t\r\n\tПо отношение на снаксовете СЗО гледа количеството на солта, но в Европа вече снаксовете не се предлагат пържени и с големи количества мазнина, тъй като производителите са променили рецептурите си под натиска на различни регламенти.\r\n\tСЗО слага сериозно ограничение и по отношение на захарта в зърнените храни като корнфлейкс, мюсли. Общите захари са 15 грама на 100 грама продукт, докато производителите са си сложили граница от 30 грама захар на 100 грама продукт.\r\n\tПетрова смята, че за да бъде въведена ефективна забрана за рекламата на изброените нездравословни храни обаче именно тези насочи на СЗО трябва да бъдат разписани на законово или подзаконово ниво.\r\n\t\r\n\t\", посочи тя.\r\n\tИначе законът предвижда глоба от 1000 до 2000 лева за нарушаване на забраната нездравословни и ГМО храни да се рекламират към деца, но не е ясно разписано кой ще следи за спазването й.\r\n\tОтсега е ясно, че мярката ще срещне сериозен отпор от страна на индустрията, въпреки, че и тя е предприела някои стъпки в тази посока.\r\n\t\"Големите компании също имат политика да намаляват маркетинга за деца на такива храни, които са с висока енергийна стойност, с високо съдържание на захари, мазнини, сол. Те са си поставили граница за децата до 12 години и имат собствени критерии, различни от тези на СЗО. Там групите храни са разделени на 9 и е прието, че не се рекламират въпросните храни в училища и в медиите, ако над 35% от аудиторията е деца в тази възрастова група\", обясни Петрова.\r\n\t\", коментира Петрова.", "date": "2017.11.02", "title": "Ще изчезнат ли рекламите на шоколад и кренвирши с деца?"}
{"url": "http://www.mediapool.bg/britanski-ministar-podade-ostavka-navremeto-pipnal-radiovodeshta-po-kolyanoto-news271290.html", "text": "Британският министър на отбраната Майкъл Фалън подаде оставка заради непристойно поведение, а за негов заместник бе назначен слабо известният досега депутат от консерваторите Гавин Уилямсън.\r\n\tФалън подаде оставката си с писмо до премиера Тереза Мей, в което посочи, че \"негови постъпки в миналото не са отговаряли на високите стандарти, които налага постът\".\r\n\t\"През последните дни се появиха известен брой твърдения за членове на парламента, някои от които за моето поведение преди. Много от тях са фалшиви, но аз приемам, че в миналото не съм отговарял на високия стандарт, който изискват въоръжените сили, които имам честта да представлявам\", пише британският министър на отбраната.\r\n\tПо-рано тази седмица британски вестник писа, че Фалън е пипнал радиоводеща по коляното през 2002 г., отбелязва Ройтерс.\r\n\tВ понеделник Би Би Си цитира говорителя на британския министър на отбраната, че навремето той се е извинил за инцидента.\n\n\r\n\tСамата радиоводеща написа в Туитър, че смята случаят за приключен.\r\n\tЧасове след подадената оставка британското правителство назначи за военен министър Гавин Уилямсън.\r\n\tИзбран за депутат за първи път през 2010 г., до новото си назначение 41-годишният Уилямсън следеше за спазването на партийната дисциплина в редиците на консерваторите при гласуванията в Камарата на общините.\r\n\tСкандалът със сексуалните посегателства на холивудския продуцент Харви Уайнстийн накара стотици хиляди мъже и жени да споделят истории за непристойно поведение.\r\n\tБританският парламент, бастион на традициите, не направи изключение, отбелязва Ройтерс.\r\n\tТереза Мей даде да се разбере, че ще предприеме действия при твърдения и доказателства за сексуални посегателства.\r\n\tМей разпореди в сряда и разследване на твърдения, че един от заместниците й е правил неподходящи опити за сближаване с консервативна активистка.\r\n\tПисателката и изследователка Кейт Молтби съобщи, че първият министър Деймиън Грийн докоснал коляното й през 2015 г., а по-късно й изпратил текстово съобщение със сексуален подтекст, след като във вестник се появила нейна снимка в корсет.\r\n\tЛондонският \"Гардиън\" коментира, че назначаването на сър Майкъл Фалън за министър на отбраната през юли 2014 г. било посрещнато с облекчение от мнозинството военни кореспонденти.\r\n\t\"След трите години на неговия предшественик Филип Хамънд - тъп, некомуникативен, зле прикриващ презрението си към журналистите - Фалън обещаваше да е по-интересен, по-благосклонен към медиите, по-бъбрив и даже недискретен. И през повечето време той беше такъв, но накрая не някой голям спор в сферата на отбраната, скандал във въоръжените сили и някаква грешка в Сирия или Ирак, а неговият личен живот му коства мястото в кабинета\", посочва вестникът.", "date": "2017.11.02", "title": "Британски министър подаде оставка, навремето пипнал радиоводеща по коляното"}
{"url": "http://www.mediapool.bg/radan-kanev-momcheto-ot-bankya-se-izkachi-po-stalbata-i-zhivee-v-rozovi-oblatsi-news271291.html", "text": "\"Бойко Борисов престана да е човек от народа. Момчето от Банкя се качи по стълбата на Смирненски някъде високо, сега живее в розови облаци и хората станаха богати в очите му.\"\r\n\tТова коментира зам.-председателят на ДСБ Радан Кънев в четвъртък пред бТВ, добавяйки, че за разлика от премиера той е слязъл по тази стълба и не виждал доволни и богати хора.\r\n\tДобави и, че предлаганият от ГЕРБ бюджет за 2018 г. залага предизборни харчове, от което си е проличало, че управляващите и БСП са \"едни и същи комунисти с безотговорно отношение\", напомняйки, че по време на тройната коалиция е имало бюджет с толкова завишени финансови показатели.\r\n\t\"Това взаимно крякане и създаване на фалшива конфронтация между тях урежда чудесно и двете партии\", заяви Кънев, според когото \"това подкрякване в ляво е поредно доказателство, че тези хора не стават за алтернатива\".\r\n\tПо думите му е трябвало да се направи десен отговорен бюджет, като управляващите е можело да се възползват от повечето пари в него. Кънев посочи сектори като отбраната, здравеопазването и образованието, за които трябва да се дадат повече пари за модернизация, а не само за заплати.\r\n\tВъв връзка с обединението между ДСБ и \"Да, България\" той коментира, че това е един естествен процес, който е трябвало да се случи преди последните избори.\n\n\r\n\t\"Сложени са основите на едно много сериозно обединение. Много е важно да дефинираме, че то е опозиционно на Борисов, категорично отхвърля дори мисълта, че БСП може да допусната във властта в България и е с ясни десни позиции\", допълни той.\r\n\tСпоред него големият провал на Реформаторския блок е, че не се е превърнал в единна формация.\r\n\t\"Борисов от 10 г. доминира българската политика. Боя се, че моделът е по-стар от него, но той го обхвана и го превърна в модела \"Борисов\", ако искате модела \"Борисов – Пеевски\", отбеляза още Радан Кънев.\r\n\tПо думите му \"в България няма частна собственост. Няма я на село, където хората не могат да си опазят реколтата, добитъка и кокошките. Няма я на най-високите нива на бизнеса – бизнеса го краде директно държавата и свързани с нея олигарси. Няма израстване според заслугите, а според партийни, роднински и прочие неестествени за дясното, за демократичното общество процеси\".", "date": "2017.11.02", "title": "Радан Кънев: Момчето от Банкя се изкачи по стълбата и живее в розови облаци"}
{"url": "http://www.mediapool.bg/trima-dushi-byaha-ubiti-pri-strelba-v-kolorado-news271288.html", "text": "Двама мъже и една жена бяха убити при нова стрелба в САЩ, този път в Денвър, Колорадо, предават Ройтерси Асошиейтед прес.\r\n\tСпоред местни медии стрелците са били двама и все още не са задържани.\r\n\tТе са открили огън в супермаркет от веригата Уолмарт в предградие на Денвър.\r\n\tПолицията потвърди, че все още никой не е арестуван и не даде никаква информация за обстоятелствата около стрелбата в магазина в Торнтън, на около 16 км североизточно от Денвър.\r\n\tСпоред първоначалната информация по случая двамата мъже са били убити на място, а жената само е била ранена, но е починала по-късно в болницата от раните си.", "date": "2017.11.02", "title": "Трима души бяха убити при стрелба в Колорадо"}
{"url": "http://www.mediapool.bg/gugal-shte-zashtitava-zhurnalisti-biznesmeni-i-polititsi-ot-falshivi-novini-news271292.html", "text": "Технологичната компания Гугъл е предприела мерки за защитата на журналисти, бизнесмени и политици от дезинформация в интернет и догодина ще огласи доклад за това кой е помествал политическа реклама на нейни платформи.\r\n\tТова обяви в четвъртък пред Конгреса на САЩ Кент Уокър, старши вицепрезидент и юрисконсулт на корпорацията, предаде БТА. \r\n\tВ изявлението си пред сенатската комисия, проучваща евентуалната руска намеса в последните президентски избори, той декларира, че Гугъл продължава да усъвършенства своя инструментариум, за да предотврати опитите за \"манипулиране\" на нейните системи.\r\n\tВ новинарската услуга на компанията е въведена проверка на факти, а търсачката вади предимно проверени източници. Гугъл е анализирала своите продукти с оглед евентуалното им използване от лица, свързани с чуждестранни правителства.\r\n\t\"Открихме подозрителна дейност, макар и с ограничен характер\", каза Уокър и обеща компанията \"да продължи да работи с властите и да направи процеса на поместване на политическа реклама по-безопасен, по-прозрачен и по-разбираем за потребителите\". \n\n\r\n\tВече втори ден в Конгреса на САЩ текат изслушвания, посветени на евентуалните опити на някои руски структури да разпространяват чрез подставени лица информация от политически характер във Фейсбук, Туитър и други интернет платформи.\r\n\tГоворителят на Кремъл Дмитрий Песков заяви по този повод, че Москва няма нищо общо с качването на политическа реклама във Фейсбук и не знае кой стои зад това.", "date": "2017.11.02", "title": "Гугъл ще защитава журналисти, бизнесмени и политици от фалшиви новини"}
{"url": "http://www.mediapool.bg/deputati-zaplashiha-sas-sad-moratoriuma-za-novi-lekarstva-i-meditsinski-deinosti-news271325.html", "text": "Финансовият министър Владислав Горанов защити предлагания в бюджета на Националната здравноосигурителна каса (НЗОК) мораториум за финансирането на нови лекарства и медицински дейности през 2018 година, въпреки че депутати от опозицията намекнаха, че забраната е незаконна и може да бъде дадена на Конституционния съд.\r\n\tСрещу ограничението здравната каса да финансира лекарства с нови молекули, както и нови медицински дейности през следващата година, се обявиха представители на съсловната лекарска организация, КНСБ, както и депутати от БСП и ДПС. Представители на ГЕРБ и Обединените патриоти не взеха отношение по темата, а мярката бе защитена единствено от финансовия министър Владислав Горанов и заместника му и председател на Надзорния съвет на касата Кирил Ананиев.\r\n\tПодобна крайна забрана за финансиране на нови медицински дейности и лекарства се залага за първи път в бюджета на касата. Досега забрана имаше за сключване на договори само с лечебни заведения и нови дейности, разкрити след 1 януари на бюджетната година. Сега болниците ще трябва да сключат договори с касата за същите дейности както и през тази година, без да имат право да работят по нови за тях клинични пътеки, клинични и амбулаторни процедури.\r\n\tАнаниев обясни, че философията на тази забрана е увеличението в бюджета на НЗОК от 400 млн. лева лева да не бъде изядено от нови лекарства и дейности, а да бъде инвестирано в настоящия пакет медицински дейности, като парите отидат за увеличение на цените на някои силно подценени клинични пътеки. По думите му при това положение няма да се стигне и до генериране на надлимитна дейност от болниците, тъй като парите ще стигнат. Ананиев даде за пример, че в половината европейски страни лекарствата с нови молекули се поемат от фондовете 3 години след влизането им в позитивните списъци, а не \"от първия ден\".\r\n\tВладислав Горанов демонстрира още по-крайна позиция, като заяви, че .\n\n\r\n\tТой обясни налаганите ограничения с това, че ресурсите в здравната система се изразходват изключително неефективно. коментира Горанов в отговор на предупрежденията на опозиционни депутати, че забраната може да бъде оспорена в Конституционния съд.\r\n\tПреди това зам.-председателят на парламента от ДПС Нигяр Джафер коментира, че в проектобюджета има текстове, които \"биха паднали във всеки съд\" и дори могат да се окажат противоконституционни, визирайки мораториума. \"Ще поживеем, ще видим\", заяви тя.\r\n\tТя посочи, че няма как българските граждани да бъдат спрени да искат да се лекуват с най-новите медикаменти, но грешката е, че липсва прогенерична политика, която да освободи ресурс за иновативните лекарства.\r\n\tПротив ограничението се изказаха и депутати на БСП, както и представителката на \"Воля\" Кръстина Таскова, която каза, че текстовете със сигурност са противоконституционни и призова депутатите да не ги приемат, защото някои хора може и да не доживеят да видят дали ще паднат в съда.", "date": "2017.11.02", "title": "Депутати заплашиха със съд мораториума за нови лекарства и медицински дейности"}
{"url": "http://www.mediapool.bg/vss-dava-po-1000-lv-za-naem-na-chlenovete-si-koito-ne-sa-ot-sofiya-news271294.html", "text": "Висшият съдебен съвет (ВСС) ще отпуска до 1000 лева на месец на всеки свой член, който живее на квартира, тъй като не е от София. Същото ще важи и за магистратите, ангажирани със заседания на Комисиите по атестирането и конкурсите.\r\n\tТова реши Пленумът в четвъртък, редактирайки решението си от 5 октомври, с което прие лимит до 160 лева на нощувка в хотел за кадровиците, които не живеят в столицата.\r\n\tДосега съветът плащаше по до 800 лева месечно за наем на квартири, но по предложение на бюджетната му комисия увеличи максималния разход по това перо, тъй като цените на недвижимите имоти в града са се увеличили.\r\n\tРешението бе взето с внушително мнозинство от 19 на 1 гласа, като \"против\" бе единствено Олга Керелска, която попита шефа на бюджетната комисия и представялващ ВСС Боян Магдалинчев: \"Доколкотото знам, досега лимитът е бил 800 лева месечен наем, какво налага увеличаването му? Още повече че при новината за хотелите до 160 лева нощувка хора се обаждаха да ме питат защо толкова големи суми?\"\r\n\tТя допълни въпроса си със забележката, че на фона на тези разходи на съвета много колеги в страната се чудят не е ли редно съветът да изплаща средства за командировъчни пътувания. Тази практика бе преустановена миналата година.\n\n\r\n\t\"Идеята за минаването под наем бе именно с цел икономии – за нас е по-изгодно да се наеме жилище, макар и за 1000 лева, а не да се плаща всеки ден. А цените на недвижимите имоти и наемите в София много се увеличиха. Двустаен апартамент е 600-700 лева\", аргументира предложението Магдалинчев, давайки да се разбере, че очевидно съдебните кадровици предпочитат да наемат тристайни жилища.\r\n\tГлавният прокурор Сотир Цацаров пък отговори на Керелска по отношение на командировъчните на магистратите, припомняйки, че този въпрос трябва да бъде решен от съвета едва, след като бъде приет Законът за бюджета за 2018 г.\r\n\t\"Въпросът е поставян много пъти. Но всяка година след приемането на Закона за бюджета ВСС с решение определя разходите за транспорт, представителни и т.н. Досега са разрешавани разходи за транспорт само на лица, на които служебните задължения го налагат – призовкари, шофьори и т.н. Този дебат не можем да го водим сега, най-рано януари. А иначе може да работиш в София, но да искаш да живееш в Плевен и ВСС не е длъжен да плаща за този избор. Друг е въпросът, ако си командирован – от Бургас в Царево, например\", коментира Цацаров, цитиран от сайта \"Дефакто\".\r\n\tОсвен това главният прокурор предложи разходите за квартири на постоянните преподаватели в Националния институт на правосъдието (НИП), които не са от София, да се правят със средства от бюджета на учебното заведение, а не от този на ВСС.\r\n\t\"НИП има бюджет, който е отделен от този на ВСС. Не е ли по-логично за постоянните преподаватели да дадем съгласие, но да е за сметка на бюджета на НИП\", запита Цацаров преди гласуването на тази точка от дневния ред, след което идеята му бе възприета от Пленума.\r\n\tНа заседанието си в четвъртък съветът реши още да сключи договор за медицинско обслужване на съдебните кадровици и служителите от администрацията им с Университетската болница в столичния кв. \"Лозенец\", известна като Правителствена болница.", "date": "2017.11.02", "title": "ВСС дава по 1000 лв. за наем на членовете си, които не са от София"}
{"url": "http://www.mediapool.bg/momentat-luter-news271259.html", "text": "He flared out in the flaring of mankind;\r\n\tSuch Luther’s luck was: how shall such be mine?\r\n\tОтбелязването на петото столетие от \"заковаването\" на 95-те тезиса на 31 октомври 1517 г. на вратите на църквата във Витенберг от Мартин Лутер дава повод за много и най-различни публикации и прояви. Теолози и историци, пастори и изследователи, вярващи и невярващи оценяват въздействието на това събитие, което още тежи върху днешния ни свят. Ще се опитам и аз (но смиреността в това начинание е задължителна) да се върна към смисъла и значението на \"момента Лутер\", след който нищо няма да бъде както преди.\r\n\tМартин Лутер, неговата личност и духовност играят решаваща роля за Реформацията, която е резултат не само на кризата на стария религиозен и обществен ред, но и на неговата собствена духовна криза. Той успява там, където всички преди него се провалят: \r\n\tИ въпреки бруталния отпор, който среща, умира в леглото си, а не на кладата.\r\n\tНо да започнем отначало. Мартин е роден на 10 ноември 1483 г. в Айслебен, градче в Саксония, затънтена провинция на Свещената римска империя, далеч от центровете на Ренесанса и северния хуманизъм. Произходът му е сравнително скромен и Лутер с гордост ще говори за своите \"селски\" корени, макар че баща му е бил в управата на местната мина.\r\n\tСледва право в университета в Ерфурт. През 1505 г. става магистър и баща му, от уважение, започва да му говори на \"Вие\". Скоро след дипломирането си е застигнат в полето от силна гръмотевична буря. Ужасен (тогава се вярва, че бурите се причиняват от вещиците и Сатаната), младият Лутер се моли на света Анна: \"Помогни ми и ще стана монах\". Той, който ще отхвърли светците, призовава светицата на помощ. Той, който ще промени религиозния ред и морал, дава обет.\n\n\r\n\tОттук насетне Мартин чувства, че тя непрестанно трещи зад гърба му, тя ще заехти и в словата му. Две седмици по-късно влиза в манастир. Той, който ще отхвърли монашеството, сам става монах и то образцов. Не намира обаче никаква сигурност и спокойствие в килията: измъчва го собствената му непоправима греховност, чувства се заслужено изоставен от Бог, бои се от деня на съда. Прочуто нарича своето състояние Anfechtung (духовно терзание, изпълнено със съмнение и отчаяние). Страданието му не е психическо, не го мъчат и плътските щения, то е \"болка за умиране\", екзистенциално, религиозно по своята същност, защото се отнася до \"реалните възли\" на неговото съкровено отношение с Бог.\r\n\tПрез зимата на 1512 г. Лутер отива в Рим. Животът там кипи, атмосферата е на постоянен празник и искряща наслада. Микеланджело току-що е завършил свода на Сикстинската капела, а Рафаело - Атинската школа. Ала Ренесансът изобщо не впечатлява Лутер. Напротив, отвратен е, вижда само алчност и поквара, развива за цял живот силна антипатия към всичко италианско. Намира базиликата \"Свети Петър\" полусрутена, защото папа Юлий II е повелил на нейно място да се изгради най-величествената базилика, но за Лутер разрушеният храм е символът на състоянието на Католическата църква. По-късно ще каже, че във Вечния град е видял престола на Дявола и извора на всяко зло. Скъсването с Рим (los von Rom) става програмата на живота му.\r\n\tПри завръщането си в Германия Лутер е назначен за преподавател по Свещено Писание в университета във Витенберг.\r\n\tПрез 1513 г. се случва решаващият обрат. Сам той разказва, че намира решението на своето терзание, докато клечи в манастирския клозет (auff diser cloaca). Мартин цял живот страда от жесток запек, но за разбирането на случилото се не бива да се пропуска също, че \"клоаката\" е обичайният тогава образ за мястото на човека в този свят. Тъкмо там, освен телесното изпразване и облекчение, се случва и духовното прочистване и просветление, което изцелява неговата \"болна душа\". Настояването, че озарението на Лутер се случва тъкмо в това най-профанно, любимо и на дявола, място, може да изглежда преднамерено, ала реформаторът премахва разграничението между свещено и профанно и нищо земно само по себе си не е нечисто за него.\r\n\tВ какво се състои откровението: (Рим. 1:17). Дотогава тези думи силно го измъчват, защото схваща Божията правда като свиреп гняв и строго наказание, като ясно съзнава при това, че дори да иска да върши само добро, никога не може докрай да откъсне ума и сърцето си от греха и порока. Оттук и отчаянието, \"болката за умиране\". Затворен, в \"топлата стая\" прозира, че Божията правда съвсем не е гневно осъждане, а милосърдно оправдаване, с което Бог от любов дарява свободно и безвъзмездно човека. Разбира, че самият човек нищо не може сам да направи за това и, макар от гледна точка на Закона да е винаги и неизбежно осъден, но от значение за Бог е само чистата и смирена вяра, а не \"заслугите\" и делата. Спасява единствено Всемогъщият, Който обича човека, при това такъв, какъвто е – грешник, и му прощава, като му дава възможност да се върне към Него. Бог не оправдава греха, но оправдава обърналия се към Него грешник. Обръщането не става с външни жестове и дела, а единствено в сърцето, с вярата само (sola fide), от която се раждат после и добрите дела.\r\n\t.\r\n\tРелигиозният опит за Лутер се съсредоточава в интензивната лична среща на човек и Бог. Вярващият се изправя сам пред Бог, пред Когото пада всяка маска и душата става напълно прозрачна. Няма нужда от външно посредничество, пък било то и на Църквата, защото от значение е единствено отговорът, който всеки лично и свободно дава в съвестта си пред Бог. Така се ражда модерната троица: личност, свобода, съвест. Оттук и необходимостта от пречистване и опростяване на твърде обременения, според Лутер, с излишни правила и практики религиозен живот.\r\n\tУчението за индулгенцията (лат. \"снизхождение\") се основава на идеята за \"съкровището на Църквата\", събрано от заслугите на Христос и светците, което папата управлява за благото на греховното човечество. През късното Средновековие християнинът се чувства длъжен да се отблагодари за проявеното към него снизхождение с дарение, за което си има и тарифа\r\n\tПрез 1517 г. особено активно продава индулгенции в Германия доминиканецът Тетцел, предлагащ ги с думите: \"Щом звънне в касичката парица, на небето отлита душица\" (цитирани в 28-ия тезис). Разгневен от вулгарното шарлатанство, Лутер съставя 95-те тезиса. Пише ги като професор, на латински, кани с тях на академичен и църковен дебат, не иска да вдига народно въстание.\r\n\tНаписва ги на голям лист и ги излага на показ в църквата \"Вси светии\" във Витенберг. Историците и до днес ожесточено спорят дали става дума за исторически факт или за легенда (ако е факт, то листът не е бил забит с гвоздей на вратата, а залепен с восък на таблото за съобщения). Преди няколко години бе намерено свидетелство в подкрепа на факта. По-важното обаче е друго. Лутер изпраща тезисите на архиепископа на Майнц, с което задейства църковната машина и най-вече ги превежда на немски и дава за печат.\r\n\t\r\n\tОт значение несъмнено е и казаното от Лутер в 95-те тезиса? Заявява най-напред, че пише \"от любов към истината и от желание тя да бъде изяснена\". . Не е достатъчно, значи, само удовлетворението за греха (изповед, индулгенция), тоест, управляваният от Църквата процес. Твърди, че вечният живот не е стока, за да бъде продаван и купуван. Отсича, че индулгенциите, за които хората дават толкова пари, са само суеверия, от които алчното духовенство извлича големи печалби.\r\n\tНикой човек не може сам себе си да спаси, нито с делата си, още по-малко с пари, защото спасява Христос, Който не осчетоводява делата на хората, а умира на Кръста за тяхното изкупление и спасение. Затова \"всеки, що изпитва искрено разкаяние, има право на пълно опрощение и без индулгенция\" (§ 36). Индулгенциите не само са излишни, но и вредни, защото заблуждават верния, че чрез тях може да постигне, и то евтино, \"за три гроша\", спасението (виж § 32). Поредица от тезиси (§§ 56-58) подчертават липсата на здрава теологическа основа в католическото учение за опрощението, което прави възможно и злоупотребите. Ала Лутер не просто търси да изправи църковната доктрина и практика (виж §§ 45-51), а \r\n\tТезисът, че \"истинското съкровище на християните е Свещеното евангелие\" (§ 62), става девиз на реформаторите, затова те самите се наричат евангелисти. Лутер развенчава \"властта на ключовете\" на папата, който \"не бива и не може да опрости никое наказание, освен това, което сам е наложил\", т.е. неговите правомощия са просто на земен владетел и не се разпростират над отвъдното царство (виж §§ 25, 26). Пита реторично и иронично: \"Защо папата не освобождава всички души от чистилището в името на пресвятата любов, щом го прави заради проклетите пари\" (§ 82). Така, критикувайки папската власт, Лутер поставя решаващия за Реформацията въпрос – за авторитета.\r\n\tТезисите са плод на полученото в \"топлата стаичка\" просветление, че никой човек, колкото свято и добродетелно да живее, не може да заслужи вечния живот, нито има на тази земя такова покаяние, което да е достойно за Божието изкупление. Оправданието на грешника, неговото спасение не е награда, а Божи дар.\r\n\tДумата \"реформа\" не била нова за Католическата църква. До Лутер тя означавала възстановяването на реда и дисциплината, най-вече в поразхлабилите се монашески ордени. Имало и по-мащабни реформи преди това, като тази на папа Григорий VII от XI век. Реформа, накратко, било изправянето на нещо погрешно в живота на Църквата. За Лутер обаче проблемът не е просто в сребролюбието на висшето духовенство, защото той е убеден, че има нещо фундаментално сбъркано в католическото учение.\r\n\t\r\n\tВ началото реформаторският импулс е удивително силен и бърз. Само за две десетилетия католицизмът е прогонен от Северна Европа, а протестантското движение обхваща Франция, Швейцария, Централна Европа, разпростира се на юг до Испания, стига и до Италия. Силата на реформаторския дух се запазва и век по-късно, когато тъкмо от него се раждат Съединените американски щати. Той е жив и днес, както се вижда, от бурното развитие на харизматичните общности през последните десетилетия. Самата Реформация, разбира се, е дълъг процес с много участници, различни течения, хиляди обрати. Същественото е, че модерността, по думите на Чарлз Тейлър, се движи от този drive to reform, чийто начален тласък дава именно Лутер на 31 октомври 1517 г.\r\n\tВ началото на 1518 г. тезисите стигат до Рим. Папа Лъв Х, хуманист и хедонист, взема най-напред тезисите за изблик на \"монашеска кавга\" между Лутер и Тетцел в затънтената немска провинция. Твърде скоро обаче l’affaire Лутер става централна за Рим и се провеждат поредица от срещи и дебати с реформатора, в които се включват висши духовници и най-добрите теолози на времето като кардинал Каетан. В тези и в следващите противоборства, в които се сблъскват различни умове, характери, интереси, става въпрос за действително съществени неща: вярата, тълкуването на Свещеното писание, мястото и задачата на свещенството и пътищата на спасението, като те се преплитат с усилието за изграждането на образа на врага и налагането на собствената правота, с борбата за запазването или за промяната на религиозния, социалния и политическия ред. Каетан и другите представители на Католическата църква са съгласни с Лутер, че човек е грешен и краен и тъкмо затова християнството не е и не трябва да бъде въпрос на \"сляпа вяра\". Unus christianus nullus christianus: истината e в живата традиция и практика, а не в субективните убеждения.\r\n\tХилядолетният опит на Църквата е най-здравата крепост (feste Burg) срещу личните залитания и пропадания. Лутер е сигурен, че Бог говори чрез словата му и държи на своята правота. Бързата ескалация на конфликта се дължи най-вече на факта, че дебатите не се отнасят само до теологически принципи и позиции, а засягат централни въпроси на авторитета и властта.\r\n\tУмът, смелостта, енергията и яростта на Лутер са огромни, също както егото му. Става все по-настъпателен. Голям оратор, пише на немски, за да бъде разбран и от най-обикновения човек: ярките образи, дръзките сравнения, безпощадните, често груби заклеймявания отекват силно в умовете и сърцата на неговите съвременници.\r\n\t\r\n\tВажна е ролята и на художника Лукас Кранах, който оформя книгите и визуално представя неговите идеи. Особено силно оръжие се оказват карикатурите на папата и католическия клир, които реформаторите изобретяват: във време на обща неграмотност, те въздействат по-ефикасно от всеки текст.\r\n\tПрез 1520 г. папа Лъв Х отлъчва Лутер като еретик. Той отвръща, че предпочита да бъде прокълнат и отлъчен, отколкото хвален и благославян от римския Антихрист и публично изгаря булата заедно с други папски декрети. Започва масовото горене на книги: всичко католическо трябва да бъде унищожено и изтрито от паметта на новите християни.\r\n\t Към християнските благородници от немско потекло; За Вавилонския плен и За свободата на християнина. В първите две разобличава догмата на Католическата църква, че тя притежава крайната истина и държи ключовете на спасението, която, според Лутер, не е никаква вероистина, а гола претенция, защото тя съвсем не е божествена, а само политико-юридическа институция, и с ударите на реформаторския си чук разрушава нейните \"йерихонски\" стени. В За свободата на християнина, своя шедьовър, Лутер разглежда въпроса \"как се спасява човек\". Това е същият въпрос, който го води до ръба на лудостта и го кара да започне борбата против индулгенциите. Отговорът му го дава Божието слово: не авторитетът на Църквата, а \"само Писанието\" (sola scriptura) трябва да бъде водач и критерий на верния. В Библията Лутер открива, че не делата, а \"само вярата\" (sola fide) спасява, която е Божи дар, спасява, значи, \"само благодатта\" (sola gratia). Няма нужда от свещеници, които да \"администрират свещеното\", като извършват тайнствата и опрощават греховете. Духовниците трябва да бъдат просто министранти, т.е. служители, които проповядват Божието слово и събуждат душите, защото стойност в очите на Бог има не принудата, а вътрешната нагласа, свободно осъзнатата вяра. Лутер пръв издига изискването за свобода на съвестта, което ще легне в основата на правата на човека. Не можем да разберем Реформацията без тези три принципа: sola scriptura, sola fide, sola gratia, които подчертават непосредствеността на отношението човек-Бог. Най-важна в тях е думата само (sola): драмата на спасението се разиграва не навън в света, а вътре в самотната душат. Това е лутеровият индивидуализъм: всеки сам отговаря в съвестта си пред Бог (coram Deo).\r\n\tРеформаторският кипеж в цяла Германия не може да остави властта безучастна. Карл V се стреми да запази единството и мира в Свещената римска империя и през април 1521 г. призовава Лутер, за да го изслуша, пред Райхстага. Реформаторът отива триумфално във Вормс: по пътя хиляди немци приветстват своя Hercules Germanicus.\r\n\t\r\n\tВъпреки настояването на императора, той не се отрича от тезисите, \"защото нито е сигурно, нито е желателно човек да прави нещо срещу собствената си съвест\". Според някои очевидци, Лутер завършва своето слово с думите: \"Тук стоя, не мога другояче и да ми помага Бог\", но в официалния протокол те липсват. Дали ги е казал или не, е без особено значение, защото тези пламенни слова - израз на позоваването на съвестта като последна инстанция – не просто се свързват завинаги с Лутер, а стават девиз на Реформацията, пък и на модерния западен дух, символ на свободата на съвестта, на правото на личността да отстоява публично своите схващания и да каже \"не\" на властта.\r\n\tСъвестта днес за нас е правото на всеки сам да решава за своята вяра и убеждения. Съвестта, Gewissen (думата на немски е тясно свързана със знание и сигурност), за Лутер обаче съвсем не е субективният глас на вътрешната свобода, а признаването на радикалната зависимост на личното решение от Божията воля. Реформаторът \"стои тук и не може другояче\", защото е сигурен, че е само инструмент на Господа. През Средновековието съвестта е преди всичко осъзнаване на собствената вина: греховна, тя не е свободна, нуждае се от външно ръководство – било то на изповедника или на обичая. Ала щом Бог говори направо на човека в душата му, тогава външните патерици са ненужни и всеки може и трябва сам да решава. Съвестта е крайният авторитет, тя, а не някой отвън – духовенство, традиция, власт - решава за истинното и грешното, за доброто и злото.\r\n\tИмператорът държи на думата си и оставя Лутер да напусне невредим града. Фридрих Мъдрият, принцът на Саксония, покровителят на смелия реформатор, който основателно се страхувал за живота му, организира престорено отвличане на Лутер и го скрива за година в своя замък във Вартбург. Там реформаторът, предрешен като юнкера Йорг, превежда за по-малко от три месеца Новия завет - гениално дело, с което създава модерния немски език.\r\n\tТака книгата става всекидневен спътник на обикновения човек и съществен фактор в автономното изграждане и израстване на личността. Реформацията извършва истински цивилизационен скок: модерният ego възниква от lego (чета).\r\n\tЕпохалните промени не понасят празнотата. Докато Лутер се крие в замъка, всички мислят, че той навярно е мъртъв и тревожно се питат кой ще поеме неговото дело. Мнозина призовават Еразъм да оглави Реформацията.\r\n\tТой не подема, но други се възползват от възможността да заместят Лутер и като гъби никнат пророци, апокалиптици, фанатици. Особено активен е Томас Мюнцер, който желае да пречисти света със \"свещеното насилие\". Радикалното крило на Реформацията търси с драстични действия и в съвсем кратки срокове да преобрази из корен целия религиозен, политически, обществен ред. Пламват селските бунтове.\r\n\tЛутер не е революционер, интересува го спасението на душата, а не промяната на живота на тази земя. Вижда, че индивидуалната свобода лесно води до хаос и се обръща панически към немските владетели с искане да потушат бунта. Селяните са разгромени, Мюнцер – заловен и обезглавен. Редът е възстановен, но призивът на Лутер: \"колете, режете, бесете\" хвърля завинаги сянка върху него. \r\n\tНе само Лутер фактически премахва значението на Църквата като сила, която удържа своеволието на властта и задава модела на общественото поведение. Като резултат, политиката бързо се обособява като отделна сфера и получава право да контролира религията, което ще даде основен тласък на процеса на секуларизация.\r\n\tПрез лятото на 1525 г., вече на 42 години, Лутер скъсва окончателно с монашеския живот, като се жени за бившата монахиня Катарина фон Бора. Манастирският живот го е научил, че гибелни са не щенията на плътта, а обсебването от тях, както често става при задължителното безбрачие. За Лутер сексуалният живот е част от Божия промисъл и той сам по себе си не е греховен. Като скъсва с хилядолетната традиция на осъждане на половия акт и желание,\r\n\t\r\n\tСтава баща на шест деца. Живее в просторен дом (бившият му манастир, с който Фридрих го дарява), има голямо стопанство, за което се грижи жена му. Всички го уважават, в това отношение е съвсем традиционен и патриархален: дори съпругата му се обръща към него с хер Доктор и му говори на Вие. Реформаторът обича творението и без притеснение се наслаждава на земните радости на семейния живот и най-вече на хубавата трапеза. От обилните ястия и бирата се променя и неговият облик: в немския език се появява поговорката \"дебел като Лутер\".\r\n\tРеформацията продължава. През 1529 г. нейните представители протестират (от лат. protestare, свидетелствам) пред императора, т.е. свидетелстват, че изповядват Божието слово и същевременно изразяват своето негодувание, че нямат равни права с католиците. \r\n\tЛутер вече не е главното действащо лице на историята, но продължава до края на живота си да пише и проповядва. През 1534 г. излиза неговият пълен превод на Библията със 117 оригинални гравюри на Дюрер. Реформира и богослужението. Иска в него да участват умовете и сърцата и обръща затова специално внимание на църковната музика. Неговите химни, заедно с превода на Библията, изграждат протестантската духовност, формират немската душа.\r\n\tМартин Лутер умира от сърдечен пристъп на 18 февруари 1546 г. в Айслебен, градът, където се е родил. Умира така, както е живял. В последния си час изповядва своята вяра и не пропуска да прокълне папата: както винаги през живота му, така и в последния миг любовта и омразата си поделят мислите и словата му. Тялото му е пренесено във Витенберг, където е погребан тържествено в храма, на чиито двери близо 30 години преди това, \"забива\" своите 95 тезиса.\r\n\t\r\n\tТя е резултат от неговата екзистенциална и духовна криза. Ала кризата, разбира се, не е само негова: общото чувство на духовна неудовлетвореност и тревожност е в основата на Реформацията. Лутер решително се изправя против съществуващия религиозен ред, защото той не дава отговор на напрегнатите му питания и му пречи да се изправи в съвестта си пред Бог. Вярата е решението, което намира, за да постигне мир на духа. Щом само тя спасява, за какво тогава е всичко външно – йерархия, юриспруденция, схоластика, церемонии? Ако вярата липсва, то е безсмислено, ако пък я има, е напълно излишно. В sola fide е силата и слабостта на Лутеровото схващане, тя е отличителната особеност на реформираното християнство.\r\n\t Протестантският храм не е повече domus Dei, дом, в който живее Бог, а молитвен дом на верните: няма олтар, няма мощи, няма статуи и икони, изчезват цветовете, украсата, златото и среброто: в този \"белосан салон\" се прекъсва връзката между християнството и изобразителното изкуство. В центъра на богослужението е четенето и разясняването на Евангелието: храмът е не само молитвен дом, но и класна стая. Протестантството е опростяване, то е освобождаване от всичко излишно, за да остане само вярата, за да бъде без поквара. То неизбежно е и духовно обедняване. Лутер прогонва свещеното от живота. Той изчиства пространството между земята и небето от ангели, светци, свещеници, за да остане само вярата, ала индивидуализмът на чувството, субективизмът на истината въвежда съмнението в религиозния опит. Всеки е отговорен за собствената си връзка с Бог, ала тя трудно се поддържа във вакуум, без посредници и наставници. Бог, вместо по-близък за душата, става постепенно все по-далечен за модерния човек, който напрегнато се пита не толкова за собственото спасение, колкото за Божието присъствие в света и живота. \r\n\tЛутер учи, че всеки трябва сам да чете и да вниква в Божието слово. Писанието става обект на индивидуални, значи, неизбежно различни прочити, развива се критиката и критичното мислене. Ала кое точно разбиране е коректното, как то да бъде различено от некоректното? Как да разберем? Реформираните християни постоянно се изправят пред този проблем и не могат да го решат, защото вече няма обективни външни критерии. Като мерило на истината, Лутер (като всеки, впрочем, фанатик) се основава единствено на убедеността в собствената правота. Но нима може да се разчита единствено на личния прочит? Та един открива в текста Божията воля, а друг само човешки желания, страхове, фантазми. И двамата са убедени, че са прави, но на чия страна е истината?\r\n\t Дълбоко му е чужд и противен духът на хуманизма, защото в неговия център е човекът, не Бог. Ала основавайки религията на sola fide, на вътрешното чувство, а не на авторитета на нормите и традицията, той задълбочава всъщност индивидуализма и релативизма, заради които именно отхвърля хуманизма.\r\n\tЗа реформатора няма единство между вяра и разум, те си противостоят. И понеже \"само вярата\" отваря пътя към спасението, трябва да се изоставят като вредни и объркващи опитите на философите да стигнат чрез тази \"блудница разума\" до Бог. Уволняването на философията от ролята й на \"слугиня на теологията\" я прави независима и свободна и с Декарт тя стига скоро до sola ratio: разумът започва да решава своите проблеми без \"хипотезата Бог\", науката открива природни закони, които не препращат вече към Твореца; и тя, като премахва всичко свръхестествено от света, го \"разомагьосва\". Ала \"разумът само\" се оказва не по-способен от \"вярата само\" да намери твърда основа и да отговори ясно и отчетливо на големите въпроси: Що е истина? Какъв смисъл има всичко това? Как да живея?\r\n\t, с което освобождава последната от нейното обуздаване от религията и морала и дава началото на свободния пазар. Законите за собствеността и търговските договори стават независими от църковното право, започва развитието на нов социален ред – капитализмът. Реформацията не създава модерния капитализъм, но отваря пространството за него.\r\n\tЦената е, че няма обективна инстанция, която да определя какво е истинно и грешно, какво е добро и зло. Човекът е оставен сам на себе си, на своя вътрешен опит, но вътре в себе си той намира най-вече своите страсти, комплекси, несъзнавани нагони. Премахването на външния авторитет не само, че разтваря всяка сигурност, но води и до модерния пазарен \"политеизъм\" на ценностите. Частната сфера на съществуването търпи дълбоки промени: бракът, свободен от контрола на Църквата, се регулира от гражданското право и от тайнство става просто контракт, постепенно разводът става възможен, променя се положението на жените.\r\n\t\"Тук стоя, не мога другояче\". Лутер дръзва да каже това на могъщия император. Промяната е не само религиозна, морална, социална и психологическа, но и политическа. Безспорно, Реформацията дава огромен тласък на либералната идея. Не бива да забравим, че Русо е син на реформирана Женева.\r\n\tАла подчертавайки значението на индивидуалния опит, Лутер прекъсва нишката на традицията и проблематизира социалната връзка. На Реформацията се дължи изгубването на общия свят на Res publica christiana, който никога повече няма да бъде възстановен. След Лутер всеки може лесно да се почувства изпълнен с Духа и да иска не просто да изправя Църквата, но и да призовава селяните, като Мюнцер, да оставят ралата и да вземат мечовете.\r\n\tБез \"тук стоя\" на Лутер нямаше да се случат английската революция през XVII век, американската и френската революции през XVIII век, нямаше да възникнат националните държави, либерализмът и глобалното общество. Реформацията от борба за религиозна промяна бързо прераства в социална, политическа, икономическа революция, която и днес продължава да променя света.\r\n\tМартин Лутер успява да подрине авторитета на Католическата църква и да отнеме властта й над много души, с което започва процесът на секуларизация, главният двигател на модерността. Той иска всъщност да изправи християнина пред Бог, а не да модернизира света. И изобщо не подозира как от неговата sola fide ще се роди духът на индивидуализма и капитализма, който ще вземе връх над религията в живота на западния човек. Не, не това е целял несъмнено Лутер, когато \"заковава\" своите 95 тезиса на 31 октомври 1517 г.", "date": "2017.11.02", "title": "Моментът Лутер"}
{"url": "http://www.mediapool.bg/minimalnata-zaplata-vav-venetsuela-skochi-s-pochti-13-do-430-dolara-news271295.html", "text": "Президентът на Венецуела Николас Мадуро обяви увеличение на месечната минимална заплата в страната с 30 процента от 1 ноември до 177 507 боливара (4.30 долара или 3.70 евро на черния пазар), на фона на галопираща инфлация, предаде Ройтерс, цитирана от БТА в четвъртък.\r\n\tПри предишното увеличение през септември минималната месечна заплата достигна 136 544 боливара. Повишението се отнася както за частния, така и за държавния сектор. Мадуро не обясни как ще се финансира вдигането на заплатите, отбелязва Ройтерс.\r\n\tСистемата на валутна обмяна във Венецуела е силно субсидирана и позволява 10 боливара да се обменят за 1 долар. По-голямата част от населението обаче може да купува щатска валута само на черния пазар, където доларът се разменя за 41 290 боливара, според интернет сайта ДоларТудей (DolarToday).\r\n\tМадуро, който твърди, че правителството му е жертва на \"икономическа война\", определя честите увеличения на заплатите като чувство за отговорност на неговото правителство. Критиците му обаче изтъкват, че това е доказателство за инфлационна спирала, която понижава покупателната способност.\r\n\tЕдновременно с повишението на заплатите се увеличават и ваучерите за храна, като така минималната заплата става общо 456 507 боливара на месец или малко над 11 долара на черния пазар (9.45 евро).\r\n\tПрезидентът обяви също така пускането в обращение на нова банкнота от 100 000 боливара, която се равнява на повече от половината от новата минимална заплата.\r\n\tПреди година банкнотата с най-голям номинал във Венецуела беше от 100 боливара, но сега тя на практика няма никаква стойност, уточнява ДПА. Новата банкнота струва около 2 евро или 2.3 долара на черния пазар.", "date": "2017.11.02", "title": "Минималната заплата във Венецуела \"скочи\" с почти 1/3 до 4.30 долара"}
{"url": "http://www.mediapool.bg/germanskite-vlasti-ne-znayat-kade-se-namirat-okolo-30-000-migranti-news271296.html", "text": "Германските власти не знаят къде се намират около 30 000 чужденци с отказано убежище на територията на Германия и предписана депортация. Това съобщи германският вестник \"Билд\", цитиран от БТА.\r\n\t \r\n\tИзданието пише, че към декември 2016 г. убежище е било отказано на 54 400 души, но 23 600 са продължили да получават различни парични помощи от държавата в очакване на депортирането им. Към момента миграционните власти не знаят къде се намират останалите 30 800, се казва в статията.\r\n\t \r\n\tГерманското министерство на вътрешните работи съобщи, че обясненията може да са няколко. Или някои мигранти продължават да се укриват на територията на Германия, или миграционната служба, която е осъществила депортацията, все още не е внесла данните в централния регистър.", "date": "2017.11.02", "title": "Германските власти не знаят къде се намират около 30 000 мигранти"}
{"url": "http://www.mediapool.bg/rusiya-gotova-da-dostavya-gaz-v-iran-prez-azerbaidzhan-news271298.html", "text": "Руската федерация е готова да доставя природен газ в Северен Иран през тръбопроводната система на Азербайджан, обяви руският президент Владимир Путин след среща в Техеран с иранския си колега Хасан Рохани и азерския държавен глава Ислам Алиев, предаде ТАСС в четвъртък.\r\n\t\"Искам да обърна внимание на това, че независимо от голямото производство на въглеводороди във всяка от нашите страни, има – и това не е никак странно – интерес за доставка на горива един на друг чрез вътрешна логистика\", каза Путин след разговорите.\r\n\tСпоред него икономически целесъобразно за трите страни е Русия да доставя природен газ до Северен Иран, ползвайки мрежата на Азербайджан. Руският лидер призова Техеран и Баку да си сътрудничат с Москва.\r\n\t\"Добре известно е, че Русия, Иран и Азербайджан са големи производители на въглеводороди, но това не означава, че трябва да се конкурираме. Ние трябва да координираме своите усилия\", каза Путин пред журналисти сред края на срещата си с Рохани и Алиев.\r\n\tТой напомни, че \"координацията в рамките на ОПЕК (за намаляване добива на петрол с цел стабилизиране на цената му ) вече е дала своите положителни резултати\". \"Но това би било невъзможно, ако към инициативата не се бяха присъединили страни, които не членуват в картела\", допълни руският президент.\n\n\r\n\t\"Същото се случва и в рамките на организациите, производителни на природен газ – сътрудничим си и ще продължим да си сътрудничим\", каза още Путин.\r\n\tПодробности на потенциалните газови доставки в Иран през Азербайджан не се съобщават.", "date": "2017.11.02", "title": "Русия готова да доставя газ в Иран през Азербайджан"}
{"url": "http://www.mediapool.bg/nebostargach-v-honkong-be-prodaden-za-nad-5-mlrd-dolara-news271299.html", "text": "Най-богатият човек в Хонконг Ли Ка-шин продаде небостърча Сентър (The Center), който принадлежеше на холдинга му \"Си Кей асет\" (CK Asset) за 40.2 милиарда хонконгски долара или 5.15 милиарда щ. долара. Това съобщи в. \"Саут Чайна морнинг пост\". Изданието допълни, че тази сделка е рекордна на пазара за недвижими имоти в мегаполиса, а вероятно и в цял свят, предадоха Франс прес и ТАСС, цитирани от БТА.\r\n\tНовият собственик на 73-етажната сграда е консорциумът \"Си Ейч Ем Ти пийсфул дивелъпмънт Ейша пропърти\" (CHMT Peaceful Development Asia Property). Той е регистриран на Британските Вирджински острови, но е тясно свързан с инвеститори от Пекин, уточни ТАСС.\r\n\tПродажната цена на тази сграда превиши параметрите на сделка от началото на годината, при която търговски център бе продаден за 23.28 милиарда хонконгски долара от местното правителсво на групата \"Хендерсън ланд\" (Hendersen Land), собственост на бизнесмена Ли Шау-ки.\r\n\tСентър е построен през 1998 година в бизнесцентъра на Хонконг, има здрава стоманена конструкция и е без бетонна сърцевина. Осветен от ярка неонова светлина, небостъргачът, завършващ с остър шпил, е петият по височина в града. В офисната сграда има над 40 скоростни асансьора и подземен паркинг с 400 места.\r\n\tПазарът на недвижими имоти в Хонконг е един от най-скъпите в света. Високите цени на жилищните и офисните сгради, на търговските обекти и паркингите се обясняват с недостига на свободна земя и продължаващото високо търсене включително от инвеститорите от континентален Китай.", "date": "2017.11.02", "title": "Небостъргач в Хонконг бе продаден за над 5 млрд. долара"}
{"url": "http://www.mediapool.bg/tsvetelina-borislavova-i-petya-slavova-ostavat-v-sastezanieto-za-targovska-banka-viktoriya-news271335.html", "text": "Две банкерки - Цветелина Бориславова и Петя Славова, остават в състезанието за покупката на дъщерната на фалиралата КТБ Търговска банка \"Виктория\". Те участват в конкурса съответно чрез Българо-Американска Кредитна Банка (БАКБ) и Инвестбанк, които са подали обвързващи оферти за покупка на 100% от капитала на малкия трезор. Отпаднала е офертата на хазартния бос Васил Божков чрез \"Вабо Интернал\" АД и група инвеститори.\r\n\tТова става ясно от съобщение на синдиците на КТБ, които в момента правят втори опит за продажбата на трезора.\r\n\tТова е поредният опит да бъде продадена ТБ \"Виктория\", която бе купена от КТБ само няколко месеца, преди да бъде затворена.\r\n\tПървият опит за продажба на банката приключи през март 2017 г., след като БНБ не разреши покупката на \"Виктория\" от турската \"Търговска банка Д\", собственост на познатия от безмитната търговия и с бензиностанции бизнесмен Фуат Гювен, който развива бизнес в различни сектори в България, Турция и Русия. Мотивът бе, че предлаганият план за стабилизиране на \"Виктория\" е рисков за самата Д банк.\r\n\tБАКБ на Цветелина Бориславова също бе поканена на финални преговори със синдиците на КТБ, като накрая бе предпочетена Д банк.\r\n\t\"Инвестбанк\" на Петя Славова, която също се включи и в предишния конкурс, явно също не се отказва от състезанието, независимо че трябва да решава собствените си проблеми, след като на стрес тестовете преди година се оказа една от двете банки, които имат нужда от увеличение на капитала.\r\n\tСпоред данните на БНБ към края на юни 2017 г. активите на банка \"Виктория\" възлизат на 126 млн. лв., а пасивите й са около 92 млн. лв., от които към 85 млн. лв. са към КТБ. Собственият капитал на банката е малко над 34 млн. лв., а регистрираният и внесен капитал възлиза на 126 млн. лв.\n\n\r\n\tОсновното предизвикателство за бъдещия купувач на банка \"Виктория\" ще бъде да плати дълговете й към КТБ.", "date": "2017.11.02", "title": "Цветелина Бориславова и Петя Славова остават в състезанието за Търговска банка \"Виктория\""}
{"url": "http://www.mediapool.bg/kalin-mitrev-otteglen-ot-vazhno-reshenie-na-ebvr-za-azerbaidzhan-news271293.html", "text": "Замесеният в Азербайджанската перачница български представител в ЕБВР е бил отстранен от процеса за вземане на решение за отпускане на заем от 3,1 милиарда долара на Азербайджан – пише датския вестник Berlingske в днешното си издание\r\n\t \r\n\t\r\n\t \r\n\tBerlingske е източникът на документи от естонския клон на Danske Bank, уличаващи режима в Баку в източване на милиарди през офшорни фирми. С част от парите са финансирани европейски политици, за да лобират в полза на режима на Алиев.\n\n\r\n\t \r\n\tСъпругът на Ирина Бокова и български представител в ЕБВР Калин Митрев е получил 425 000 евро в швейцарски и български сметки, показа разследването водено от международния консорциум на разследващи журналисти OCCRP, както и водещи световни медии като Гардиън, Льо Монд и Зюддойче цайтунг (виж тук и тук).\r\n\t \r\n\tЗаемът отпуснат от ЕБРД на Азербайджан е за построяването на газопровода TANAP, част от южния газов коридор. Този проект е приоритетен за Европейския съюз, защото ще намали зависимостта от руския газ. Съветът на директорите на ЕБВР е одобрил заема, но българския представител Калин Митрев не е участвал в заседанието.\r\n\t \r\n\tГоворител на ЕБВР е потвърдил за Berlingske, че оттеглянето на Митрев от управленското решение е директно следствие от разкритията за парите получени от Митрев през Азербайджанската перачница.\r\n\t \r\n\tАдвокат на Митрев – \"Прокуратурата скоро ще изчисти името му\"\r\n\t \r\n\tЛондонският адвокат на Калин Митрев Сарош Завайла уточнил за Berlingske, че клиентът му сам е решил да си направи отвод от гласуването на заема за Азербайджан, за да няма съмнения за конфликт на интереси.\r\n\t \r\n\tЗавайла съобщил още, че се очаква бързо заключение на проверката образувана от българската прокуратура и НАП, които щели да изчистят името на Митрев от \"обидните обвинения в пресата\".\r\n\t \r\n\tЗасега няма никакъв официален резултат от проверките, инициирани от Сотир Цацаров и НАП. От данните за банковите транзакции, анализирани от Биволъ и партньорските медии в проекта става ясно, че два от преводите към швейцарската сметка на Митрев са били върнати от Дойче Банк без обяснения заради \"чувствителна информация\". Това означава, че финансовите отношения на Митрев със съмнителните офшорки са се появили на радара на немското и швейцарското финансово разузнаване.\r\n\t \r\n\tСвое разследване по скандала с \"Азербайджанската перачница\" реши да проведе и Европейския парламент (виж тук). Българските евродепутати обаче гласуваха масово против поправката в резолюцията на Европарламента, с която се настояваше за разследване и се осъждаха корупционните практики на Баку.\r\n\t \r\n\tМинистерството на финансите мълчи и до момента по въпроса дали е получен отговор от ЕБВР на писмото, което Владислав Горанов изпрати след кризисно правителствено заседание по казуса с Митрев. Вместо да оттегли Митрев в епицентъра на скандала, властта реши да попита ЕБВР дали банката има намерение да го уволни.\r\n\t \r\n\tВеднага след това говорител на ЕБВР каза за в. Капитал, че Калин Митрев е български дипломат и не е служител на ЕБВР, така че отговорността и инициативата за неговото отзоваване е изцяло на българската страна.\r\n\t \r\n\tМитрев – един много дискретен енергиен съветник\r\n\t \r\n\tПроучване на Биволъ показа, че азербайджанските пари получени от Калин Митрев идват от напълно куха фирма, която е създадена за усвояване на обществени поръчки (виж тук и тук). Собственикът и директор на фирмата, очевидно подставено лице, опроверга в телефонен разговор, че е изпращал имейли в подкрепа на твърденията на Митрев за оказани консултантски услуги в областта на хидрополитическата стратегия за предотвратяване на наводнения в басейна на река Кура.\r\n\t \r\n\tОказа се също, че фирмата не е печелила обществена поръчка от Министерството на извъндредните ситуация на Азербайджан за изготвяне на такива стратегически документи, а за доставка на полева кухня за бедстващите от наводенията.\r\n\t \r\n\t\r\n\t \r\n\tПрез годините Калин Митрев е посещавал многократно Азербайджан в компанията на съпругата си Ирина Бокова, за което свидетелстват многобройни публикации в местните медии и снимки с официални лица в присъствието на Митрев, вероятно в качеството му на \"първа дама\" на шефката на ЮНЕСКО.\r\n\t \r\n\t\r\n\t \r\n\tФинансистът обаче е бил в Азербайджан и по други официални поводи, например като съветник на бившия президент Георги Първанов. Следа за това има в официална справка за пътуванията с Авиоотряд 28, предоставена на Парламента. От документа става ясно, че на 30.06.2010 Калин Митев е летял до Баку като член на делегацията на Първанов в качеството на \"съветник на Президента по икономически и енергийни въпроси\".\r\n\t \r\n\tОт Администрацията на Президента обаче отговориха на запитване на Биволъ, че Калин Митрев никога не е бил назначаван официално за съветник на президента на Републиката и не е получавал възнаграждение като такъв.", "date": "2017.11.02", "title": "Калин Митрев \"оттеглен\" от важно решение на ЕБВР за Азербайджан"}
{"url": "http://www.mediapool.bg/roumingat-za-sarbiya-i-makedoniya-mozhe-da-poevtinee-do-kraya-na-godinata-news271300.html", "text": "Цените на роуминга за страните от Западните Балкани може да паднат до края на годината. До месец ще бъде подписан меморандум между България и тези държави, сред които Македония и Сърбия, обяви министърът на транспорта Ивайло Московски, цитиран от БТА.\r\n\tТой очаква след междуправителствените меморандуми до края на годината да бъдат подписани и споразумения между мобилните оператори в отделните държави. , коментира Московски и добави, че стойността на услугите е 100 пъти по-висока, отколкото цените за националните разговори. Министърът не посочи какви очаква да станат цените след подписването на документите.\r\n\tПо думите на Московски подписването на междуправителствените спогодби за цените на роуминга са част от приоритети на България по време на председателството на Съвета на ЕС., заяви министърът.\r\n\tОт 15 юни падна роумингът за страните от Европейския съюз след решение на европейските институции. Така при пътуване в друга държава клиентите ползват услуги на цените, на които и в собствената си страна. Високите цени за държавите извън ЕС обаче останаха в сила. За българските потребители най-сериозен проблем е стойността на услугите в Македония, Сърбия и Турция, тъй като те са сред страните, в които българите пътуват най-често. За момента няма информация за подобно споразумение с Турция.\r\n\tСпоред данните на Националния статистически институт само през септември в Турция са пътували над 115 000 българи, в Сърбия - 42 000, а в Македония повече от 36 000. За същия месец България е била посетена от близо 160 000 души от Турция, над 50 000 - от Сърбия и близо 45 000 от Македония.\n\n\r\n\tОт финансовия отчет на \"Мобилтел\" за миналата година излиза, че приходите на компанията от роуминг за клиенти от други държави са над 9.65 млн. лева и са се увеличили в сравнение с предишната година, което се обяснява с добрия летен туристически сезон. През миналата година обаче още важаха цените за роуминг и за ЕС. От мобилния оператор отбелязват, че все повече техни клиенти търсят по-евтини варианти за разговори в Сърбия и Македония и за това са предлагали и за тези държави възможността за купуване на дневни пакети за разговори и интернет. В същото време общите приходи на телекома са намалели, а една от посочените причини е натискът за намаляване на цените на роуминга в ЕС през 2016 г.\r\n\tОт \"Теленор\" посочват във финансовия си отчет за миналата година, че очакват негативен ефект от отмяната на роуминга през тази година, който ще се изрази основно в свиване на печалбата. Приходите от роуминг на клиенти на компанията са почти 7 млн. лева.\r\n\tВ отчета на \"Българска телекомуникационна компания\" европейските регулации за роуминга се посочват сред рисковете за компанията, без да се коментира как ще повлияят на приходите ѝ. Няма и данни за постъпленията по това перо.\r\n\t\r\n\t, съобщи Московски.\r\n\tТой коментира и обсъжданите на ниво ЕС промени в политиката за командироване на заетите в транспорта. Регулациите за този сектор бяха извадени от общите правила при обсъждането на директивата за командираване, тъй като предизвикват най-големи спорове сред отделните страни.\r\n\tСпоред Московски се очакват сериозни дебати около идеята за забрана на шофьорите да ползват седмичната почивка на борда на превозните средства, както и предложените разпоредби за задължително връщане на водачите в държавите им, на всеки три седмици. , каза министърът.", "date": "2017.11.02", "title": "Роумингът за Сърбия и Македония може да поевтинее до края на годината"}
{"url": "http://www.mediapool.bg/rusiya-mozhe-da-obyavi-deistvashti-v-stranata-medii-za-chuzhdestranni-agenti-news271303.html", "text": "Москва може да обяви действащи в Русия медии за чуждестранни агенти. Сегашните закони \"не са достатъчни за целта, но правосъдното министерство вече има готовност да ги пооправи\", пише \"Ведомости\", цитиран от БТА. \r\n\t \r\n\tРуското законодателство изисква всички неправителствени организации, финансирани от чужбина и участващи в \"политическа дейност\", да бъдат регистрирани като \"чуждестранни агенти\" - термин, съдържащ намек за предателство и шпионаж.\r\n\t \r\n\tСпоред руския зам.-министър на правосъдието Олег Плохой, цитиран във вестника, ведомството подготвя ответни мерки срещу САЩ заради дискриминацията на руски медии в Щатите. Плохой заяви това вчера пред работна група към руския сенат, наблюдаваща намесата във вътрешните работи на Русия. Обсъдено бе решението на Туитър да блокира рекламните акаунти на руските медии \"Раша тудей\" (РТ) и \"Спутник\". Туитър обясни, че според американското разузнаване двете медии са правили опити за намеса в миналогодишните президентски избори в САЩ в интерес на руското правителство.\n\n\r\n\t \r\n\tШефът на федералната агенция за медиен контрол \"Роскомнадзор\" Александър Жаров заяви, че тя разполага с достатъчно механизми за \"симетричен отговор\" на този натиск. Туитър не премахвал веднага забранените материали и \"Роскомнадзор\" открила там 7 линка към детска порнография и още 139 с екстремистки характер, което й давало основания тутакси да блокира ресурса.\r\n\t \r\n\tПо думите на Плохой правосъдното министерство на Русия официално е предупредило вече ред чуждестранни медии, по-специално радио \"Свобода\", че може да им се наложат ограничения - ако американските власти изпълнят всичките си заплахи по повод руските медии.\r\n\t \r\n\t\"Навярно ще бъдем принудени да приложим норми, засилващи контрола над дейността на чуждестранните нетърговски организации, техни филиали и представителства. И степента на този контрол на практика е огледална спрямо мерките, вземани днес в САЩ срещу руските медии\", каза Плохой.\r\n\t \r\n\tМосква може да постави на чуждите медии изисквания, аналогични на американския закон FARA - той задължава лобистките фирми с чуждестранни правителствени клиенти да се регистрират в щатското правосъдно министерство и редовно да се отчитат за дейността си.\r\n\t \r\n\tМинистерството на правосъдието в Москва уверява, че законодателите няма да подминат и данните на Федералната служба за сигурност, че американската система за масова пропаганда методично засилва присъствието си в руския сектор от интернет. \r\n\t \r\n\tФСС съобщила, че за покоряване на руското информационно пространство \"Гласът на Америка\" ще получи допълнително 30 милиона долара, а радио \"Свобода\" - 24 милиона, \"за да въздейства върху широки слоеве от населението на Русия\".\r\n\t \r\n\tС оглед конфронтацията със Запада перспективите за нови ограничения в Русия изглеждат съвсем реални, смята политологът Алексей Макаркин. И тук не става дума само за медиите. Нови мерки ще се вземат най-вероятно по всички направления; те ще засегнат и социалните мрежи, и гражданите, сътрудничещи с нежелани организации, прогнозира той за \"Ведомости\", цитиран от Би Би Си.\r\n\t \r\n\tПредложенията на \"Роскомнадзор\" за законови ответни мерки срещу \"притесняването на руски медии в чужбина\" датират от 24 октомври, уточнява \"РБК\".\r\n\t \r\n\tСедмица преди това руският президент Владимир Путин изрази мнението, че единственият демократичен начин за борба с медиите е \"да се изкажеш ярко, образно и талантливо\". Той заяви, че недоумява по повод ситуацията около руските медии в САЩ, и предупреди, че Москва ще даде огледален отговор, ако Щатите започнат действия срещу руски средства за масова информация, напомня изданието.", "date": "2017.11.02", "title": "Русия може да обяви действащи в страната медии за чуждестранни агенти"}
{"url": "http://www.mediapool.bg/nesashtestvuvashta-vizita-na-osama-bin-laden-v-beliya-dom-razkaza-v-efir-govoritelkata-na-ruskoto-vanshno-ministerstvo-news271333.html", "text": "Официалният представител на министерството на външните работи на Русия Мария Захарова бе уличена в разпространяване на лъжлива информация за визита на Осама бен Ладен в Белия дом в САЩ. Това е станало в понеделник по време на предаването \"60 минути\" по телевизия \"Россия 1\", предават в четвъртък руските агенции.\r\n\tУчастниците в предаването разисквали разследването на руската намеса в президентските избори на САЩ. В някакъв момент станало дума за лобизма и Захарова решила да напомни на зрителите, че навремето американците са подкрепяли терориста Осама бин Ладен.\r\n\t\"Припомнете си тези фантастични, феерични снимки, как в Белия дом приемаха бин Ладен. Това си е класически лобизъм в истинския смисъл на думата\", каза тя.\r\n\t \r\n\tСнимките, за които говори Захарова, не са били показани в ефира на телевизията, но очевидно тя е имала предвид снимката, на която се вижда как бившият секретар на САЩ Хилари Клинтън стиска ръката на бин Ладен. Фотографията е подправена и беше разпространена от привържениците на съперника на Клинтън Доналд Тръмп в навечерието на миналогодишните президентски избори, съобщава \"Дъ Инсайдър\".\r\n\tНа оригиналната снимка Клинтън е снимана до индийския музикант Шубхашиш Мухерджи. Оригиналът е публикуван на официалния сайт на музиканта.\r\n\tГрешката на Захарова вече стана повод за появата на мемове. Проектът \"Д///ихад\" публикува в Туитър снимка на Захарова с главния редактор на \"Ехото на Москва\" Алексей Венедиктов, на когото с помощта на фотошоп е монтирана главата на бин Ладен.\r\n\t \r\n\tРуските медии отбелязват, че гафът с приема на бин Ладен в Белия дом не е единствения, направен от Захарова по време на предаването. Така например, тя заявила, че телевизия СиЕнЕн наскоро е публикувала материал, в който се говори за проникването от страна на Русия в компютърни игри с цел оказване на влияние върху афроамериканската част от населението на САЩ.\r\n\tВ действителност в статията се говори, че руската Агенция за интернет изследвания, известна като \"фабрика за тролове\", стои зад кампанията за протест срещу полицейското насилие към афроамериканците Don't Shoot Us (\"Не стреляйте по нас\"). Според статията агенцията е използвала играта Pokemon Go, за да разпали противоречия в американското общество.\r\n\tВъншното ведомство на Русия засега не е коментирало изказването на Захарова. Това не е първият път, когато говорителката на министерството блести в ефир. Преди година Захарова разказа пак за канал \"Россия 1\", че ключовата причина за победата на Доналд Тръмп са еврейските пари.", "date": "2017.11.02", "title": "Несъществуваща визита на Осама бин Ладен в Белия дом разказа в ефир говорителката на руското външно министерство"}
{"url": "http://www.mediapool.bg/v-krim-tarsyat-diversanti-sled-avarii-v-energiyni-obekti-news271304.html", "text": "В Крим търсят диверсанти и руският Черноморски флот е вдигнат по тревога заради инциденти в енергийни обекти, пише \"Независимая газета\".\r\n\t \r\n\tЗа по-малко от денонощие в южната част на полуострова, анексиран от Русия през 2014 г., станаха ред извънредни произшествия - в интервал от няколко часа бяха повредени два газопровода и рухна една от опорите на местен далекопровод.\r\n\t \r\n\tСпоред вестника 3000 души са останали без газ, но се е разминало без трайни смущения в електроснабдяването.\r\n\t \r\n\tОбсъжда се най-вече версията за украинска следа - аварийните ситуации може би се дължат на умишлено предизвикани експлозии. За диверсия говорят и характерът на повредите - констатацията, че са резултат от външно въздействие, и реакцията на силовите структури, засилили мерките за сигурност, дори затворили временно границата с Украйна, пише изданието.\r\n\t \r\n\tВчера руският Национален антитерористичен комитет сметна за необходимо да коментира, което само по себе си показва, че положението е сериозно, посочва всекидневникът.\r\n\t \n\n\r\n\tСред версиите, по които работят разследващите, комитетът споменал и за диверсия.\r\n\t \r\n\tДиверсии допуска и директорът на газоснабдителното предприятие \"Кримгазсети\" Сергей Тарасов. Обстоятелствата около авариите ще се уточняват от междуведомствена комисия.\r\n\t \r\n\tПовредените отсечки от газопроводите са изрязани и изпратени за експертиза, допълва вестникът.", "date": "2017.11.02", "title": "В Крим търсят диверсанти след аварии в енергийни обекти"}
{"url": "http://www.mediapool.bg/mechtata-za-nezavisima-katalunya-se-stopyava-sred-mestnite-separatisti-news271306.html", "text": "Месец след сблъсъците с полицията, в които бранеха референдума за самоопределение на Каталуня, жителите на малкото селце Досриус са обезсърчени - независимата им \"република\" се изпари за броени дни.\r\n\t \r\n\t\"Никакви сили не ми останаха. Положихме много труд, помагахме кой с каквото може, а накрая нещата се влошиха повече отпреди\", обобщава Оскар Жансана, 43-годишен фермер, застанал пред къщата си, украсена със сепаратисткото знаме.\r\n\t \r\n\tМечтите за независима република бързо отлетяха. Пет часа след провъзгласяването й в петък от каталунския парламент правителството в Мадрид постави под пряко управление този регион от Североизточна Испания. В понеделник администрацията вече бе под контрол.\r\n\t \r\n\tОтстраненото сепаратистко правителство се раздели между Барселона и Брюксел, където неговият ръководител Карлес Пучдемон уверява, че все още е \"легитимният премиер на Каталуня\".\r\n\t \r\n\t\"Те откараха републиката в Белгия, а ние останахме тук с вицекралица\" - шегува се примирена Сусана Мора, говорейки за испанската вицепремиерка Сорая Саенс де Сантамария, натоварена в момента да управлява Каталуня.\r\n\t \n\n\r\n\tЗаедно с десетки свои съседи 43-годишната продавачка беше на 1 октомври част от жив щит пред единствената изборна секция в селото с 5000 жители, сгушено в хълмовете край Средиземно море северно от Барселона.\r\n\t \r\n\tПо обед пристигна Цивилната гвардия и \"нахълта безцеремонно, по войнишки\", разказва тя. За да изземат изборните материали, полицаите си проправяха път с палки и неколцина, включително кметът, бяха ранени.\"Връщане към реалността\"\r\n\tСъщо като Сусана Мора хиляди каталунци се вдигнаха на този ден, за да осигурят протичането на вота, забранен от Мадрид - на резултата се позова каталунският парламент, за да провъзгласи отцепването на региона.\r\n\t \r\n\tЛикуване обхвана в петък мнозина сепаратисти, но то бързо премина в разочарование.\r\n\t \r\n\t\"Истината е, че не схващаме добре какво става. Хората са много ядосани\", обяснява продавачката, метейки пода в своето павильонче.\r\n\t \r\n\t\"Поизгубихме вяра\", признава и Кристина Карбо, излязла на разходка край готическата църква в селото.\r\n\t \r\n\t\"Борим се отдавна за това: демонстрирахме, протестирахме, гласувахме неведнъж . . . - обяснява тя. - Бяхме си внушили, че стига само да посегнем, но как да надвием държавата, цялата власт е у нея.\"\r\n\t \r\n\tОт 2010 г. активистите на сепаратисткото движение организираха масови демонстрации в областта и подкрепяха водачите си практически безусловно.\r\n\t \r\n\tПрез 2015 г., получили абсолютно мнозинство в каталунския парламент, отцепниците обещаха независимост до година и половина, колкото да подготвят местния апарат за функциите на държавна администрация.\r\n\t \r\n\tНо вече изминаха две години, а каталунските управници нямат нито собствена хазна, нито социално осигуряване, нито централна банка, а не контролират и територията. Напротив, тя вече се управлява от Мадрид - за пръв път, откакто е приключила диктатурата на генерал Франко.\r\n\t \r\n\t\"Връщаме се към реалността - признава пред АФП лидерът на мощно сепаратистко сдружение. - Републиканското правителство няма как да се наложи. Трябва да си направим самокритика и да кажем на хората, че няма да стане лесно, че всичко ще трае много дълго.\"\r\n\t \r\n\tОтцепническите лидери уверяваха години наред, че раздялата с централната власт ще мине без големи щети. Изключваха изобщо бизнесът да напусне региона - а 1800 фирми вече изместиха другаде главните си офиси. Обещаваха, че Каталуня ще остане в ЕС, докато европейските власти предупреждаваха пак и пак, че това не е възможно.\r\n\t \r\n\t\"Измамиха ни съзнателно\", заклеймява ги Рабон Санчес, 54-годишен адвокат от Досриус, противник на идеята за независимост.\r\n\t \r\n\t\"Политиците трябва да казват истината, а те не го направиха. Вместо да правят политика, те пратиха хората вместо себе си на предната линия и ни вкараха в тази задънена улица\", въздиша той.\r\n\t \r\n\tДруги обаче вярват непоклатимо в сепаратистките водачи от рода на Карлес Пучдемон.\r\n\t \r\n\t\"Те си знаят работата. Трудно ще ни бъде, но те са предвидили всичко. За 1 октомври ни бяха казали, че гласуване ще има - и гласувахме. Така ще стане и сега\", твърди Жозеп Планас, дърводелец, на 48 години.", "date": "2017.11.02", "title": "Мечтата за независима Каталуня се стопява сред местните сепаратисти"}
{"url": "http://www.mediapool.bg/vashington-odobri-nova-orazheina-sdelka-s-katar-vapreki-krizata-v-persiyskiya-zaliv-news271297.html", "text": "Съединените щати одобриха нова оръжейна сделка с Катар за 1.1 милиарда долара, въпреки кризата между емирството и други арабски страни, съобщи Франс прес.\r\n\t \r\n\tДоговорът предвижда логистична и техническа поддръжка за катарските бойни самолети Ф-15, сочи комюнике на администрацията в САЩ.\r\n\t \r\n\tКатар е сила от съществено значение за политическата стабилност и икономическия напредък в района на Персийския залив, се изтъква в комюникето.\n\n\r\n\t \r\n\tПрез юни САЩ и Катар сключиха споразумение, според което на малката петролна страна бяха продадени американски Ф-15 за 12 милиарда долара.\r\n\t \r\n\tТова стана дни преди началото на кризата между Доха и \"четворка\" арабски страни начело със Саудитска Арабия, които обвиняват Катар, че подкрепя екстремистки организации и се сближава с Иран - мощен съперник на Рияд в региона. От началото на юни те държат Катар в строга блокада.\r\n\t \r\n\tОтначало изглеждаше, че президентът на САЩ Доналд Тръмп подкрепя изолацията на Катар, след като обвини тази страна, че финансира \"тероризма на твърде високо равнище\".\r\n\t \r\n\tСлед това обаче САЩ направиха опит за посредничество; държавният секретар Рекс Тилърсън дори по-скоро упрекна неотдавна Саудитска Арабия и съюзниците й - Обединените арабски емирства, Египет и Бахрейн, за отказа им да започнат диалог със съседната страна.\r\n\t \r\n\tПри посещение в Доха през октомври първият дипломат на САЩ обеща да заздрави връзките с емирството, но не успя да насочи кризата към изход и днес нещата са в задънена улица, припомня АФП.", "date": "2017.11.02", "title": "Вашингтон одобри  нова оръжейна сделка с Катар  въпреки кризата в Персийския залив"}
{"url": "http://www.mediapool.bg/tuitar--diplomatsiyata-na-tramp-na-toyagi-i-morkovi-iznervya-aziatskite-sayuznitsi-na-sasht-news271305.html", "text": "В началото на септември, когато на Корейския полуостров нарастваше напрежението заради последните ядрени и ракетни тестове на Пхенян, президентът на САЩ Доналд Тръмп използва \"Туитър\", за да критикува съюзника си Южна Корея заради нейното \"помиряване\" със севернокорейското правителство. \"Южна Корея разбира, както аз им казах, че техните приказки за помиряване със Северна Корея няма да сработят\", написа Тръмп.\r\n\t \r\n\t\"Те разбират само от едно нещо!\", добави Тръмп, като вероятно имаше предвид, че действията на Северна Корея може да бъдат спрени само чрез заплаха с военна сила. \r\n\t \r\n\tПубличните укори на президента на САЩ срещу отдавнашния регионален партньор изпратиха противоречиви сигнали на Сеул, където президентът Мун Дже-ин от избирането си през май се стреми да засили натиска върху Северна Корея и да я накара да се върне на масата за преговори. Критиките на Тръмп дойдоха и по време, когато той открито обсъждаше възможността за анулиране на търговското споразумение между САЩ и Южна Корея - политически деликатна тема за двете страни, - срещу което Търговската камара на САЩ се противопостави \"по възможно най-категоричен начин\". \n\n\r\n\t \r\n\tСедмици след туита за \"помиряването\" и след като САЩ се съгласиха да продадат още високотехнологично военно оборудване на Южна Корея и Япония, Тръмп премина към ласкателства, казвайки каква \"голяма чест\" е била за него да се срещне с Мун в Ню Йорк в кулоарите на сесията на Общото събрание на ООН. \r\n\t \r\n\tПри Тръмп световните лидери никога не знаят дали получават морков или тояга. Един ден това е похвала, а на следващия е присмех, като традиционният дипломатически протокол е изместен от стратегическа непредвидимост - както за съюзници, така и за неприятели. \r\n\t \r\n\t\"Това изнервя съюзниците. Това изпраща смесени сигнали на противниците\", каза през август за \"Гласът на Америка\" Терънс Шуплат, съставител на външнополитическите речи на бившия президент Барак Обама. \"Това просто отслабва и обезценява ролята на този президент\", добави Шуплат. \r\n\t \r\n\tОще преди да стане президент, Южна Корея е била повод за оплаквания на Тръмп по въпроси като военната помощ на Вашингтон за Сеул от началото на Корейската война през 1950 г. И неговите критики често бяха доста остри. \"Не мога да повярвам, че не искаме нищо от Южна Корея. Те направиха състояние на наш гръб, а ние похарчихме състояние да ги браним - колко глупаво!\", написа Тръмп в \"Туитър\" през 2013 г. \r\n\t \r\n\tРазбира се Южна Корея не е единствената \"боксова круша\" на Тръмп в социалните медии. По отношение на Китай той прескача от похвала (\"Имам голямо доверие в Китай, че ще действа както трябва спрямо Северна Корея\" - 13 април) към презрение (\"Много съм разочарован от Китай\" - 29 юли). В серия туитове на 29 юли Тръмп написа: \"Нашите глупави предишни лидери допуснаха Китай да трупа стотици милиарди долари годишно от търговия досега [. . .] Те не направиха НИЩО за нас със Северна Корея. Само приказки. Ние няма да позволим това да продължава още. Китай може лесно да реши този проблем!\". \r\n\t \r\n\tВ началото на януари, малко преди да поеме президентския пост, Тръмп нападна в \"Туитър\" Китай за това, че \"взема огромно количество пари и богатство с изцяло едностранна търговия, но не иска да помогне със Северна Корея. Чудесно!\". Часове по-късно последва рядко срещан отговор от чуждестранно правителство - официалната китайска агенция Синхуа публикува материал на китайски език, в който се отправяше предупреждение, че \"пристрастеността към \"Туитър\" дипломацията е неразумна\" и че \"дипломацията не е детска игра и не може да бъде водена като бизнес\". \r\n\t \r\n\tДоста любопитен е фактът, че след това смъмряне Тръмп не спомена Китай в своите туитове в продължение на повече от месец. \r\n\t \r\n\tСега, когато наближава деветдневна обиколка на Тръмп из Азия (тя започва на 5 ноември и включва посещения в Япония, Южна Корея, Китай, Виетнам и Филипините), той е смекчил подхода си в социалните мрежи и е възприел по-традиционен дипломатически тон. \"Говорих с президента Си на Китай да го поздравя за неговото изключително повишение\", написа Тръмп на 25 октомври. \"Мелания и аз очакваме да бъдем заедно с президента Си и мадам Пън Лиюан в Китай след две седмици в това, надяваме се, историческо пътуване\". \r\n\t \r\n\tПравителството, което не е получавало такива ласкателства от президента на САЩ, е това на Северна Корея, чийто лидер Ким Чен-ун е наричан от Тръмп в \"Туитър\" и в речи \"малкия човек ракета\", намек за многократните ракетни тестове на Пхенян. В хода на войната на думи между Тръмп и Ким през септември севернокорейският водач отвърна на огъня и окачестви президента на САЩ като \"изкуфял старец\".", "date": "2017.11.02", "title": "\"Туитър\"- дипломацията на Тръмп на тояги и моркови изнервя азиатските съюзници на САЩ"}
{"url": "http://www.mediapool.bg/bsp-zapochva-konsultatsii-s-dps-i-volya-za-vot-na-nedoverie-news271307.html", "text": "Следващата седмица БСП ще започне разговори за вот на недоверие срещу правителството с другите партии в опозиция - \"Воля\" и ДПС. Предложението на социалистите към другите формации ще бъде темата на вота да е свързана с корупцията, обяви лидерът на БСП Корнелия Нинова.\r\n\tСпоред обясненията й темата е обширна и може да включва корупцията в различни обществени сектори: здравеопазването, образованието, регионалното развитие или други сфери, тъй като навсякъде имало поводи.\r\n\t\"На парламентарна група решихме да излъчим екип, да помолим колегите от ДПС и \"Воля“ да направят същото и другата седмица официално да започнем разговорите по темата на вота на недоверие и кога да го внесем\", каза Нинова.\r\n\tКонгресът на социалистите в събота даде мандат на Нинова да поиска вот срещу правителството на ГЕРБ и Обединените патриоти.\r\n\tВ добавка лидерът на \"Воля\" Веселин Марешки също е изказвал такава теза, но на последните гласувания в парламента групата му се цепи на две – такива, които подкрепят ГЕРБ, и такива, които гласуват срещу решенията на мнозинството.\n\n\r\n\tПреди ден лидерът на ДПС Мустафа Карадйъ обяви, че корупцията е сериозна тема за внасяне на вот на недоверие.\r\n\tЗа внасяне на вот на недоверие са нужни 48 подписа, а народните представители на социалистическата партия са 80, тъй че не е необходима подкрепата на другите политически сили. За сваляне на правителството са нужни гласовете на 121 от 240 депутата, т.е. и гласове на други партии. Заедно с ДПС и \"Воля\" обаче гласовете могат да станат 118, което означава, че вотът ще е неуспешен, освен ако няма липсващи депутати от мнозинството.\r\n\tстраната има съответните добри показатели и опозицията няма алтернативни решения за това, което сме направили досега\".\r\n\t\"Ще бъде загуба на време, но трябва да се съобразим с конституционните разпоредби и парламентарната практика\", каза Цветанов. Той смята, че това е нормалната парламентарна процедура, и се радва, че дебатът ще се води в пленарната зала, защото не е \"коректно ежедневно да се хвърлят някакви обвинения, които въобще да не кореспондират с истината\".\r\n\t\"Ние се придържаме към начертаната програма, приемането на бюджета и законодателството, което има пряко отношение към ангажиментите по управленската ни програма. От тази гледна точка вотът на недоверие ще ни отнеме може би половин ден, за да може да се водят дебати, иначе нямаме промяна от това, което сме си начертали\", заяви Цветанов.\r\n\tСпоред Цветанов внасянето на вот на недоверие в навечерието на бъдещото председателство на България на Съвета на ЕС е показател за политическа незрялост. \"Аз не мога да повярвам, че една партия, която претендира за 100-годишна история, загърбва националните приоритети, които са свързани с председателството\", каза Цветанов.\r\n\tТой прогнозира, че по време на дебата ще бъдат изречени много неистини, и напомни, че от ГЕРБ са изготвили регистър на фалшивите новини, създавани от БСП.", "date": "2017.11.02", "title": "БСП започва консултации с ДПС и \"Воля\" за вот на недоверие"}
{"url": "http://www.mediapool.bg/ruskite-hakeri-vzemat-na-pritsel-misheni-v-tsyal-svyat-ne-samo-izborite-v-sasht-news271301.html", "text": "Хакери взеха на прицел не само президентската кампания на Хилари Клинтън. Те се опитаха да пробият личната електронна поща на действащия държавен секретар на САЩ, опитаха се да откраднат личната кореспонденция на мениджър, работещ по програмата за стелт изтребители на компанията \"Локхийд Мартин\", и се опитваха да пробият акаунтите на хиляди други, включително на руската пънк група \"Пуси райът\" и на руския опозиционен лидер Алексей Навални. \r\n\t \r\n\tОколо 19 000 бази данни, разкрити неотдавна от фирмата за киберсигурност \"Секюъруъркс\", показват, че хакерската група \"Фенси беър\", която американските разузнавателни служби обвиняват в деструктивна намеса в миналогодишните президентски избори в САЩ, се е опитала да проникне в над 4700 пощенски кутии в мрежата на Gmail в периода между март 2015 и май 2016 г. \r\n\tТова си е списък с мишени за атаки, чиито следи според експерти водят към Кремъл. \r\n\t \n\n\r\n\t\"Има само една страна, чиито интереси този списък би обслужвал\", каза Кеър Джайлс, директор на Центъра за изследвания на конфликти в Кембридж, Англия, и един от петимата експерти, който се запозна с констатациите на Асошиейтед прес. \"Въпреки неизбежните опровержения на Москва това е единственото разумно обяснение\", добави той. \r\n\t \r\n\tРуски официални лица наричат твърденията, че те са оркестрирали тази хакерска дейност, \"абсурдни\" и \"граничещи с фантазиране\". В сряда руският заместник-външен министър Сергей Рябков каза, че няма \"нито едно доказателство\" в подкрепа на тези обвинения. \r\n\t \r\n\tНо мишените на \"Фенси беър\", идентифицирани от АП, показват друго. Мнозина от над 100-те интервюирани по случая обвиняват Москва за хакерството. \r\n\t\"Ние нямаме съмнения относно това кой стои зад тези атаки, каза Артьом Торчински, помощник на (опозиционера ) Навални, който бил взет на прицел от \"Фенси беър\" през 2015 г. Аз съм сигурен, че тези хакери са под контрола на руските тайни служби.\" \r\n\t \r\n\tНай-голямата група от мишени бяха в САЩ, Украйна, Русия, Грузия и Сирия. Хакерите се опитваха да компрометират служители на големи доставчици за въоръжените сили на САЩ и да похитят имейлите на над 130 демократи и хора от вътрешния кръг на Клинтън, включително шефа на нейната кампания Джон Подеста. Имейли от неговата кореспонденция изтекоха в медиите в заключителните дни на президентската надпревара. Сред другите, взети на прицел, са тогавашният държавен секретар Джон Кери и бившият генерал от американската армия Уесли Кларк. \r\n\t \r\n\tТе също така опитаха хакерски атаки срещу редица украински политици, включително Серхий Лешченко, с чиято помощ бяха разкрити недекларираните плащания към Пол Манафорт - шефа на кампанията на Доналд Тръмп. Мишени се оказаха и ислямистки бунтовници, сражаващи се срещу подкрепяното от Русия правителство на сирийския президент Башар Асад, както и Мария Альохина от пънк групата \"Пуси райът\". \r\n\t \r\n\tВасилий Гатов - базиран в САЩ руски медиен анализатор, който бе сред взетите на мушка от \"Фенси беър\", каза, че списъкът поставя в глобален контекст хакерството срещу демократите в началото на 2016 г. \"Това донарежда пъзела\", каза Гатов, който първоначално бе скептично настроен към хипотезата, че руското разузнаване е било пряко насочено към демократите в САЩ. \"Сега вече съм убеден, че е било така.\"\r\n\t \r\n\tТвърденията, че \"Фенси беър\" работи за Русия, не са нови. Но да се достигне до конкретни данни по въпроса е трудно. Американските разузнавателни служби са разкрили публично малко доказателствен материал в тази насока. \"Ударният списък\" достигна до АП, след като \"Секюъруъркс\" попадна на акаунт в интернет платформата за опростяване на линкове \"Битли\". Именно този акаунт се използва от \"Фенси беър\" да създава и разпраща заразени имейли. \r\n\t \r\n\tВ хода на своето разследване АП откри пряка линия от \"Фенси беър\" към изтичанията на информация, които предизвикаха сътресения през финалния етап от президентската надпревара. Всички демократи, чиято лична кореспонденция бе публикувана в периода непосредствено преди изборите, по-рано бяха станали обект на атаки от \"Фенси беър\", пряко насочени срещу професионалните им Gmail адреси, или чрез Националния комитет на Демократическата партия, констатира АП. \r\n\t \r\n\tДори само част от 4700-те Gmail адреса, атакувани от \"Фенси беър\", да са били успешно пробити, източеният от тях обем данни би могъл да се измерва в терабайтове. Така тази операция се нарежда сред най-големите изтичания на информация в историята на журналистиката. \r\n\t \r\n\tСамо идентифицирането и сортирането на обектите от списъка отне на екипа на АП два месеца. \"Усилията на екипа на АП дава \"известна представа колко много труд е вложен в това\" хакерско начинание, каза Томас Рид - професор по стратегически проучвания от Центъра за задълбочени международни изследвания при университета \"Джонс Хопкинс\". \r\n\t \r\n\tТой посочи, че това разследване трябва да сложи точка на теории като тази, която Доналд Тръмп още като кандидат-президент лансира - че хакерски атаки могат да бъдат дело на някой 200-килограмов дебелак, който си лежи в леглото\". \r\n\t \r\n\t\"Внушението, че става дума само за един самотен хакер някъде си, е напълно абсурдна\", изтъкна Рид.", "date": "2017.11.02", "title": "Руските хакери вземат на  прицел мишени в цял свят,  не само изборите в САЩ"}
{"url": "http://www.mediapool.bg/turski-potok-shte-transportira-parviya-gaz-do-turtsiya-prez-2019-g-news271308.html", "text": "Газопроводът \"Турски поток\", който ще пренася 15,75 милиарда куб.м. руски природен газ до Турция годишно, ще започне да функционира през 2019 г., съобщава турското англоезично издание \"Дейли сабах\". Междувременно са в ход преговори за маршрута на втора тръба, която да пренася газ към Европа, посочва вестникът.\r\n\t \r\n\tНа публична дискусия с участието на редица представители на \"Турски поток\" бе съобщено, че с напредването на кораба \"Пайъниъринг спирит\", който полага по четири километра тръби на ден по проекта за газопровода, руският природен газ може да потече към Турция през 2019 г.\r\n\t \r\n\tВече са положени около 224 километра на една от тръбите под морето, доближавайки границата на руско-турската изключителна икономическа зона. Около 207 километра от другата тръба също са завършени. Тази тръба също се очаква да достигне изключителната икономическа зона до следващата седмица. Тръбите, използвани за проекта, са от неръждаема стомана и с дебелина четири сантиметра.\r\n\t \r\n\tМеждувременно се водят преговори и за европейския участък на проекта, който ще бъде изграждан съвместно от турската компания Боташ и руския Газпром. В момента се обсъждат два основни маршрута, като тръбата ще бъде положена или през България към Сърбия и Унгария, или към Италия през Гърция, или пък ще влезе в Европа през България и Гърция.\r\n\t \r\n\tГоворителят на \"Турски поток\" Сандер Ван Ростелар, цитиран от вестника, обясни, че различните компании работят по различни участъци от газопровода, като подчерта, че Газпром е единственият инвеститор в морския участък.\r\n\t \n\n\r\n\tМинималният срок на годност на тръбопровода е 50 години. Той вече е получил първата си оценка за въздействие върху околната среда, но се извършват и други изследвания за безопасността и влиянието върху екологията.\r\n\t \r\n\t\"Турски поток\", чийто общ капацитет е от 31,5 милиарда куб.м. газ, ще може да покрива нуждите от природен газ на 15 милиона домакинства.\r\n\t \r\n\tСлед като бъде завършен, тръбопроводът ще транспортира втечнен природен газ, еквивалентен на 370 танкера, посочва \"Дейли сабах\".", "date": "2017.11.02", "title": "\"Турски поток\" ще транспортира първия газ до Турция през 2019 г."}
{"url": "http://www.mediapool.bg/srednata-zaplata-v-chastnite-firmi-se-uvelichila-s-88-za-osem-godini-news271311.html", "text": "Средната заплата в частния сектор е нараснала с над 88% за времето от 2008 г. до 2016 г., показва статистически анализ, направен от Българската стопанска камара. Ръстът се потвърждава и от данните на Националния статистически институт (НСИ) за периода от края на 2008 г. до края на 2016 г. През последното тримесечие на 2008 г. средната заплата в частния сектор в страната е била 527 лв., а в края на 2016 г. - 994 лв., показват данните на НСИ.\r\n\tСпоред БСК ръстът при заплатите в държавния сектор е доста по-скромен - 32.4%, но не се посочва какви са били сумите в началото и в края на периода. Според данните на НСИ през последното тримесечие на 2008 г. заплащането в обществения сектор е било средно 654 лв., а в края на 2016 г. - 1070 лв. Това е ръст от близо 63 на сто. Общо за страната според БСК заплатите за периода са се увеличили със средно 70.3%. Според данните на НСИ ръстът е близо 85 на сто - от 548 лв. на 1012 лв.\r\n\tМинималната заплата, която се определя административно, е нараснала през същия период със 131.8% - от 220 лв. на 510 лв.\r\n\tДанъчно задължени в страната са 318 903 предприятия (към 2015 г. ), с 22% повече от 2008 г. От тях на на счетоводна печалба са 223 619 (71.3%), а на счетоводна загуба – 91 526 (28.7%). С най-голям дял (13.74%) в общата счетоводна печалба са финансовите и застрахователните предприятия, преработващата промишленост (20.08%) и търговията (20.01%) – сектори на икономиката със средна заплата над 1300 лв. Счетоводната печалба на предприятията от 2012 г. до 2016 г. е нараснала с близо 36%.\r\n\t\n\n\r\n\tИзпълнителният председател на БСК Божидар Данев използва данните от анализа на организацията, за да критикува исканията на КНСБ фирмите да отделят по 10% от печалбата си за увеличаване на заплатите на служителите и всеки работник да получи по 100 лв. по-високо заплащане. Според Данев и без \"изземване и преразпределение\" през последните години средното заплащане във фирмите се увеличава с по около 10 на сто на година.\r\n\t\"Може би замисълът на синдикатите е това увеличение да бъде насочено основно към тяхната преобладаваща членска маса в губещите предприятия и обществения сектор\", коментира Данев. Той добави, че \"в момента неграмотни, полуграмотни или хора с начално образование по административно разпореждане получават заплащане, равно на това на хора с висше и средно-специално образование – млади научни работници, млади лекари, библиотечни служители, социални работници\".\r\n\tИзпълнителният председател на БСК има предвид, че заплатите на хората с ниска или без квалификация растат със сериозен процент заради административното увеличение на минималната заплата. В същото време той напомня, че бюджетно финансираните системи - от болници, БАН, Селскостопанската академия до ж.п. инфраструктура - изпадат в сериозни дефицити.\r\n\tАдминистративните решения за промяна на минималната работна заплата, минималния осигурителен доход и т.н. не са довели до съответните промени в бюджетите на бюджетно финансираните институции и организации, коментира Данев по повод записаното в проектобюджета за 2018 г. увеличение на най-ниското възнаграждение на 510 лв.\r\n\tТой определя исканията на синдикатите като \"сталинистки\" и заслужаващи Антинобелова награда за икономика.\r\n\t\r\n\tВ същото време от КНСБ се похвалиха, че синдикалната организация в държавното дружество \"Мини Марица Изток\" ЕАД е договорила увеличение на фонд \"Работна заплата\" с 10 на сто.\r\n\t\"Скокът ще бъде разделен на две - 5 на сто от четвъртото тримесечие на 2017 г. и още 5 на сто от началото на 2018 година. На практика това представлява ръст от поне 100 лв. за ниските заплати, но за някои длъжности достига и надминава 200 лв.\", уточняват от профсъюза.\r\n\tОт КНСБ допълват, че увеличение на заплатите има и в частното дружество \"Каолин\" - с 10 - 16 на сто. Увеличение от 5% или поне 100 лв. на човек е договорено и в \"Асарел Медет\".\r\n\tОт КНСБ допълват, че през миналата година средната заплата на работещите в минно-добивната промишленост е нараснала с 2 на сто, достигайки 16 527 лв. годишно. Това е с близо 5000 лв. над средното за страната, което е 11 534 лв.\r\n\tВ минно-добивната промишленост работят 22 342 души.", "date": "2017.11.02", "title": "Средната заплата в частните фирми се увеличила с 88% за осем години"}
{"url": "http://www.mediapool.bg/problemat-na-es-ne-e-s-demokratsiyata-a-s-meritokratsiyata-news271313.html", "text": "Преди десетилетия нямаше разлика в индекса на щастието между африканските държави и по-развитите западни държави. Това бе до момента, в който в Африка част от хората получиха достъп до телевизори и започнаха да се сравняват. Ако преди ти си се сравнявал с твоя съсед или съседното село в най-добрия случай, новият свят става свят на глобални сравнения.\r\n\tПрез 2003 г. с \"Алфа рисърч\" направихме подобно изследване в България. Един от парадоксалните резултати на прехода е, че никой не се чувства щастлив. Ние се опитахме да разберем защо и видяхме две неща. Губещите – това най-често са по-възрастни хора и хора с по-ниски доходи - сравняват живота си с живота преди 1989 г. и те виждат какво са загубили. Но тези, които нито са спечелили, нито са загубили, също не бяха готови да се видят като успели, защото през цялото време сравняват доходите и живота си със сходни професии в други страни от ЕС. В този смисъл българският лекар не сравнява живота си с живота си и доходите си преди 1989 г., не се сравнява с българския учител, а се сравнява с лекаря в Австрия или в Чехия и има усещането, че не е получил това, което е очаквал. Това е, защото появата на глобални сравнения изведнъж промени представите. Ние винаги сме знаели, че има друг свят някъде там, но изведнъж се оказва, че ние живеем в един и същи свят.\n\n\r\n\t\r\n\tВ този смисъл една от основните тези на тази книга е, че по парадоксален начин миграцията най-вероятно ще се окаже революцията на XXI век. И при тази революция няма да има нужда нито от комунистически манифест, нито от авангард, нито от особена организация, а от вас, от вашето семейство и мобилен телефон. Хората от по-бедните страни си дават сметка, че ако искат да променят живота си в едно поколение, много по-лесно е да го направят като сменят страната си, отколкото правителството си.\r\n\tИ в този момент изведнъж Европа се оказва естествено притегателно място, но в момента, в който това се случва, изведнъж пред еврорейците се явява простият въпрос: \"Би ли била Европа същата, но с други хора? Как това ще се отрази на начина на живот на хората, които живеят тук\". Затова за мен миграционната криза не се измерва просто с движението на хора, влезли и излезли от ЕС. Тя има и други измерения.\r\n\tПървото е миграцията на аргументи. През 70-те години, по време на деколонизацията, мнозина, специално хора с много по-силни леви политически идентификации, защитават тезата, че не може да се натрапва на индийците развитие, не могат да се искат от тях определени икономически промени, защото те имат право да защитят своя начин на живот. И ако те искат да живеят така, както искат, никой няма право да им откаже това. Изведнъж в момента богатите западни страни казват: \"Ние също имаме своя начин на живот и имаме право да го защитаваме\".\r\n\tВторото, което се случи, е, че миграционната криза доведе и до миграция на гласове. На последните избори в последните три години се наблюдава масово преместване на работническия вот от ляво в крайно дясно. В Австрия 80% от работниците гласуваха \"за\" крайната десница. Оказа се, че двете основни универсалистки идеологии по някакъв начин се опитват политически да удържат глобализацията. Изведнъж и двете – интернационалната левица и християндемокрацията, свързана с Католическата църква, се оказват в криза. Ако погледнете Полша, отношението към миграционната криза не е по-различно от другите източноевропейски страни въпреки позицията на Ватикана. Изведнъж се оказа, че това, което знаем за православния свят, се оказа вярно и за католицизма – национализация на иначе универсалистка религия.\r\n\t\r\n\tКазвам това, защото друг резултат от миграционната криза беше връщането на деленето \"Изток - Запад\" – огромен практически проблем, който ще има огромни последици за цялостното развитие на ЕС.\r\n\tНие знаем източната гледна точка, но как изглежда за един немец това, което се случва в Източна Европа? Немците, които по това време приемат около 900 000 души, са изправени пред факта, че в страна като Словакия през 2015 г. са влезли 168 бежанци, от които 8 са поискали бежански статут. В същото време Словакия заявява, че не е готова да приеме нито един бежанец повече. От гледна точка на западния човек това е скандал, предателство на каквито и да било ценности, на солидарността.\r\n\tВ книгата се опитах да обясня откъде идва този страх, защото мисля, че до голяма степен част от легитимните позиции на Източна Европа като че ли изчезнаха в този дебат.\r\n\tЕто ги моите 6 аргумента за това какво в такава огромна степен раздели Изтокът и Западът.\r\n\t\r\n\tЕдиният е опитът с мултикултурализма в предвоенния период. Ако погледнете страни като Полша и Чехословакия между двете световни войни, ще видите, че това са много силни общества, с много силни малцинствени култури, но почти всички малцинства започват да се мислят като такива, които заплашват териториалната цялост на страната. Това са главно немските малцинства и в Полша, и в Чехия. В резултат от това състоянието на културен и етнически плурализъм, който изключително много се цени в културата, изведнъж започва политически да се мисли като заплаха за държавата до такава степен, че ако погледнем сега как изглеждат тези държави, ще видим, че те са резултат на етническо прочистване, станало след Втората световна война. Цифрата, която ще онагледи този аргумент, е следната. През 1939 г. над 1/3 от населението на Полша не са поляци. Това са немци, евреи, украинци. В момента над 95% от населението на Полша са поляци. Изведнъж идеята за етническата хомогенност започва да се мисли като идеята за легитимна държава и защитеност. За разлика от други страни цялата идея за културно многообразие се мисли като заплаха.\r\n\tНещо повече. За разлика от западноевропейските общества източноевропейски нямат колониален опит. Липсата на колониален опит има две измерения – първото е отсъствието на вина към хората, които идват. Докато в Западна Европа силно стои усещането: \"Те идват, но ние бяхме там\". В Източна Европа това го няма. Освен това Източна Европа не познава много тези култури. Най-парадоксалното е, че колкото по-етнически хомогенно е обществото, толкова по-силни са тези страхове.\r\n\tТретият аргумент, който по някакъв начин обяснява случващото се, е недоверието, че държавата може да ги интегрира. Когато германският канцлер каза: \"Ние можем да ги интегрираме\", навярно мнозина немци не бяха съгласни с нея, но мнозина бяха съгласни, тъй като те мислят, че немската държава може да направи това. Когато в източноевропейските страни се появи проблемът за интегрирането на мигрантите, възникна въпросът как е възможно общества, които за толкова десетилетия не успяха да интегрират собствените си ромски общности, ще успеят да се справят с този проблем. Ето защо тези страхове не бяха напълно абстрактни, а бяха свързани с недоверието към капацитета на собствената ти държава за справяне с едно или друго нещо.\r\n\tМежду другото, бежанците за повечето хора не са реални хора, които виждат, а са образи и репортажи по телевизията. Извенъж това отприщи демографските страхове на застаряващи общества.\r\n\t\r\n\tЕдна от тезите, които защитавам, е, че подкрепата за популистки партии в Европа не е най-силна в местата, в които има най-голям брой бежанци, но е много силна в местата, от които са напуснали най-голям брой хора. Ако погледнете в Германия, регионът с най-голям брой гласове за \"Алтернатива за Германия\" не е Бавария, въпреки че там има огромно количество бежанци, а Източна Германия, където за последните 25 години около 15% от населението напусна страната. Самият факт да напуснеш е нещо, което остава неотговорено в тази криза.\r\n\tЗа нас, източноевропейците, като че ли отварянето на границите беше най-важното и най-хубавото нещо, случило се след 1989 г. Парадоксално, най-хубавото стана и най-опасното нещо – отварянето на същите тези граници. Затова в книгата аз се опитвам да разкажа прекрасния роман на Жозе Сарамаго \"Приумиците на смъртта\", в който той разказва историята на едно общество, в което изведнъж хората спират да умират. През януари никой не умира, през февруари никой не умира, през март никой не умира. Започва пълна еуфория – най-сетне е постигнато безсмъртието. Но някъде през април и май първо застрахователните компании започват да стават много нервни и казват: \"Вижте, ако никой не умира, ние умираме\". После се появява Църквата, която казва: \"Ако никой не умира, никой не възкръсва\". След което изведнъж хора, които се грижат за болните и възрастните, казват: \"Това ли ще бъде животът ни завинаги\". И се организира веднага канал, по който тези възрастни хора се изнасят в съседни страни, където имат възможност да умират. Накрая на романа приемиерът отива при царя и казва: \"Ваше Величество, ако не започнем да умираме, нямаме бъдеще\". Казвам го, защото по някакъв начин това, че най-хубавото и най-лошото, което се е случило, се оказва отварянето на границите, обяснява и факта защо бежанската криза се изживява толкова драматично. Оказва се, че това, което ти си искал, е и това, което те заплашва.\r\n\t\r\n\tПроблемът не е технически – как точно и дали мигрантите ще бъдат удържани или не. Ако особено за хората с по-ниски доходи и по-ниско образование ужасът от света е свързан с идеята за хора, които не познаваш и са много по-различни от теб, които идват на твоята земя и въпреки че нищо не си направил, светът се е променил за теб, повярвайте ми, че след 5-6 години същата технологична реловюция, която в момента ни вдъхновява, изведнъж ще създаде представата за свят, в който не че няма място за теб, но няма работа за теб.\r\n\tВ книгата този тип технологични страхове, които са характерни за едно следващо поколение, също са разказани. Защото, ако вярваме на огромно изследване, извършено от английското правителство, 43% от всички сега съществуващи работни места в ЕС след 20 години ще бъдат автоматизирани. И работните места, които ще бъдат засегнати, не са тези на чистачките на улицата. Това са сегашните професии – юристи, медици и т. н. Например аз попитах дъщеря ми знае ли какво е стенограф. В края на XIX – началото на XX век стенографът е изключително престижна професия за млади момичета, които имат сравнително добро образование и идват от бедни семейства. Много от тях наистина успяват да направят кариера и рязко да сменят социалния си статус. Но фигурата на стенографа изведнъж е изчезнала. Това не означава, че няма да имаме никакви работни места. И това в никакъв случай не е технологична антиутопия, в която всичко ще стане лошо. Проблемът не е, че ще стане лошо. Проблемът е, че ще стане толкова различно, че ние не можем да си го представим. И всъщност страхът от това, че не можем да си го представим, изведнъж започва да променя рязко начина, по който хората гласуват, по който се отнасят към бъдещето.\r\n\tВ момента е изключително модерно да се сравняват част от новите по-радикални популистки партии в Западна Европа с фашистите и нацистите от предвоенния период. Аз не съм голям любител на това сравнение по много причини, но ще ви дам една важна разлика, която важи и за италианския фашизъм, и за немския нацизъм. Това са обърнати към бъдещето партии. Ако погледнете почти всички популистки партии в Европа в момента, те са носталгични партии, те са обърнати към миналото. В някакъв смисъл те искат да замразят настоящето и по никакъв начин не са обърнати към бъдещето. Най-радикална е партията \"Пет звезди\" в Италия, където решенията се вземат на базата на гласуването в интернет на подкрепящите тази партия. Самото политическо ръководство отказва да формира позиция.\r\n\t\r\n\tЗащо миграционната криза преминава в промяна на политическата система? Според мен голямата грешка в сегашния европейски дебат е желанието да се съобщи, че големият проблем на ЕС е липсата на демокрация. Това не е изключителна новина. ЕС е елитен проект и никога не е бил създаден на базата на народна воля. Знаете колко е високо гласуването в Европейския парламент. Ако се запазят коефициентите, чрез които партиите в ЕП са свръхпредставени в сравнение с гласуването за националните парламенти, мога да ви обещая, че през 2019 г. ще имаме почти мнозинство от евроскептични партии, тъй като на европейските избори хората, които са най-мотивирани да гласуват, обикновено са хората, които са най-скептични към ЕС. Така партии, които на националните избори в собствените си държави получават 5% или 7%, на европейските избори стигат 10-12%.\r\n\tСпоред мен проблемът на ЕС не е свързан с кризата на демокрацията. Тя много трудно би могла да бъде решена през въвеждане на референдуми и така евентуално европейските елити да търсят легитимност от населението по простата причина, че всеки референдум е последната дума на дадено общество. Но в ЕС обществата са 28, а референдумите не могат да преговарят един с друг. ЕС е преговорно пространство. ЕС не може да съществува като съюз на референдумите. За мен големият проблем не е този тип демогратичен дефицит, който е реален, а е свързан с нещо друго. С факта, който беше ясно показан и чрез финансовата, и чрез миграционната криза - че в криза влезе друга идея, която според мен е много по-важна за ЕС от демократичната – това е идеята за меритократично общество, в което властват компетентните, хората с добро образование, хората, които добре взимат изпитите си.\r\n\tКазвам го, защото един от парадоксите на нашия свят е, че родители, които са готови да дадат всичките си пари за това децата им да завършат добри университети, не са готови да гласуват за партии и за лидери, които са завършили същите тези университети. И това не е български феномен. Нищо българско няма в това. Големият въпрос беше защо, откъде идва тази криза на меритократичния елит. Ако погледнете Брюксел, повечето от тези хора не са привилигированата част на обществата в Западна Европа. Повечето от тях са направили кариерата си главно през образование, през конкурси, през изпити. Защо изведнъж към този тип елити, които не са особено корумпирани (не че изобщо не са корумпирани), има такова неприемане?\r\n\tИ за да си представите колко е силно това неприемане, искам да ви разкажа за една промяна вследствие на миграционната криза, която е характерна за всички източноевропейски страни. Преди миграционната криза доверието в европейските институции в страните от Източна Европа е по-високо, отколкото в националните правителства. След кризата това се променя. Преди кризата идеята е следната: \"Ние не знаем какво правят тези в Брюксел, но не може да са толкова зле, колкото нашите\". След кризата отношението е следното: \"Тези в Брюксел може да са по-добри от нашите, но на тях по-малко им пука за нас\". Тази промяна е драматична, защото преди част от легитимността на ЕС в общества като нашето се крепеше на недоверие към собствените национални политически елити.\r\n\t\r\n\tМежду другото, най-лесният начин да разберете дали някой принадлежи към меритократичния елит или не (разказвайки това в критичен план аз мисля себе си като част от тази група, а не извън нея) е следният. Това са хора, които когато разказват собствените си постижения, никога не използват думата \"късмет\". Ако говорите например със забогатял емигрант, той вероятно ще каже: \"На мен много ми провървя, попаднах на хора и изведнъж направих едно или друго\". Ако говорите с този тип мерократични елити, там думата късмет отсъства. Всичко е постигнато, защото е извършено огромно усилие, защото човекът е имал талант и т. н. Именно защото тези хора са минали през изпити и имат усещането, че са постигнали това, което са постигнали, по правилата, меритократичните елити са особено арогантни. Те нямат усещането, че дължат на когото и да било каквото и да било.\r\n\tНещо повече. Това, което притеснява хората, е фактът, че за разлика от тях самите тези елити са много подвижни. Вие, ако сте добър банкер, можете да бъдете такъв тук, но също и в Белгия, и в Чехия, и в Унгария. Тоест, когато една криза започне, вие не мислите непременно бъдещето си на мястото, на което сте. За повечето от другите хора това не е така. Изведнъж се появяват елити, които имат изход, които могат да решат дали остават или не. Затова по един парадоксален начин, ако не говорите чужд език, в много страни в ЕС в момента, шансът ви да бъдете избран в парламента е по-голям. И логиката е доста очевидна – този човек няма къде да отиде. За него няма вариант Брюксел, той поне ще остане с нас.\r\n\tТова, между другото, не са безсмислени страхове. В момента, в който кризата се разрази в Гърция, част от гръцките елити, които напуснаха страната, взеха със себе си 34% от БВП на страната. Изведнъж имаш усещането, че ако дойде криза, тези, които те управляват, си отиват. Преди няколко години попитаха гръцкия премиер Папандреу: \"Вие защо тогава не отидете някъде другаде\". Той каза: \"Бих искал, но не мога да си го позволя. Дядо ми е бил министър-председател, баща ми е бил министър-председател и аз съм бил министър-председател. Добрата част на това е, че лесно ставаш министър-председател, но лошата е, че по-трудно си тръгваш\". Но в много страни излизането се оказва много по-лесно и именно това излизане създава тоталната липса на чувство за лоялност от страна на избирателите към хората, които те избират.\r\n\tАко има някакво голямо желание в обществата днес, то е желанието за национализация на елитите. Само елитите, които са готови да поемат риск и да жертват нещо, могат да разчитат на някаква подкрепа вътре в обществото. Идеята за компетентност се оказва, че не е достатъчна. Още повече, когато компетентните икономисти през 2008-2009 г. не са видели ситуацията такава, както е трябвало да я видят.\r\n\tНормално се мисли, че спасението на Европа зависи от проевропейски настроените части от обществата и проевропейските елити. В същото време обаче поради кризата на доверие в този тип меритократични, космополитни елити в много по-голяма степен националистическите елити ще бъдат тези, които ще спасят или ще унищожат Европа.", "date": "2017.11.02", "title": "Проблемът на ЕС не е с демокрацията, а с меритокрацията"}
{"url": "http://www.mediapool.bg/raznoglasiya-sred-upravlyavashtite-za-reformata-v-telk-news271310.html", "text": "Обединените патриоти обявиха, че подкрепят да има една комисия с медицински и социални експерти за оценка на трудоспособността, а не две отделни, както предвижда подготвяната реформа в освидетелстването. Това стана ясно в четвъртък след среща на депутати от ОП с представители на организациите на хората с увреждания.\r\n\t\"Не може да разхождаме хората с увреждания от инстанция на инстанция\", коментира зам.-председателят на групата на Патриотите Искрен Веселинов.\r\n\t\"Имаме съмишленици в тяхно лице, защото те са също толкова заинтересовани от това да има контрол, да се получава помощ само от реални инвалиди и тази помощ да бъде адекватна\", каза Веселинов.\r\n\tТака се оказва, че представителите на управляващите са на различни позиции за начина, по който да се осъществи реформата в експертизата на работоспособността, тъй като намеренията на социалното министерство и в този, и в предишния кабинет \"Борисов\", са оценката да бъде правена от две комисии\r\n\tОт два месеца  в медицинската експертиза на трудоспособността и инвалидните пенсии отново е източник на напрежение сред лекари и хора с увреждания.\n\n\r\n\t\r\n\tФилософията на промените е медицинската експертиза, която се прави от сегашните трудово-експертни лекарски комисии (ТЕЛК), вече да не води след себе си автоматично до отпускането на пенсии и други социални придобивки. Вместо това, втора - социална комисия към НОИ, ще преценява дали и какви социални придобивки да бъдат отпуснати на конкретния човек, според това дали може да работи или не.\r\n\tХора с увреждания обаче са притеснени, че основната философия на подготвяните промени е да бъде намален броя на инвалидните пенсии, без да са разписани мерки и да се дават гаранции, че на хората с увреждания ще бъдат предложени подходящи форми на заетост.\r\n\tДепутатът Калин Поповски от ОП коментира, че според неговата формация хората с трайни увреждания не трябва да имат срочни телкови решения.\r\n\t\"Няма смисъл през 2-3 години тези хора да ги разхождаме отново до медицинските комисии, при положение, че човек е загубил крак или ръка например\", посочи той.\r\n\tВасил Долапчиев, председател на Съюза на слепите в България, декларира, че хората с увреждания категорично подкрепят онези, които са влезли в системата на подпомагане без да отговарят на необходимите медицински критерии, да бъдат изхвърлени. \"Всякаква корупция в тази сфера трябва да бъде пресечена един път завинаги\", каза той.", "date": "2017.11.02", "title": "Разногласия сред управляващите за реформата в ТЕЛК"}
{"url": "http://www.mediapool.bg/tesla-otchete-istoricheska-zaguba-ot-671-miliona-dolara-news271309.html", "text": "Американският производител на електромобили Тесла е на загуба с над 671 милиона долара през третото тримесечие, съобщава Automotive News, като се позовава на отчета на компанията. Това е най-голямата загуба за тримесечие в историята на предприятието на Илон Мъск, отбелязва изданието.\r\n\tЧистата загубва на Тесла за периода юли-септември 2017 г. е 619 милиона долара в сравнение с печалбата от 22 милиона, за същия период на 2016 г., а коригираната загуба на акция от 2.92 долара, съществено превишава средната прогноза на анализаторите от 2.28 долара.\r\n\tНа 1 ноември Мъск обяви, че планираните за производство 5000 бр. месечно на седан Model 3 се отлага не за края на тази година, а за началото на 2018 г., заради забавянето в доставките на акумулатори, чието производство започна през юли в завода на Тесла в щата Невада.\r\n\tНа борсите към 1 ноември стойността на акция Тесла падна с 3.2% - до 308.6 долара.\r\n\tСъщевременно за сметка на повишаване на продажбите на Model X с 36% печалбата на компанията през третото тримесечие на тази година се вдигна до 30% - 2.98 млрд. долара, което надвиши очакванията на експертите.\n\n\r\n\tВ очакване Model 3 да се появи на пазара, инвеститорите вдигнаха цената за акция на Тесла с над 50% от началото на тази година, и в резултат пазарната стойност на производителя на електромобили надмина капитализацията на General Motors Co.\r\n\tСлед пускането на Model 3 за масово производство през юли тази година Мъск обеща, че компанията до края на годината ще произвежда 20 000 коли на месец, но в началото на октомври се изясни, че планът е неизпълним: Тесла успя да произведе общо само 360 бройки.", "date": "2017.11.02", "title": "Тесла отчете историческа загуба от 671 милиона долара"}
{"url": "http://www.mediapool.bg/pravitelstvata-na-bulgaria-i-makedoniya-shte-imat-savmestno-zasedanie-v-strumitsa-news271302.html", "text": "Правителствата на България и Македония ще проведат съвместно заседание на 23 ноември в Струмица, съобщи пресслужбата на кабинета.\r\n\t \r\n\tЩе бъдат обсъдени теми от взаимен интерес, а фокусът на разговорите ще бъде поставен върху напредъка в добросъседските отношения.\r\n\t \r\n\tЗаседанието на двете правителства ще завърши с поднасяне на цветя на паметника на президента Борис Трайковски (1999-2004 г.).\r\n\t \r\n\tПровеждането на съвместното заседание е било договорено по време на официалното посещение на министър-председателя Бойко Борисов в Скопие в началото на август, когато беше подписан Договорът за приятелство, сътрудничество и добросъседство между двете държави.", "date": "2017.11.02", "title": "Правителствата на България и Македония ще имат съвместно заседание в Струмица"}
{"url": "http://www.mediapool.bg/patriotichni-organizatsii-i-obshtestvenitsi-iskat-vrashtane-na-staroto-ime-na-36-o-uchilishte-news271312.html", "text": "Десетки патриотични организации и общественици настояват за връщане на старото име на столичното 36-о Средно училище (СУ) \"Максим Горки\" – \"Ген. Иван Колев\".\r\n\tТова става ясно от техен граждански призив, изпратен до медиите, образователното министерство, Столичната община, Регионалното управление на образованието и ръководството на училището.\r\n\tОсновният довод на авторите на декларацията е, че преименуването на 36-о СУ през 1952 г. е извършено от комунистическия режим, приет за престъпен с решение на Народното събрание от 2000 г. Освен това те посочват, че руският писател Максим Горки не отговаря на Закона за предучилищното и училищното образование (ЗПУО), според който \"името на училището трябва да е обществено приемливо\".\r\n\t\"Като граждани на Република България – демократична и правова държава, член на Европейския съюз, ние изразяваме своето мнение, че осъществените в периода на комунистическия режим действия, включително и премахването на името на генерал Иван Колев като патрон на 36 СУ, са част от престъпните изцяло с антибългарска насоченост решения, вземани в този период\", се казва в призива.\r\n\tПредложението за връщане на старото име на училището е изпратено на директорката му Светла Нотева още на 17 май от Сдружението за построяване на паметник на ген. Иван Колев в Добрич. Въпросът след това е обсъден от Педагогическия съвет на 36-о СУ, който според авторите на идеята неправилно е посочен като управителен орган на училището. По този повод в гражданския призив се припомня, че според ЗПУО \"орган на управление и контрол на държавните и общинските институции в системата на предучилищното и училищното образование е директорът\".\r\n\t\"Особено неудачен е аргументът, изтъкнат от Педагогическия съвет, че \"...обществеността познава училището с името \"Максим Горки\". Понятието \"познава\" няма нормативен характер, защото не се покрива с нормативното понятие \"обществено приемливо име\". Известност на името и обществена приемливост на името са две различни неща. В случая, както сегашното име на училището, така и неговото предходно име – \"Генерал Иван Колев\", с което то е обществено известно до 1952 г., са познати на обществеността имена. Но според нас те представят несъпоставими като значимост личности конкретно за историята на България\", мотивират се инициаторите на идеята.\r\n\tДопълват и, че евентуалното връщане на старото име \"ще означава не само възстановяване на историческа справедливост, но и ще бъде пример за родолюбие, от какъвто младото поколение винаги ще има нужда\".\r\n\tСпоред организациите и гражданите, подписали призива, ген. Колев е \"национален герой, защитник на Отечеството в драматичен исторически период, който трябва да се познава от българските ученици, и същевременно личност, чието поведение, както в личния му живот, така и при изпълнение на дълга към Родината е пример, който възпитава в добродетели, ценни и особено необходими днес\".\r\n\tТези мотиви обаче не се споделят от учителите в 36-о СУ, които единодушно са гласували на въпросния Педагогически съвет за запазване на настоящия му патрон Максим Горки.\r\n\t\"В случая Педагогическият съвет взема \"решение\" по въпрос, който не е от неговите компетенции, тъй като \"компетентен орган при вземане на решения за промени в наименованието на общинските училища на територията на град София е Столичен общински съвет\". Това пояснява в писмо до Сдружението Министерството на образованието и науката. Училището е несъмнено \"заинтересована страна\", но не е решаващ орган в едно такова административно производство. То няма правомощие да издава заповед във връзка с промяна в наименованието на учебните заведения\", се казва в декларацията.\r\n\tАвторите са възмутени и от факта, че според учителите в училището Максим Горки е отдавна признат за \"гражданин на света\".\r\n\t\"След демократичните промени както в България, така и в Руската федерация след разпадането на СССР през 1991 г. всяко безкритично отношение към гражданското поведение на Максим Горки може да се определи като незнание. Докато за делото и честното име на генерал Иван Колев като защитник на Родината няма и не може да има две мнения, то не така стои въпросът с Максим Горки. По въпроса за литературната стойност на неговите произведения има различни и противоположни мнения. Затова пък е доказано документално, че този съветски писател е свързан с някои от най-антихуманните страници в историята на сталиновия режим в СССР. Той става апологет на този режим и подкрепя политиката на мъчения и унижения на човешката личност, реализирана в масов мащаб в концентрационните лагери ГУЛАГ\", продължава декларацията.\r\n\tВ нея се посочва още, че съвременните изследователи са изнесли \"множество доказателства за неговото недопустимо за писател поведение в тези години на масови репресии и унижения на човешката личност\". Припомня се и посещението на Горки в един от лагерите в \"Соловки\", след което там \"е разстреляно дете\".\r\n\t\"Едва ли е случайно, че в самата Русия бяха възстановени старите наименования на град Горки и проспект \"Горки\" в Москва – съответно Нижни Новгород и \"Тверски проспект\". Това е също оценка, макар и чужда, както за личността на Максим Горки, така и за политиката на \"преименуване\" в съветския период. Оценка – показателна и поучителна. Факт е, че в сайта на самото 36 СУ дълги години съществуваше следният пояснителен текст: \"До края на живота си (Горки) приема и поддържа с авторитета си престъпленията на сталинския режим\". Но какъв пример е било това за учениците? И как този \"пример\" се свързва с абсолютно спорното твърдение, че Максим Горки е \"световен писател, духовен учител на Бърнард Шоу, Хърбърт Уелс, Стефан Цвайг и на редица още гении на словото\", питат подписалите призива.\r\n\tВ края му се прави и още едно уточнение за Максим Горки: \"Оставянето за патрон на името на чужд казионен писател, сталинист и великоруски шовинист, какъвто е Максим Горки, е в разрез с още два принципа, заложени в ЗПУО, а именно: \"запазване и развитие на българската образователна традиция\" (чл. 3, ал. 1, т. 5) и \"хуманизъм и толерантност\" (чл. 3, ал. 1, т. 6)\".\r\n\tПредстои патриотичните организации и общественици, подкрепящи преименуването на 36-о СУ да организират \"дискусионен форум\" на тема: \"Обществено приемливо ли е в \"\r\n\tСред инициаторите на тази идея са движение \"Обществен натиск\", съюз на възпитаниците на ВНВУ, ШЗО и РВГ, клуб на летците \"Капитан Димитър Списаревски\", клуб \"Един завет\", съюз на офицерите от резерва \"Атлантик\", Сдружение за изграждане на паметник на генерал Иван Колев в Добрич, дружество \"Родолюбец\", Запорожкото областно дружество за българска култура в Украйна, българската община \"Св.София\" в град Измаил, Бесарабия, кметството на с. Бановка, Болградски район в Бесарабия, формация \"Сите българи заедно\", общобългарски съюз \"Истина\", дискусионен клуб \"Свободна България\", сдружение \"Достойнство, отговорност, морал\" и историческо дружество \"Българска Орда\".\r\n\tСред подписалите декларацията са и политологът Антоний Гълъбов, бившият депутат от общински съветник от ДСБ Вили Лилков, историкът Георги Марков, журналистът иво Инджев, бившият ни посланик в Москва Илиян Василев, Манол Глишев, Марта Георгиева, поетът Румен Леонидов и други.", "date": "2017.11.02", "title": "Патриотични организации и общественици искат връщане на старото име на 36-о училище"}
{"url": "http://www.mediapool.bg/spetssadat-ne-e-gotov-da-poeme-koruptsionnite-dela-news271316.html", "text": "Специализираният наказателен съд не е готов да поеме от 5 ноември всички дела за корупция по високите етажи на властта, чиято подсъдност бе сменена с последните промени в Наказателно-процесуалния кодекс (НПК).\r\n\tТова става ясно от писмо на председателя на спецсъда Георги Ушев до Висшия съдебен съвет (ВСС), с което иска разкриване на допълнителни 15 щата за съдии. В момента там правораздават общо 18 съдебни състава.\r\n\t\"Има писмо от председателя на съда Ушев, който иска още 15 съдии да бъдат преместени... Не знаем как ще стане\", коментира пред журналисти представляващият съвета и шеф на бюджетната комисия Боян Магдалинчев след края на заседанието на Пленума на ВСС в четвъртък.\r\n\tВъпросът тепърва ще бъде обсъден в бюджетната комисия, а след това и в Съдийската колегия на съвета. По думите на Магдалинчев, ако се стигне до разкриване на нови щатни бройки за спецсъдии, това ще доведе и до увеличаване на съдебните помощници в спецсъда. Освен за още съдии и служители, Магдалинчев отбеляза, че трябва да се помисли и за битовото устройване на съда, тъй като няма достатъчно зали за гледане на делата.\r\n\tТой коментира и бонусите за спецмагистратите, гласувани миналата седмица от парламента с поправка в Закона за съдебната власт (ЗСВ), като отбеляза, че те ще се равняват на до шест заплати, заради което ще са нужни още 4 млн. лв. в бюджета на съдебната власт. Все още не е ясно по какви критерии ще бъдат раздавани въпросните бонуси, тъй като ВСС все още не се е занимавал с темата.\r\n\tПо повод преместването на корупционните дела от Софийския градски съд (СГС) в спецсъда, председателят на Върховния касационен съд (ВКС) Лозан Панов заяви в четвъртък, че предстои ВКС да сезира по казуса Конституционния съд (КС). Според него \"с ограничения брой съдебни зали трудно би могло да се обезпечи нормалното функциониране на съда\".\r\n\tЛозан Панов смята по отношение на бонусите на спецмагистратите, че те трябва да бъдат съобразени с натовареността на съответните съдии и прокурори и постигнатите от тях персонални резултати.\r\n\tПреди седмица от градския съд разпространиха справка броя на новообразуваните корупционни дела, спред която от януари 2015 г. до октомври 2017 г. те са едва 26. Това прави средно по около 0.76 дела месечно, които биха били внесени в спецсъда, ако смяната на подсъдността бе влязла в сила от началото на 2015 г.", "date": "2017.11.02", "title": "Спецсъдът не е готов да поеме корупционните дела"}
{"url": "http://www.mediapool.bg/tets-maritsa-iztok-1-i-2-sa-svrahzapaseni-s-vaglishta-za-zimata-news271318.html", "text": "Две от въглищните централи в комплекса \"Марица Изток\" се оказаха със свръхзапаси от въглища за предстоящия зимен сезон. Това установи проверка на енергийния министър Теменужка Петкова в частната бивша ТЕЦ \"Марица изток 1\" – сегашна \"Ей И Ес Гълъбово\", и в държавната ТЕЦ \"Марица изток 2\".\r\n\tПроверката за зимната готовност на електроцентралите, които трябва да осигуряват т. нар. студен резерв, който се включва за осигуряване на потреблението при нужда, продължава до 10 ноември.\r\n\tВ четвъртък Петкова провери по документи дали \"Ей И Ес Гълъбово\" и \"Марица изток 2\" разполагат с необходимите запаси от въглища, така че да произвеждат надеждно и продължително електроенергия. После енергийният министър е посетила и складовете им, както се закани още през септември.\r\n\tУстановено е, че ТЕЦ \"Марица изток 2\", при нормативно задължение да се поддържа складова наличност от 560 хил. тона, разполага с 650 хил. тона. В \"Ей И Ес Гълъбово\", при задължение за запаси от 280 хил. тона, налични са над 400 хил. тона.\r\n\tМинистър Петкова заяви, че са предприети всички необходими мерки, така че предприятията, включени в заповедта на ЕСО за осигуряване на студен резерв да реагират при аварийни ситуации.\n\n\r\n\tПрез януари тази година част от мощностите студен резерв не успяха да заработят при големия спад на температурите заради недостатъчно налични въглища или замръзнали такива. Това наложи ограничаване на износа на ток и на борсовата търговия с електроенергия, за да се гарантира вътрешният пазар. Неизпълнилите договорите си за разполагаемост на мощностите бяха глобени. Основно това бяха дружества на бизнесмена Христо Ковачки\r\n\tТази зима е предвиден студен резерв от общо 650 MВ, които ще се осигурят отново от централите на Ковачки ТЕЦ \"Бобов дол\", \"Топлофикация-Перник, \"Топлофикация Русе\", ТЕЦ \"Марица 3\" и \"Брикел\", както и от държавната ТЕЦ \"Марица изток 2\" и когенерацията на Кирил Домусчиев \"Биовет\". В Студения резерв са включени и двете т.нар. американски централи \"ЕЙ И Ес Гълъбово\" и \"ТЕЦ \"КонтурГлобал Марица Изток 3\".", "date": "2017.11.02", "title": "ТЕЦ \"Марица изток\" 1 и 2 са свръхзапасени с въглища за зимата"}
{"url": "http://www.mediapool.bg/partiyata-na-orban-s-nai-visoka-podkrepa-za-poslednite-shest-godini-news271320.html", "text": "Подкрепата за управляващата в Унгария партия ФИДЕС достигна 40 процента - най-високото й ниво от януари 2011 г., показва оповестено днес проучване, цитирано от Ройтерс.\r\n\t \r\n\tПартията на министър-председателя Виктор Орбан изглежда фаворит за спечелване на трети пореден мандат на парламентарните избори през април 2018 г. ФИДЕС води кампания с остро послание против имиграцията, съчетано с увеличаване на разходите за повишаване на заплатите и обещания за повече пари за пенсионерите.\r\n\t \r\n\tСпоред анкетата на социологическата агенция \"Медиан\", проведена между 20 и 24 октомври, подкрепата за партията се е увеличила от 36 процента през септември на 40 процента през октомври. \n\n\r\n\tРадикалната националистическа партия Йоббик е загубила част от подкрепата си, падайки от 12 на 11 процента, а Унгарската социалистическа партия е запазила подкрепата си на 7 процента.\r\n\t \r\n\tСред решилите за кого да гласуват избиратели ФИДЕС се представя още по-силно, увеличавайки подкрепата си от 55 процента през септември на 61 процента през октомври. В тази категория Йоббик е отбелязала спад в своята подкрепа от 16 на 14 процента.\r\n\t \r\n\tПо данни на социологическата агенция \"Тарки\" ФИДЕС е увеличила подкрепата си на 39 процента през октомври в сравнение с 35 процента през юли сред цялото население, а подкрепата за Йоббик е намаляла от 11 на 10 процента.", "date": "2017.11.02", "title": "Партията на Орбан с най-висока подкрепа за последните шест години"}
{"url": "http://www.mediapool.bg/lavat-ot-voinishkiya-memorial-e-varnat-pred-ndk-news271339.html", "text": "Лъвът от Войнишкия мемориал на Първи пехотен Софийски полк и Шести пехотен Търновски полк беше върнат пред НДК, където е стоял в продължение на 45 години, преди да бъде премахнат.\r\n\tСкулптурата беше сложена в четвъртък на мястото на паметника \"1300 години България”, заради който е разрушен Войнишкия мемориал, но неговите останки бяха демонтирани през юли 2017 г.\r\n\t\"Къс история се връща на своето истинско и оригинално място. Оригиналният паметник на софийските полкове е открит през 1934 г. от цар Борис Трети. То е дело на големия кмет и деец на София Иван Иванов на тогавашната община, но и на военните организации, които са искали във всяко населено място на България да има войнишки паметници\", коментира зам.-кметът на София Тодор Чобанов. \"За съжаление през годините той претърпява промени и през Втората световна война при бомбардировките една от трите мемориални стени е разрушена, а впоследствие през 1979-та година е окончателно разрушен заради строежа на НДК“, допълни Чобанов.\r\n\tСтатуята на лъва е дело на скулптора Михаил Михайлов и заедно с част от плочите с имената на войниците се пазеше в Националния военно-исторически музей. Автор на паметника с възпоменателните плочи е бил арх. Александър Обретенов.\r\n\tПиедесталът, върху който бе монтиран лъвът в четвъртък, е оформен по същия начин като оригинала от 1934 г.\r\n\tЗам.-кметът каза още, че в началото на 2018 г. ще бъде обявен консурсът за пълното възстановяване на мемориала. \"Надяваме да имат вземат авторитетни и добри проектантски колективи, които ще могат да дадат различни решения за това как да стане по най-добрия начин възстановяването“, обясни той.\r\n\tОригиналният мемориален комплекс е бил издигнат от величествени възпоменателни плочи, напомнящи за героизма на Първи и Шести полкове, наречени Софийската \"желязна“ дивизия.\r\n\tПаметникът е бил открит на 28 октомври 1934 г., като на церемонията знамената на полковете са се развявали пред тържествения войнишки строй.\r\n\tЗаради строежа на паметника \"1300 години България\" мемориалът е премахнат.\r\n\tПрез 2014 г. Столичният общински съвет взе решение за възстановяването му и демонтиране на останалите фигури от социалистическия паметник. Обществени спорове и обжалване пред съда забавиха премахването на рушащия се и опасен паметник, а това лято протести белазаха демонтажа.\r\n\tОт Столичната община припомниха историята на двата полка, в чиято чест е вдигнат мемориала.\r\n\tВ основата на формирането на Първи пехотен Софийски полк е Първа дружина от Българското опълчение, която се прославя в боевете на Шипка и при Стара Загора. След създаването на Българската земска войска през юли 1878 г. дружините добавят към името си наименованието на населеното място, където са създадени и са на гарнизон. Така 1-ва дружина става 1-ва пехотна Софийска дружина. След възкачването на княз Александър І на престола (17.04.1879 г.) тя е преименувана на 1-ва пехотна Софийска на Негово Височество княз Александър І дружина.\r\n\tНа 30.08.1881 г. дружината получава първото си формено бойно знаме. С въвеждането на полковата организация в българската войска през 1884 г. от състава на 1-ва Софийска пехотна дружина, 5-та пехотна Тетевенска дружина и 6-та пехотна Плевенска дружина е формиран Първи пехотен Софийски полк. За пръв негов командир е назначен подполковник Всеволожски. Частите на полка се отличават в боевете при Сливница по време на Сръбско-българската война (1885).\r\n\tСъставът на полка се попълва с войници по наборната система, а офицерският кадър е от завършилите Военното училище в София и Школата за запасни подпоручици. Те се сражават геройски по фронтовете по време на войните за национално обединение (1912 – 1918). През 1920 г. полкът се реорганизира в 1-ва пехотна Софийска дружина. През 1928 г. от нейния състав и 1-ва жандармерийска дружина отново се формира 1-ви пехотен Софийски полк.\r\n\tШести пехотен Търновски полк е формиран през 1884 г. от 17-та Търновска, 18-та Габровска и 21-ва Еленска дружина. Той е един от първите, създадени след въведената полкова организация. За него полковник Борис Дрангов казва, че където стъпи, трева не никне.\r\n\tПолкът участва в боевете по време на Сръбско-българската война. Денят на победата при Драгоман – 10-ти ноември, е обявен за боен празник на търновци. След 1887 г. за шеф на полка е провъзгласен княз Фердинанд І. Престолонаследникът княз Борис Търновски е зачислен в списъците на полка като подпоручик. През 1889 г. 6-ти пехотен Търновски полк се установява в София на постоянно местослужене. Неговите подразделения участват във войните за национално обединение като част от 1-ва дивизия на Първа армия.\r\n\tОт 1920 до 1928 г. подобно на Първи пехотен Софийски полк и Шести пехотен Търновски полк е сведен до дружина, когато заедно с 2-ра жандармерийска дружина отново се възстановява. Полковите части участват в заключителната фаза на Втората световна война и се отличават в боевете при Стражин и Куманово.", "date": "2017.11.02", "title": "Лъвът от Войнишкия мемориал е върнат пред НДК"}
{"url": "http://www.mediapool.bg/angliyskata-banka-vdigna-lihvata-za-prav-pat-ot-desetiletie-news271338.html", "text": "Банк ъв Ингланд (Bank of England) повиши водещата си лихва за първи път от едно десетилетие в опит да сдържи ускоряването на инфлацията, нараснала след вота за Брекзит миналата година, предаде Асошиейтед прес, цитирана от БТА.\r\n\tЦентралната банка посочва в изявление в четвъртък, че вдига референтната си лихва, която се отразява на цената на кредитирането и лихвите по депозитите, до 0.5 на сто спрямо рекордния минимум от 0.25 на сто.\r\n\tСветовната икономика нараства силно, вътрешните финансови условия са изключително гъвкави, а потребителското доверие остава устойчиво, посочва комитетът по парична политика на институцията, цитиран от ДПА. Според органа на централната банка сега е подходящо паричната политика да бъде умерено затегната, за да бъде върната инфлацията устойчиво към целевото равнище от 2 на сто.\r\n\tПовишението, широко очаквано от пазарите, е първото от юли 2007 г., когато световните кредитни пазари започнаха да \"замръзват\", което се оказа прелюдия към световната финансова криза. Оттогава Банк ъв Ингланд понижаваше показателя до март 2009 г., когато той бе намален до 0.5 на сто и остана на това равнище до юни 2016 г., припомня ТАСС. През лятото на миналата година ставката бе понижена до 0.25 на сто, а сега централната банка започна да нормализира парично-кредитната си политика.\r\n\tРъководството на банката бе изправено пред дилема, отбелязва АП. Инфлацията в страната е с цял процент пункт над целевата, което до голяма степен се дължи на поевтиняването с 15 на сто на британската лира след референдума за Брекзит. Същевременно безработицата във Великобритания е на най-ниското си ниво от средата на 70-те години. Британската икономика обаче се охлажда през последните месеци, тъй като компании и домакинствата са по-предпазливи на фона на несигурността около бъдещето на страната след Брекзит.\r\n\tОбемът на средствата, които Банк ъв Ингланд може да харчи за изкупуване на активи, бе оставен без промяна на ниво 435 млрд. британски лири. Институцията използва средствата, за да изкупува от пазара държавни облигации на Великобритания, което подкрепя цените на тези книжа и запазва доходността им ниска.", "date": "2017.11.02", "title": "Английската банка вдигна лихвата за пръв път от десетилетие"}
{"url": "http://www.mediapool.bg/prokuraturata-razsledva-poboi-nanasen-na-balgarin-ot-turski-granichari-news271337.html", "text": "Български гражданин е пострадал при побой, нанесен му от служители на турския граничен пункт \"Хамзабейли\", малко след като преминал през него. Това съобщиха от прокуратурата в четвъртък, уточнявайки, че инцидентът е станал на българска територия.\r\n\tСигнал за случилото се е подаден в МВР на 29 октомври около 07.45 часа в дежурната част на пункта \"Лесово\". Обадила се е служителка на банково гише, намиращо се на втора бариера на граничния пункт.\r\n\tНа мястото веднага са изпратени двама служители на ГКПП \"Лесово\", които установили, че служителите на съпределния турски граничен пункт са навлезли на територията на България и са използвали физическа сила спрямо български гражданин, който е преминал вече границата с лек автомобил.\r\n\tСпоред информацията от прокуратурата, турските гранични служителите са нанесли удари на мъжа, причинявайки му оток и синини в областта на лявото око. Прокуратурата в Елхово е сигнализирана за случая едва на 1 ноември, след което е образувано разследване, за което е уведомен и главният прокурор Сотир Цацаров.", "date": "2017.11.02", "title": "Прокуратурата разследва побой, нанасен на българин от турски граничари"}
{"url": "http://www.mediapool.bg/stipendiite-na-doktorantite-stavat-500-leva-news271341.html", "text": "Стипендиите на докторантите ще се увеличат с 50 лв. от следващата година и ще станат 500 лв. Това стана ясно по време на обсъждането на държавния бюджет в парламентарната комисия по образование. За увеличението в бюджета са заложени 2.5 млн. лв. повече, обясни министърът на образованието Красимир Вълчев.\r\n\tВъпреки ръста на докторантските стипендии те ще останат с 10 лв. по-ниски от минималната заплата, която от догодина ще нарасне от 460 на 510 лв.\r\n\tЗаплащането на докторантите не е актуализирано от 2008 г. От Националното представителство на студентските съвети от доста време настояват за увеличението му. Същото поискаха преди време и от Българската академия на науките (БАН). Преди два дни докторанти изпратиха отворено писмо, в което искат стипендиите им да бъдат приравнени на една и половина минимални заплати.\r\n\t, коментира Яна Вангелова от Националното представителство на студентските съвети. Подобно мнение изразиха пред депутатите и представителите на БАН и висшите училища.\r\n\t, каза министърът на образованието Красимир Вълчев.\n\n\r\n\tСредствата за увеличение на докторантските стипендии са минимален процент от  Средствата за детски градини, училища, висше образование и наука са 3.6% от брутния вътрешен продукт и са с 490 млн. лв. повече от заложения за 2017 г. бюджет. Около 450 млн. лв. от допълнителното финансиране е от държавния бюджет, а останалите – от еврофондовете.\r\n\tОсновната част от парите за образование са  Номинално средствата по перото „Наука“ нарастват с близо 121 млн. лв. в сравнение със заложеното за тази година. От думите на образователния министър обаче се разбра, че реалният ръст е 80 млн. лв., а останалите средства са присъствали в бюджета за тази година, но в друго перо.\r\n\tДопълнителните пари за наука трябва да бъдат изразходвани на проектен принцип и насочени към приоритетни направления. Как и кога ще се случи това обаче тепърва ще се решава.", "date": "2017.11.02", "title": "Стипендиите на докторантите стават 500 лева"}
{"url": "http://www.mediapool.bg/byudzhet-2018-mina-na-parvo-chetene-v-nyakolko-komisii-news271330.html", "text": "бе приет на първо четене от комисиите по бюджет, социална политика и здравеопазване в четвъртък, въпреки че БСП и ДПС се обявиха против финансовия план на държавата за догодина.\r\n\tДогодина кабинетът предвижда да увеличи разходите с 4.4 млрд. лв. в сравнение с 2017 г. През 2018 г. фискът планира да похарчи 39.3 млрд. лв. при 34.9 млрд. лв. очаквано изпълнение тази година.\r\n\tАко не се броят капиталовите разходи по европроектите, които са трудно прогнозируеми, най-много допълнителни пари догодина фискът ще разпредели към трите социални сфери – образование, здравеопазване и осигуряване и грижи, където увеличенията са съответно с 490 млн. лв., 500 млн. лв. и 740 млн. лв.\r\n\tБюджетът догодина очаква да събере с 3.3 млрд. лв. повече в сравнение с 2017 г. Залага се данъчно-осигурителните приходи да бъдат с 1.9 млрд. лв. повече от събраните тази година. За догодина се залагат с 550 млн. лв. повече от ДДС, със 150 млн. лв. повече от данък \"печалба\", с 220 млн. лв. повече от данъка върху личните доходи. При акцизите се залага увеличение от около 140 млн. догодина.\r\n\tЗа догодина е заложен дефицит от 1.1 млрд. лв. или 1% от БВП, като стремежът ще е отново да се стигне до нулев дефицит.\r\n\tОчаква се държавният дълг в края на 2017 г. да достигне 23.6 млрд. лв., а догодина да се свие до 23.5 млрд. лв. или 22.3% от БВП.\r\n\tФинансовият министър Владислав Горанов каза още пред депутатите, че в бюджета е заложен спад на безработицата до 6.2%. Инфлацията догодина се очаква да бъде 1.4%, а в края на годината – 1.6%, главно заради покачването на цените на храните и горивата.\r\n\tНай-много критики към финансовия план на правителството имаше от страна на БСП и ДПС, които обявиха, че няма да подкрепят бюджета.\r\n\t\"Това, което се случва, можем да го наречем оптическа илюзия. Онова, което се съдържа в бюджета, и онова, което ни се представя от управляващата коалиция, не са едно и също“, коментира Йордан Цонев от ДПС. По думите му в прогнозирания икономически растеж от 3.9% нямат сериозен принос политиките на правителството.\r\n\t\"Инвестициите са в долна мъртва точка. Растежът се дължи предимно на износа и потреблението, но не по-високите доходи увеличават потреблението, а ниските лихви по спестяванията“, каза Цонев. По думите му не може да се счита за плюс увеличаването на разходите с 500 млн. лв. за нереформирана система като здравеопазването.\r\n\tРумен Гечев от БСП изрази силно недоволство срещу намаляването на дела на публичните разходи в БВП, което по думите му означава, че всички ключови сектори остават недофинансирани и изостават от доближаването на европейските нива. \"По каква причина България се движи към нулев дефицит, при положение че Румъния планира да вдигне дефицита си от 0.8% на 2.5%, а е с безработица, които и сега е по-ниска от тази в България“, попита Гечев.\r\n\tВисшият съдебен съвет поиска допълнителни средства за съдебната власт, включително 4 млн. лв. за бонусите за магистратите от спецсъда и спецпрокуратурата.\r\n\tНационалното сдружение на общините в Р България (НСОРБ) заяви, че като цяло е доволно от заложеното увеличение на средствата с 382 млн. лв., особено заради парите за вдигане на заплатите на общинската администрация и на лекарите в общинските болници, но са необходими още милиони по няколко пера.\r\n\tБюджетът предстои да се гледа на първо четене в пленарна зала вероятно следващата седмица.", "date": "2017.11.02", "title": "Бюджет 2018 мина на първо четене в няколко комисии"}
{"url": "http://www.mediapool.bg/obvineniyat-v-sekstormoz-kevin-speisi-obyavi-che-shte-se-lekuva-news271332.html", "text": "Известният американски актьор Кевин Спейси,  в сексуален тормоз, е решил да потърси помощ и да се лекува. Това съобщи в четвъртък електронната страница на списание \"Варайъти\" (Variety), като цитира представител на актьора.\r\n\t\"Кевин Спейси си взе почивка, за да се подложи на изследвания и лечение\", съобщава източникът на изданието.\r\n\tСкандалът около Спейси се разгоря, след като на 30 октомври американският актьор Антъни Рап го обвини в сексуален тормоз. Рап заяви, че през 1985 г., когато бил на 14 години, Спейси го поканил в дома си в Ню Йорк, след което започнал да се държи предизвикателно и да се натрапва. Актьорът твърди, че домакинът се опитал да го напие и да го вкара в леглото си, но той успял се измъкне. Самият Спейси каза, че не си спомня инцидента, но ще се извини, ако такъв случай наистина е имало.\r\n\tПо-късно  холивудската звезда в сексуален тормоз, а по-точно мексиканският актьор Роберто Кавасос, американският режисьор Тони Монтана и барманът Даниъл Бийл .\r\n\tКевин Спейси е носител на две награди \"Оскар\" - през 1996 г. в категория \"най-добра второстепенна роля\", във филма \"Обичайните заподозрени\" (\"The Usual Suspects\") и през 1999 г. за най-добра главна роля \"Американски прелести\" (American Beauty).", "date": "2017.11.02", "title": "Обвиненият в секстормоз Кевин Спейси обяви, че ще се лекува"}
{"url": "http://www.mediapool.bg/bitkoinat-prehvarli-granitsata-ot-7-hilyadi-dolara-news271342.html", "text": "Обменният курс на виртуалната валута биткоин  в четвъртък сутринта за първи път прескочи 7 хиляди долара, по-малко от месец, след като преодоля границата от 5 хиляди. Курсът в хода на търговете нарасна с 7.1% до 7045,46 долара, след което се понижи до 6950,55 долара, предаде Блумбърг.\r\n\tПовлечен от класическия биткоин поскъпна и неговият клонинг биткоин кеш Bitcoin  За ръст на курса на най-популярната криптовалута тази седмица допринесе решението на най-големия пазарен оператор CME Group Inc. Той съобщи, че планира да пусне търгове с фючърси на биткоини до края на годината, заради нарасналото клиентско търсене.\r\n\tТова решение може за първи път да създаде опредени регулативни рамки за криптовалутата, което се очаква да привлече нови купувачи, отбелязва агенцията.\r\n\tCME Group, в чийто състав влизат Чикагската стокова борса (CME), Чикагската търговска палата (CBOT) и Ню-Йоркската стокова борса (NYMEX), ще стартира договори за биткоини, базирани на CME CF Bitcoin Reference Rate (BRR) – референтната ставка на биткоина към долара на САЩ, която се изчислява по данни на борси като Bitstamp, GDAX, itBit и Kraken.\r\n\tПланира се и публикуване на \"индекс на биткоина в реално време\" - CME CF Bitcoin Real Time Index (BRTI). Сега на сайта на СМЕ вече се публикуват стойностите по рефентната ставка и индекса на биткоина в долари. Търговете с фючърсни договори за биткоин ще започнат след като CME Group получи необходимите разрешения от регулаторите.\r\n\tОт началото на годината биткоинът поскъпна с около 800%. Капитализацията на целия пазар с криптовалута към началото на ноември е 188.8 млрд. долара. Частта на биткоина е 61.5% от капитализацията или повече от 116 милиарда. През септември биткоинът падаше в продължение на две седмици на фона на негативните новини за забрана на борсите за криптовалута в Китай, но след това отново си възвърна позициите.", "date": "2017.11.02", "title": "Биткоинът прехвърли границата от 7 хиляди долара"}
{"url": "http://www.mediapool.bg/donald-tramp-shte-poiska-ot-kongresa-da-otmeni-lotariyata-za-zelena-karta-news271321.html", "text": "Президентът на САЩ Доналд Тръмп обяви, че възнамерява да сложи край на лотарията за \"зелена карта\", по която според него в страната е пристигнал узбекският имигрант, убил вчера осем души в Манхатън, съобщиха осведомителните агенции.\r\n\t \r\n\t\"Днес ние скърбим заради ужасната терористична атака в Ню Йорк, на няколко пресечки от Световния търговски център\", каза Тръмп на заседание на кабинета си в Белия дом. Той добави, че започва процедура по прекратяване на т.нар. Програма за разнообразяване на имигрантския поток (лотария за \"зелена карта\"). \"Ще поискам от Конгреса незабавно да започне работа за премахване на тази програма\", каза той.\r\n\t \r\n\tГоворител на министерството на вътрешната сигурност потвърди, че нападателят е влязъл в САЩ през 2010 г. с валидна виза, издадена му след участие в лотарията за \"зелена карта\".", "date": "2017.11.02", "title": "Доналд Тръмп ще поиска от Конгреса да отмени лотарията за \"зелена карта\""}
{"url": "http://www.mediapool.bg/grigor-dimitrov-otstapi-na-isnar-i-otpadna-ot-mastarsa-v-parizh-news271340.html", "text": "В изключително драматичен мач, в който почти бе докоснал победата, Григор Димитров отстъпи на американеца Джон Иснър и така отпадна от турнира от сериите \"Мастърс 1000\" в Париж отново в третия кръг, както при всичките си досегашни участия.\r\n\t \r\n\tСрещу високия 2,08 американец, чието най-силно оръжие е сервисът, Димитров загуби първия сет след 12 гейма без пробиви и тайбрек, който премина през много перипетии до 12:10 точки за Иснър.\r\n\t \r\n\tБългаринът не загуби концентрация и продължи безпогрешно да печели геймовете, в които подаваше, и във втория сет. Като същевременно засилваше натиска върху съперника си. Този натиск даде резултат в точния момент. При 6:5 за Димитров, американецът се разколеба и предаде подаването си – 7:5 гейма и равенство в сетовете.\n\n\r\n\t \r\n\tПо подобен начин се развиваше и третия сет, като надмощието на българина в разиграванията даде резултат по-рано. Той стигна до пробив в шестия гейм и после го затвърди и поведе с 5:2.\r\n\t \r\n\tИснър спечели подаването си, след което точно когато сервираше за спечелване на мача, Димитров се срина и отстъпи гейма на 15.\r\n\t \r\n\tПоследваха размяна на геймове и тайбрек, в който българинът оказа слаба съпротива. Така след 2 часа и 48 минути мачът завърши 2:1 за Иснър (7:6 (10), 5:7, 7:6 (3)).\r\n\t \r\n\tДимитров за пореден път не успя да прескочи третия кръг на турнира в Париж, където вече има пет поредни отпадания на тази фаза.", "date": "2017.11.02", "title": "Григор Димитров отстъпи на Иснър и отпадна от мастърса в Париж"}
{"url": "http://www.mediapool.bg/grazhdanski-sadiya-iska-da-uchastva-v-konkursa-za-shef-na-sgs-news271336.html", "text": "Съдията от Гражданското отделение на Софийския градски съд (СГС) Евгени Георгиев ще стане първият кандидат-председател на съда, съобщава в четвъртък сайтът \"Дефакто\".\r\n\tМагистратът е изразил пред свои колеги намерението си да се самономинира в надпреварата, открита след оставката на предишния ръководител на СГС Калоян Топалов.\r\n\tСъдия Георгиев е бе заместник на неговия бившия и.д. председател на съда Владимир Йорданов, който пое поста след отстраняването на Владимира Янева. Номинации за шеф на съда могат да бъдат издигани до 13 ноември.\r\n\tЗасега никой друг не се е включил в конкурса, след като Общото събрание на СГС не успя да издигне нито един кандидат. Издигнатата тогава Геника Михайлова от ВКС не получи подкрепа, а номинираните след нея Десислава Попколева, която в момента е и.д., и Владимир Вълков отказаха да участват.", "date": "2017.11.02", "title": "Граждански съдия иска да участва в конкурса за шеф на СГС"}
{"url": "http://www.mediapool.bg/shofyorat-na-obarnaliya-se-avtobus-rabotil-izvanredno-news271315.html", "text": "Шофьорът на преобърналия се на 30 октомври на магистрала \"Тракия\" автобус е карал по маршрута Слънчев бряг - София по-рано същия ден, въпреки че е трябвало да почива. Освен това фирмата собственик на рейса - \"Юнион Ивкони\", на практика не контролира дали служителите ѝ спазват ограниченията за скорост или дали не поемат извънредни курсове, като в същото време страда от недостиг на водачи.\r\n\tТова стана ясно от думите на изпълнителния директор на транспортното дружество Георги Атанасов. В четвъртък той даде пресконференция след инцидента от преди няколко дни, при който автобус на компанията, пътуващ по маршрута София - Слънчев бряг, се обърна и 20-ина души бяха ранени.\r\n\tВ часовете след катастрофата Атанасов допусна, че тя е станала, тъй като рейсът е бил засечен от кола. Пътници обаче веднага го опровергаха, а според някои от клиентите същият шофьор, карал по-рано през деня от Слънчев бряг до София. Досега от фирмата твърдяха, че той е почивал и по документи друг водач е изпълнил курса. Основната версия на разследващите обаче е, че шофьорът е заспал.\r\n\tОсвен това тахографският лист на автобуса бил стар и на името на друго лице, което прави невъзможно разчитането на обстоятелствата около катастрофата. На водача е повдигнато обвинение за причиняване на телесна повреда на повече от един човек, но се работи и по версията за съучастие на длъжностни лица от фирмата превозвач.\r\n\t\n\n\r\n\tВ четвъртък изпълнителният директор на \"Юнион Ивкони\" Георги Атанасов обясни, че заключението на проверяващия екип от извършената вътрешна проверка във фирмата е, че въпреки изрядната документация, някъде по трасето от Слънчев бряг за София, е станала размяна между двамата шофьори. Така излиза, че един и същи човек е карал до 13.10 часа на 30 октомври и след по-малко от четири часа е поел 7-часовия маршрут в обратната посока.\r\n\tОт думите на управителя на фирмата стана ясно, че дружеството не следи данните от тахографските устройства на автобусите. Те записват скоростта на движение, кога автобусът спира и за колко време. За контрол на работното време на шофьорите се разчита само на изготвените графици за курсовете.\r\n\tКомпанията на практика само пази тахографските листи за година, колкото изисква законът, и ако има проверки на данните в тях, те се правят от държавния контролен орган - \"Автомобилна администрация\".\r\n\tИначе по документи курсът от София за Слънчев бряг е бил подготвен по правилата и със \"със 100 процента изрядно и надлежно заверена документация\". Превозното средство е било с работещ изправен тахограф, спирачен апарат, разписание, лиценз, попълване на дневник и т. н., каза управителят Атанасов. Пълната документация щяла да бъде предоставена на разследващите органи.\r\n\t\r\n\tАтанасов коментира и данните, изнесени от транспортния министър Ивайло Московски, че фирмата има 2 акта за нарушения, а на нейни шофьори са издадени още 26. Според него ръководството на компанията няма информация за актовете на служителите, а на дружеството бил издаден само един акт, който то обжалвало.\r\n\tВ същото време Атанасов обясни, че компанията има 400 автобуса, 400 курса всеки ден и превозва по 4 млн. пътници годишно. На фона на това 28-те акта за нарушения били малко - едва 4% процента. В същото време \"Юнион Ивкони\", както и другите компании в сектора, страдала от недостиг на шофьори. Освен това бюджетът не компенсирал социалните отстъпки на компанията за деца, ученици, пенсионери, военноинвалиди и др. категории. Проблем, който автобусните фирми поставят от години.\r\n\t\r\n\t\"Ако аз бях на мястото на хората, които ръководят компанията, и държавен орган ми санкционира 26 водача или някакви други нарушения, бих взел мерки. В противен случай виждате до какво се стига\", коментира в четвъртък министърът на транспорта Ивайло Московски. Той добави, че \"писането на актове не е самоцел, а индикатор, сигнал, че нещо в системата не работи и ако не дай си Боже сега имаше жертви, всички горко щяхме да съжаляваме\".\r\n\tМинистърът посъветва компанията, а и останалите автобусни превозвачи, да обърнат по-голямо внимание на превенцията и да взимат своевременни мерки при евентуални проблеми. Според Московски не било редно и водач, назначен само преди месец да бъде пускан сам \"на дълъг, тежък маршрут, без да се адаптира към компанията, към норми и правила\".\r\n\t\"Юнион Ивкони\" е сред най-големите компании в сектора с над 40 млн. лв. постъпления от транспортни услуги за 2016 г. и печалба след данъци - 2.6 млн. лв. Един от собствениците ѝ е депутатът от ГЕРБ Ивайло Константинов.", "date": "2017.11.02", "title": "Шофьорът на обърналия се автобус работил извънредно"}
{"url": "http://www.mediapool.bg/potiskani-u-doma-nyakoi-uzbekistantsi-se-obrashtat-v-chuzhbina-kam-radikalniya-islyam-news271314.html", "text": "Тласнати от липсата на работа и строгия контрол върху поведението им и инакомислието, през последните години милиони узбекистанци емигрират. Стотици от тях са се присъединили към \"Ислямска държава\" в Близкия изток, докато други са възприели религиозния екстремизъм в приемната си страна.\r\n\t \r\n\tСайфуло Саипов, узбекистанският имигрант, обвинен за убийството на осем души при нападение с пикап в Ню Йорк във вторник, изглежда е поел по втория път, радикализирайки се, след като е срещнал трудности в живота на запад.\r\n\t \r\n\tСпоред американската полиция, преди да пристъпи към атентата, 29-годишният мъж се е запознал с качени в интернет инструкции на \"Ислямска държава\".\r\n\t \r\n\tНападението на Саипов беше поне четвъртата за тази година атака с жертви в чужда страна с участието на узбекистански гражданин или етнически узбек, а в резултат на неговите действия изпъква като акцент сериозното влияние през последните години на 32-милионната централнозиатска държава върху глобалния джихад.\r\n\t \r\n\t\"За да се подготвят тези неща, се изисква време, а това, на което днес ставаме свидетели, е резултат от дейност, извършвана през последните години (от Ислямска държава и сходни групировки)\", каза казахстанският анализатор Александър Князев.\r\n\t \n\n\r\n\tХората, които следят отблизо процесите в Узбекистан, казват въз основа на известното досега за Саипов, че изглежда той е от \"забравено поколение\" узбекистански мъже, които са напуснали бившата съветска република, за да търсят по-добър живот, лишени от подходящо религиозно образование и неподготвени да се справят с живота на запад.\r\n\t \r\n\tТова и обичайната трудност за интегриране в чужда страна и култура може да го е направило податлив към есктремистки влияния, когато времената са станали тежки.\r\n\t \r\n\t\"Той стана религиозен изведнъж\", каза по телефона за Ройтерс Мирахмат Муминов, шофьор на камион и деец на узбекистанската общност, който живее в Стоу, щата Охайо, и е познавал Саипов. Той заяви, че Саипов преди е живеел в Ташкент, узбекистанската столица.\r\n\t \r\n\t\"Започна да учи религия в САЩ\", каза Муминов, добавяйки, че Саипов \"не можел да се насити\" на религиозните свободи в САЩ, след като в Узбекистан живял в условията на строги ограничения.\r\n\t \r\n\tДнес съсед на родителите му, които живеят в едноетажна къща в покрайнините на Ташкент, каза, че Хабило, бащата на Саипов, не ходи често на джамия и продава пособия за рисуване на местен пазар.\r\n\t \r\n\tМъжът пожела анонимност поради деликатното естество на въпроса.\r\n\t \r\n\tВ населения предимно с мюсюлмани Узбекистан ислямът е широко практикуван, но начинът, по който става това, е строго контролиран от властите, безпокоящи се от радикализъм.\r\n\t \r\n\tУправлявана с желязна хватка в продължение на повече от две десетилетия от някогашния първи секретар на КПСС в Узбекска ССР Ислам Каримов, който почина миналата година, узбекистанската страна отдавна отстоява становището, че строгата й политика в областта на религията е обоснована от съображения за националната сигурност.\r\n\t \r\n\tПри неговия приемник Шавкат Мирзийоев, встъпил в длъжност в края на 2016 г., властите започнаха да излъчват сигнали за отношение на по-голяма търпимост, като там се създадоха също надежди, че предприетите стопански реформи ще доведат до начало на освобождаване на икономиката, която е силно централизирана.\r\n\t \r\n\tПрез септември Мирзийоев заяви, че узбекистанските власти са премахнали около 16 000 от общо 17 000 души в черен списък на силите за сигурност с мюсюлмански религиозни екстремисти, както и че искал \"те да бъдат върнати в узбекистанското общество и да бъдат образовани\".\r\n\t \r\n\tДали тези промени намаляват риска от бягства от Узбекистан и радикализация засега не е ясно, като те се предприемат твърде късно от гледна точка на Саипов и други.\r\n\t \r\n\tНякои узбекистанци бягат от страната само за да свършат по-късно като евтина работна ръка на дъното на социалната стълбица на запад или в Русия. Именно в този момент някои са възприели радикалния ислям.\r\n\t \r\n\tОт Ташкент Стив Суердлоу, изследовател на Централна Азия в организацията \"Хюман райтс уоч\", заяви, че през последните години около 5 милиона узбекистанци са емигрирали в Русия, а други като Саипов отиват на запад.\r\n\t \r\n\t\"Процесът на радикализация става извън Узбекистан\", каза Суердлоу, който добави, че страната има едно от най-лошите досиета в областта на човешките права и не толерира инакомислието. \"Това най-често са лица далеч от дома, които са маргинализирани и изпитват някакъв вид отчуждение от общността и социалното си обкръжение.\"\r\n\t \r\n\tПоради това, че мерките за сигурност в страната, която влиза в състава на СССР до разпада му през 1991 г., са толкова затегнати, се предполага, че в нея не е извършван ислямистки атентат от 2004 г., когато атентатори самоубийци атакуват американското и израелското посолство в Ташкент.\r\n\t \r\n\tНо спорадично припламва напрежение в долината Фергана, плодородна област, простираща се на териториите на три държави - Узбекистан, Киргизстан и Таджикистан. През 2010 г. десетки хора загинаха при междуетнически сблъсъци в киргизстанската част.\r\n\t \r\n\tВчера източник от силовите ведомства в Киргизстан заяви, че мъж със същото име и дата на раждане като тези на Саипов през 2004 г. е живял в град в киргизстанския сектор на долината. Днес обаче същият източник каза, че властите били установили, че лицето е различно и става дума просто за съвпадение на имената.\r\n\t \r\n\tСпоред съобщение на американското посолство в Узбекистан Саипов се е преместил в САЩ през 2010 г., след като спечелил виза от лотарията за зелена карта.\r\n\t \r\n\tМирзийоев заяви, че правителството му ще направи всичко възможно, за да подпомогне разследването на \"този изключително брутален\" атентат.\r\n\t \r\n\tПреди тазседмичното нападение въоръжен узбекистанец нахлу на Нова година в нощен клуб в Истанбул и уби 39 души.\r\n\t \r\n\tПрез април етнически узбек, роден в Киргизстан, се взриви във влак в метрото на Санкт Петербург, убивайки най-малко 14 души, а същия месец узбекистанец вряза камион в човешко множество в Стокхолм, при което загинаха четирима души.\r\n\t \r\n\tУзбекистанци има и в редиците на \"Ислямска държава\" в Сирия и Ирак. Според публикуван миналия месец доклад на центъра \"Соуфан\" над 1500 узбекистанци са се присъединили към екстремистката групировка, което надхвърля броя на присъединилите се към ИД от останалите централноазиатски страни.\r\n\t\r\n\tБроят на бойците от Узбекистан е по-малък от този от страни като Русия и Саудитска Арабия, се казва в същия доклад, както и че все пак от статистическа гледна точка той остава значителен.\r\n\t \r\n\tПол Стронски, старши сътрудник в организацията Фонд \"Карнеги\" и бивш член на Съвета за национална сигурност на САЩ при управлението на Обама, заяви, че радикализмът сред мигрантите от Узбекистан, който е най-многолюдната централноазиатска страна и има дълга граница с Афганистан, може да нарасне, тъй като все повече хора напускат, за да си търсят работа.\r\n\t \r\n\t\"В самия Узбекистан не сме ставали свидетели на кой знае какви проблеми с екстремизъм поради липсата на пространство за изява\", каза Стронски.\r\n\t \r\n\t\"В самия регион проблемът е управляем. По-голям става извън региона.\"", "date": "2017.11.02", "title": "Потискани у дома, някои узбекистанци се обръщат в чужбина към радикалния ислям"}
{"url": "http://www.mediapool.bg/bezrabotitsata-v-germaniya-e-namalyala-do-54-na-sto-prez-oktomvri-news271317.html", "text": "Безработицата в Германия е намаляла до 5,4 на сто през октомври, тъй като набралият сили трудов пазар в най-голямата икономика в Европа се облагодетелства от традиционното есенно увеличение на наемането на нови работници, предаде Асошиейтед прес.\r\n\t \r\n\tФедералната агенция по труда обяви, че броят на регистрираните безработни е намалял с 60 000 до 2,38 милиона през октомври и със 151 000 спрямо същия месец на миналата година.\r\n\t \r\n\tДанните за безработицата, които не отчитат сезонните фактори, сочат спад спрямо 5,5 на сто за предходния месец.\r\n\t \r\n\tПри отчитане на сезонните фактори безработицата е останала стабилна на 5,6 на сто, а броят на безработните в Германия е намалял с 11 000 спрямо септември, което в общи линии се покрива с прогнозите на икономистите за свиване с 10 000.", "date": "2017.11.02", "title": "Безработицата в Германия е намаляла до 5,4 на сто през октомври"}
{"url": "http://www.mediapool.bg/kogato-sasipaha-balgarskoto-selo-news271319.html", "text": "Преди 70 години комунистическият режим унищожава последните остатъци от парламентаризъм в България и конфискува индустриалните предприятия и банките. Отнемането на земята на селяните обаче не върви по план. Въпреки масовите фалшификации на изборните резултати през 1946 година, над 1 милион жители на селските райони гласуват за все още съществуващата обединена опозиция начело с лидера на БЗНС Никола Петков. Обесването му през септември 1947 също не сплашва мнозинството селски стопани, поради което се проваля планът те да дарят доброволно земята и добитъка си на българските колхози - ТКЗС.\r\n\tВ края на 1950 таен пленум на ЦК на БКП алармира, че въпреки насилията над селяните и наложените им непосилни \"наряди\" от месо, жито, вълна, мляко и много други земеделски продукти, по-малко от половината от стопанствата са вкарани в ТКЗС. Изпратените по селата \"групи за натиск\" бият, арестуват, конфискуват реколтата и добитъка и интернират десетки, а в някои случаи стотици семейства от селата, където съпротивата срещу грабежа е най-активна.\r\n\tСело Шипка е едно от онези места в България, които няма да откриете на картата. Там няма нито улици, нито ток, нито канализация. Някога в Шипка са живели 45 семейства, а днес - само едно: Надежда, Румен и синът им Росен. (17.11.2015)\r\n\tНасилието над непокорните \"кулаци\" трябва да продължи, настоява новата власт начело с Вълко Червенков. Неговият приближен Титко Черноколев докладва: \"На редица места, особено в Добруджа, са били приети много кулаци в ТКЗС. След доклада на др. Червенков, сега ТКЗС масово изключват тези кулаци. Съгласно устава на ТКЗС не им връщат добитъка и инвентара, поради което кулаците не могат да обработват оставената им земя. Освен това органите на Финансовото министерство пристъпват да събират данъка по общия доход от тези кулаци, но понеже те не могат да го платят, им описват и вземат къщите, което вече е равносилно на пълно разкулачване\". В книгата си \"Преорани слогове\" историкът Михаил Груев е събрал много свидетелства за реакцията на ограбените.\"Убиец! Защо ни взимате хляба и го давате на руснаците и търговците?\", крещи разгневена тълпа от 400 селяни при появата на прочутия комунист Иван Тодоров-Горуня в плевенското село Ставерци.\r\n\tПрез 1950-те години животът в българските села става непоносим. Срещу надници от 50-80 стотинки за 10-12 часов труд на полето, доскоро самостоятелните земеделски стопани не могат да свържат двата края. В Северозападна България, в селата край Пловдив, Асеновград, Първомай и други региони избухват спонтанни селски бунтове. Въоръжената съпротива на горяните е подкрепена от десетки хиляди нови бойци и ятаци. В крайна сметка българската \"колективизация\" по съветски модел отнема на комунистическия режим цели 14 години, в планинските райони тя приключва чак през 1962.\n\n\r\n\tМизерията в селата принуждава над 2 милиона души в активна възраст да ги напуснат и да се заселят в панелните предградия на градовете. Прекъсването на връзката между селския стопанин и земята, заедно с вродените дефекти на социалистическата икономика на дефицита, довежда селата и селското стопанство до фалит. Още през 1970-те години натрупаните от аграрно-промишлените комплекси (АПК) дългове и пагубната за бюджета на НРБ натурална размяна на земеделска продукция срещу допотопни съветски машини и въоръжение водят селото и селското стопанство към колапс. От 1980 насетне загубите от тази политика достигат и надминават 1 милиард лева годишно, сочат отчетите на БНБ. От крупен износител на земеделска продукция България се превръща в страна, принудена да внася зърно за изхранване на населението.\r\n\tБягството на младите към градовете постепенно превръща селата в един вид \"старчески домове\" за възрастните поколения. Депопулацията се засилва рязко, когато към демографските загуби се прибавя и отрицателният естествен прираст, който е резултат от превеса на високата смъртност над падащата раждаемост сред бързо застаряващото селско население.\r\n\t\r\n\tКъм обезлюдените по времето на комунизма близо хиляда села, до 2050 година ще се присъединят навярно половината от все още съществуващите 5 000 селски селища. Заедно с Русия, Беларус и Украйна, България е страната с най-бързо обезлюдяващите се селски райони в света. Според прогнозата на Фонда на населението към ООН, до 2050 година селското население ще намалее от 1,8 милиона души понастоящем до 800 хиляди, а делът на селските жители в общото население ще спадне от 26% към момента до едва 14 на сто. За същия период селското население на Полша например ще намалее само незначително. Експертите на ООН предвиждат, че през 2050 година всеки трети поляк ще продължава да бъде селски жител. Случайно ли е тогава, че вече целогодишно българите консумират внесени от Полша домати, ябълки, лук, картофи, месо и още редица земеделски продукти?\r\n\tДемографските прогнози сочат, че поне 800 български села имат потенциал и ресурси да оцелеят и да се развиват в дългосрочен план. Стига, разбира се, да се превърнат от места за напускане в привлекателни селища с условия и стандарт на живот, доближаващи ги до показателите за градовете. България обаче се оказва единствената страна-членка на ЕС, в която разликите между доходите на селските и градските жители продължават да растат. В началото на българското еврочленство доходите на селските жители са представлявали 70% от доходите на градските обитатели. Днес това съотношение силно се е влошило - десет години след присъединяването към ЕС средният доход на селските жители е едва 53% от този на гражданите. За сравнение: средностатистическият селски жител в ЕС изкарва като цяло 80% от доходите на градските жители.", "date": "2017.11.02", "title": "Когато съсипаха българското село"}
