{"url": "http://www.mediapool.bg/deputatskata-sapruga-ot-bulgartransgaz-napuska-news270063.html", "text": "Депутатът от ГЕРБ Александър Ненков обяви пред журналисти в парламента, че тъй като има чест и достойнство съпругата му Пламена Ненкова, която работи в държавния газов оператор \"Булгартрансгаз\", ще напусне работата си.\r\n\t\"Жалко е, че висококвалифициран специалист ще падне в боя, само защото ми е съпруга\", коментира той, цитиран от агенция \"Фокус\".\r\n\tЧе съпругата му работи в газовия оператор съобщиха от БСП на пресконференция, посветена на роднинските назначения на ГЕРБ. Тогава стана ясно още, че шефът на компанията Георги Гегов бил женен за депутатката от ГЕРБ Теодора Георгиева, а двамата заедно кумували на депутата от управляващата партия Александър Ненков и съпругата му Пламена Ненкова.\r\n\tСъпругата ми никога не се е влияла от позицията ми. Винаги се е издигала в йерархията и се е доказвала в живота си сама, заяви Ненков. \"С това се надявам да спрат спекулациите. Достатъчно квалифициран и способен човек е, за да може да се реализира в някоя друга област\", посочи народният представител.\r\n\t\"Щом това ще бъде начинът на говорене и \"правенето на политика\", много ще ми бъде интересно къде работят всички роднини на БСП и с какво се занимават\", коментира Александър Ненков. Той ги призова да постъпят по същия начин.\n\n\r\n\t\"Всички, които се изказваха като морални стожери, да видят къде работят роднините им. Нищо лично срещу тях, но щом така искат, нека така да бъде\", посочи Александър Ненков и допълни, че в БСП има няколко рода, които си предават властта от поколение на поколение.", "date": "2017.10.04", "title": "Депутатската съпруга от \"Булгартрансгаз\" напуска"}
{"url": "http://www.mediapool.bg/bivshiyat-shef-na-bdzh-hristo-monov-e-opravdan-po-vtoroto-si-delo-news270046.html", "text": "Софийският градски съд оправда бившия изпълнителен директор на БДЖ Христо Монов. Той бе обвинен за умишлена безстопанственост заради сключена сделка за закупуване на 30 рециклирани вагона.\r\n\tПрокуратурата твърди, че със сключената сделка на 19 ноември 2008 г. държавата е ощетена с около 20 млн лева. Съдът отмени паричната гаранция на Монов, която беше в размер на 5000 лева и вдигна забраната му да пътува в чужбина.\r\n\tПрокуратурата може да протестира решението пред Софийския апелативен съд.\r\n\tСъдия Даниела Борисова обясни, че вина за оправдателната присъда се носи най-вече от прокуратурата. Магистратът обясни, че по делото има доказателства за нарушения от други лица и за други периоди. Съдия Борисов каза, че съдът е положи много усилия по това дело, включено са изпратени множество съдебни поръчки до чужбина, за да се установи колко точно струват вагоните.\r\n\tПрокуратурата обаче така и не се възползвала от новосъбраните доказателства. В рамките на делото е установено, че девет години държавата не е предприела никакви действия да транспортира 18 от вагоните, като цената на един от тях съгласно допълнителната експертиза по делото възлиза на над 1 млн. лв. За тези факти БДЖ е подал сигнал в прокуратурата, но тя е отказала да образува разследване.\r\n\tВ началото на тази година бившите директори на БДЖ Олег Петков и Христо Монов бяха осъдени заради нанесени от тях щети на държавното дружество, съобщиха от Софийската градска прокуратура. Монов бе осъден на три години условно, защото е решил да плати 201 111 лв за транспорта на рециклирани вагони в нарушение на обществена поръчка.\r\n\tОлег Петков е получил много по-тежка присъда - 4 години затвор. Той бе осъден за това, че като шеф на железницата в периода 4 октомври 2006 г. до 11 февруари 2008 г. е нанесъл щети за 1 361 062 лв. с поемане на транспортните разходи за доставка на вагони по два договора за обществена поръчка. Това също е било в нарушение на условията по обявената обществена поръчка.", "date": "2017.10.04", "title": "Бившият шеф на БДЖ Христо Монов е оправдан по второто си дело"}
{"url": "http://www.mediapool.bg/firmi-i-ucheni-protestirat-zaradi-zabaven-konkurs-za-inovatsii-news270040.html", "text": "Липсата на яснота с процедурата по осмата конкурсна сесия на Националния иновационен фонд НИФ проваля реализацията на проекти, а участвалите в оценяването им външни експерти, сред които и учени от БАН, не могат да си получат парите за положения труд вече пети месец.\r\n\tЗа създалото се напрежение учените обвиняват Изпълнителната агенция за насърчаване на малките и средни предприятия ИАНМСП, която администрира управлението на фонда. По този повод  те са изпратили писмо до премиера Бойко Борисов, вицепремиера Валери Симеонов, министъра на икономиката Емил Караниколов и омбудсмана Мая Манолова с настояване да се намесят, на което дадоха гласност сега поради липсата на реакция.\r\n\tОт ИАНМСП вече обявиха процедурата за опорочена и че . Те са отправили предложение администрирането на фонда да се поеме от Министерството на икономиката и то да довърши работата по случая. До този момент няма официална информация какво ще предприеме ведомството на министър Емил Караниколов.\r\n\t \r\n\tНеобяснимо дълга осма сесия на НИФ\r\n\tОсмата сесия на Националния иновационен фонд с бюджет от 5 млн. лв. беше отворена за кандидатстване през есента на 2016 г. Предложения по нея подават рекорден брой кандидати – 192 фирми. Проектите са оценени и класирани още през пролетта на 2017 г.\r\n\tВ оценяването им участват независими експерти - повече от 60 водещи в своята област учени от различни катедри на БАН.\r\n\t\"Започнахме работа през януари - февруари, а оценките на проектите приключиха през май. Докъм юли правехме срещи със самите фирми за финализиране на оценката, за да може вече да се изготви финалният списък със спечелилите фирми. През юли официално приключихме с работата си.\" Това каза доц. Тихомир Тянков от Института по механика към БАН пред БНР. Той е участвал в оценяването на около десетина проекта по 8-та сесия на НИФ.\r\n\t \r\n\tЕдин проект се оценява независимо от двама външните експерти. Всеки от тях дава оценка под формата на точки, като максималният резултат е 100.\r\n\tЕкспертите са оценили около 150 проекта, които са преминали проверката за административно съответствие. Право на финансиране имат всички проекти, получили над 60 точки.\r\n\tЛюбопитен детайл е, че оценителите на проектите нямат официално подписани договори за свършената работа с НИФ, като не стана ясно каква е причината за това. Сега учените са притеснени, че липсата на договори за свършената от тях работа може да стане основание да не си получат възнагражденията, които са средно по около 2000 лв. на експерт.Натиск от промяна на оценките\r\n\tОценители допускат, че това може да е направено нарочно, защото в момента са подложени на натиск от страна на ИАНМСП за преразглеждане на поставените от тях оценки.\r\n\tФирми също са били подложени на натиск да си коригират предложенията. Юрий Ценков, представител на една от фирмите, кандидатствали с иновационен проект, каза, че при разговори с представители на Националния иновационен фонд през август е поискана корекция на финансовите параметри на проекта.\r\n\t \n\n\r\n\t\"При проектна стойност от 230 хил. лева от нас беше поискано да редуцираме проекта на 50 хил. лева, защото парите са ограничени и трябвало максимален брой фирми да се се възползват от средствата\", каза Ценков пред БНР. Той посочи, че това е нарушение на процедурните правила.\r\n\tИновацията, с която кандидатства за финансиране компанията на Юрий Ценков, е за разработване на система за контрол на пукнатините по строителни конструкции, които настъпват след микроземетресения и довеждат до деформации по сгради, мостове, пътна инфраструктура. Ценков твърди, че те ще реализират иновацията независимо от забавянето на процедурата, защото им е нужна за работата.\r\n\tИАМСП: Процедурата е опорочена и ще бъде прекратена\r\n\t \r\n\tВ същото време от ИАНМСП информираха, че процедурата е опорочена и ще бъде прекратена. Отговорността за това беше хвърлена на бившия зам.-изпълнителен директор на агенцията Никола Стоянов. Затова той беше уволнен от \r\n\t\r\n\tНа свой ред Стоянов нарече твърденията на Захариева \"пълна лъжа\" и се закани да потърси правата си в съда.\r\n\tПоследва ново съобщение от ИАНМСП от 20 септември, в което беше посочено, че Мариета Захариева е имала среща с проф. Георги Райчевски, който е сред оценителите. Двамата са обсъдили възможността за прераглеждане на проектите, които са получили най-високи оценки, съгласно .\r\n\t \r\n\tПо предварителни данни от 192 постъпили проекти, около 20 биха усвоили цялата държавна помощ от 5 млн. лв., се казва в съобщението на ИАНМСП.\r\n\tВ него се напомня, че работата на външните експерти не е окончателно приключила, защото няма класиране на проектите. Възнагражденията на оценителите ще бъдат изплатени след окончателното приключване на процедурата, съгласно правилата, посочват от ИАНМСП.\r\n\tПроблемът е, че никой не иска да се ангажира със срок кога ще приключи процедурата.пишат оценителите до Борисов с надеждата да реагира и експертите оценители да си получат парите, а фирмите договорите за изпълнение.", "date": "2017.10.04", "title": "Фирми и учени протестират заради забавен конкурс за иновации"}
{"url": "http://www.mediapool.bg/prezidentat-varna-izbora-na-cholakov-za-shef-na-vas-news270039.html", "text": "Президентът Румен Радев е върнал на Висшия съдебен съвет (ВСС) предложението за назначаване на съдиоя Георги Чолаков за председател на Върховния административен съд (ВАС). Това обяви самият държавен глава малко преди да отлети на официално посещение в Полша в сряда.\r\n\t\"Въпросът е принципен. Днес върнах избора. Очаквам нeговото предложение (на съдебния съвет – бел.ред.), съобразено с всички законови процедури и морални изисквания\", заяви Радев, запитан с какви мотиви е отказал да подпише указ за назначаването на Чолаков.\r\n\tТой беше избран за поста от предишния състав на ВСС на 11 септември с голямо мнозинство от 20 гласа срещу едва 5 в подкрепа на другия кандидат Соня Янкулова.\r\n\tВпоследствие президентът коментира, че е било редно ключовият избор да бъде извършен от следващия състав на съвета, който официално встъпи в длъжност във вторник. Радев обаче така и не коментира публично дали има други аргументи срещу избора на Чолаков. Единствено заяви на два пъти, че ако кандидатурата му бъде потвърдена и от новия ВСС, той щял да се ползва с по-голям авторитет пред магистратите и обществото.\r\n\tНепосредствено преди избора на Чолаков, в сайт, известен с близостта си до депутата от ДПС Делян Пеевски, се появи информация от Имотния регистър за негови сделки със земи по морето чрез изкупуване на дългове. Очаквано тази тема бе напълно игнорирана от мнозинството в съвета, а самият Чолаков заяви, че в сделките няма нищо незаконно, отхвърляйки съмненията, че в случая може да става въпрос за някаква форма на лихварски бизнес.\r\n\tВпоследствие 52-ма съдии от ВАС пратиха на президента писмо, с което го увериха, че са подкрепили номинацията на Чолаков по собствено желание, а не \"под строй\". Общо 57 негови колеги подкрепиха кандидатурата му непосредствено преди гласуването във ВСС. Конкурентката му Соня Янкулова пък събра само 22 гласа.\r\n\tПрез цялата процедура настоящият шеф на съда Георги Колев открито подкрепяше Чолаков, лобирайки за това изборът на негов наследник да бъде извършен веднага след съдебната ваканция от стария състав на съвета. В крайна сметка мнозинството се съгласи с него и завърши конкурса, избирайки Чолаков.\r\n\tСега предстои ВСС да се произнесе дали процедурата по избор на нов председател на ВАС ще започне отначало, включително и с предоставяне на възможност за нови номинации или кандидатурите на Чолаков и Янкулова просто ще бъдат прегласувани. За втория вариант вече открито се обяви бившият зам.-председател на ВАС Боян Магдалинчев, който преди ден бе избран за представляващ съвета с мнозинство от 13 срещу 9 гласа.\r\n\tЗа разлика от него, избраните за членове на ВСС от съдиите Цветинка Пашкунова и Севдалин Мавров заявиха пред медиите във вторник, че процедурата трябва да бъде повторена изцяло, включително с издигане на нови кандидати.\r\n\tПашкунова бе конкурент на Магдалинчев при гласуването за представляващ съвета, което бе показателно и за очертаващото се разделение на новия му състав – за досегашния заместник на Колев гласуваха главният прокурор Сотир Цацаров, Колев, бившият заместник главен прокурор Евгени Диков, самият Магдалинчев, свързваният с Делян Пеевски бивш адвокат Боян Новански и почти цялата прокурорска колегия в лицето на Пламен Найденов, Йордан Стоев, Светлана Бошнакова, Калинка Чапкънова, Гергана Мутафова, Пламена Апостолова, Огнян Дамянов и Георги Кузманов.\r\n\tНоминацията на Цветинка Пашкунова, издигната от шефа на ВКС Лозан Панов, пък бе подкрепена освен от самата нея, от почти всички членове на съдийската колегия, като Панов, Красимир Шекерджиев, Атанаска Дишева, Севдалин Мавров, Олга Керелска, Боряна Димитрова, както и от Даниела Машева от прокурорската колегия. Трима членове на съвета пък не подкрепиха никого от кандидатите – Даниела Марчева, Драгомир Кояджиков и Стефан Гроздев.\r\n\tПредстои да стане ясно дали разделението на съдебните кадровици в гласуването за представляващ съвета ще се окаже показателно и за това какви позиции ще защитават двата условни лагера в съвета при бъдещия развой на процедурата за избор на следващ председател на Върховния административен съд.", "date": "2017.10.04", "title": "Президентът върна избора на Чолаков за шеф на ВАС"}
{"url": "http://www.mediapool.bg/vsichki-profili-v-yahoo-sa-zasegnati-ot-atakite-kam-kompaniyata-news270047.html", "text": "Yahoo съобщи във вторник допълнителните резултати от разследването след големия пробив в сигурността,  през 2016-та г., но се е случил три години по-рано.\r\n\tАнализът на пораженията, извършен от сегашните собственици на портала – компанията Verizon, е установил далеч по-големи щети. Изтичането на данни е засегнало всички 3 милиарда профила, регистрирани в Yahoo и дъщерните услуги като Flickr.\r\n\tМиналата година бе съобщено, че проблем в сигурността е позволил изтичането на информация от поне 500 милиона профила. Това стана по време на преговорите с бъдещите собственици. Мерките, взети от компанията тогава, включваха съобщения до всички установени засегнати потребители с подкана да сменят паролите и тайните въпроси и отговори за достъп до системата.\r\n\tОткраднатите данни от потребителските профили могат да съдържат лични имена, адреси на електронна поща, телефонни номера, рождени дати, кодирани пароли, тайни въпроси и отговори.\r\n\t“Разследването показа, че компрометираната информация не включва пароли в чист вид, данни за кредитни карти или банкови сметки. Платежните данни на клиентите не се съхраняват в системата, която е била атакувана”, заявяват от компанията.\n\n\r\n\tТова е пореден сериозен удар не само за Yahoo, но и за собствениците на интернет-гиганта. Verizon вече претърпяха спад от над 350 милиона долара в пазарната си оценка, след потвърждаването на първоначалните данни за пробива от 2013 г. Те придобиха бизнеса с онлайн услуги на Yahoo за 4.48 милиарда долара.", "date": "2017.10.04", "title": "Всички профили в Yahoo са засегнати от атаките към компанията"}
{"url": "http://www.mediapool.bg/ruska-kazashka-organizatsiya-pozna-svoi-chlen-sred-plennitsi-na-islyamska-darzhava-news270042.html", "text": "Руско казашко формирование заяви, че е разпознало като свой член единия от мъжете, за които се твърди, че са били пленени от групировката \"Ислямска държава\" в Сирия, предаде Асошиейтед прес.\r\n\t \r\n\tВчера \"Ислямска държава\" публикува видеозапис, в който се твърди, че показва двама руски военнослужещи, пленени при боеве в Източна Сирия. Руското министерство на отбраната заяви, че в Сирия не са пленявани никакви руски военни.\r\n\t \r\n\tНе беше възможно да се провери автентичността на записа, нито самоличността на показаните в него лица.\r\n\t \r\n\tСнощи казашкото формирование \"Великата донска армия\" разпространи изявление, в което се посочва, че единият от мъжете е местен казак. Днес то заяви пред агенция Интерфакс, че не разполага с никакви сведения как мъжът, Роман Заболотни, се е озовал в Сирия.", "date": "2017.10.04", "title": "Руска казашка организация позна свой член сред пленници на \"Ислямска държава\""}
{"url": "http://www.mediapool.bg/dvama-chlenove-na-stariya-vss-se-sboriha-za-kadrovi-bonus-news270045.html", "text": "Членовете на стария Висш съдебен съвет (ВСС) Галя Георгиева и Магдалена Лазарова се оказаха конкуренти за една и съща позиция в съдебната система – съдийско място в Апелативния специализиран наказателен съд. Решението и за двете бе отложено от Съдийската колегия на ВСС, защото в този съд има свободна само една щатна бройка.\r\n\tВ сряда настоящите кадровици трябваше да възстановят на длъжност в съдебната система своите предшественици. Част от тях се възползваха от гласувания с последните промени в Закона за съдебната власт \"кадрови бонус\". Той предвижда възможност при приключване на мандата на член на ВСС той да бъдат възстановен на пост по избор в системата. Условието е длъжността да бъде равна по степен на заеманата от тях преди това. Няма ограничение пред това апелативен прокурор да стана апелативен съдия, например.\r\n\tЧаст от членовете на ВСС, предимно от скандалното мнозинство около Сотир Цацаров и Георги Колев, се възползваха от този бонус.\r\n\tПреди да стане член на ВСС Милка Итова бе съдия в Софийския градски съд, където натоварването върху магистратите е огромно. След края на мандата си тя избра да отиде в Административен съд – София област, където ще й е доста по-спокойно. Каролина Неделчева влезе в съвета като съдия в Окръжен съд – Варна. Явно в София й е харесало и тя избра да остане в столицата, работейки в същия спокоен пристан като Милка Итова.\r\n\tДруг член на мнозинството в стария състав на ВСС Даниела Костова също избра София пред Варна. Тя бе съдия в окръжния съд в морския град, а сега вече ще съди политици и мафиоти в Специализирания наказателен съд.\r\n\tГаля Георгиева беше съдия в Апелативен съд – Пловдив преди да стане един от тараните на мнозинството във ВСС. Сега тя иска да стане съдия в Апелативния специализиран наказателен съд в София. Ако се върне в Пловдив, тя трябва да решава два пъти повече дела.\r\n\tТук обаче изникна проблем, защото за единственото свободно място в спецсъда бе кандидатствал и друг член на ВСС – Магдалена Лазарова. Поради тази причина Съдийската колегия на ВСС отложи решението, докато се отвори още едно място или се изясни какво точно иска Лазарова.\r\n\tМагдалена Лазарова беше заместник-апелативен прокурор на София преди да стане член на ВСС. Нейният казус е по-особен, защото тя е поискала да стане спецсъдия или да бъде възстановена на старата й прокурорска позиция. В момента апелативният спецсъд има едно от най-малките натоварвания с дела в цялата съдебна система – три дела месечно на съдия. Ако ВСС назначи и двамата бивши членове в този съд, натоварването ще падне и под тази критична точка.\r\n\tЕдинственият член на опозицията в стария съвет, който поиска да се възползва от кадровия бонус, бе Елка Атанасова. Тя влезе във ВСС като прокурор в Окръжната прокуратура в Благоевград. Атанасова бе може би единствената опозиция на Сотир Цацаров в Прокурорската колегия на ВСС. След края на мандата й, разбираемо, тя поиска да се махне от системата на прокуратурата и да стане съдия. Атанасова поиска да бъде назначена в едно от най-натоварените съдилища в цялата система – Административен съд – София град. Натовареността на съдия там е над 22 дела месечно.\r\n\tЧленовете на ВСС проведоха едночасов дебат по въпроса дали са длъжни да удовлетворяват желанието на старите кадровици. Даниела Марчева (Софийски апелативен съд, издигната от БСП) призова ВСС да ги връща на старите им места, ако там има свободни места.\r\n\t\"Какъв сигнал даваме с решението си. Има страшно напрежение сред съдиите. Всички знаем как се прави тази законодателна промяна. Тази привилегия е изключение от правилото за конкурсите\", обясни Марчева.\r\n\tВероника Имова (Върховен касационен съд, ГЕРБ) обясни, че не одобрява решението на парламента за кадровия бонус, но призова законът да бъде спазен. Според Марчева обаче съдебният закон не задължава ВСС да изпълнява желанието на кадровиците. Тя бе подкрепена от Атанаска Дишева (съдебна квота, ВАС) и Лозан Панов. В крайна сметка Съдийската колегия реши да гласува кадровите бонуси.", "date": "2017.10.04", "title": "Двама членове на стария ВСС се \"сбориха\" за кадрови бонус"}
{"url": "http://www.mediapool.bg/tereza-mei-gotovi-sme-za-vsyakakvi-varianti-v-pregovorite-za-brekzit-news270048.html", "text": "Британската министър-председателка Тереза Мей каза, че правителството й се подготвя за всякакъв развой в преговорите за излизане на Великобритания от Европейския съюз, включително възможността те да приключат без споразумение, предаде Асошиейтед прес.\r\n\t \r\n\tМей заяви, че \"е изключително в наш интерес преговорите да успеят\" и да доведат до нови отношения между Великобритания и ЕС.\r\n\t \r\n\tТя обаче каза, че \"е наша отговорност като правителство да се подготвим за всяка евентуалност\".\r\n\t \r\n\t\"И нека да уверя всички в тази зала - именно това правим\", заяви Мей в реч в края на годишния конгрес на Консервативната партия.\r\n\t \r\n\tТя се извини на своите съпартийци за лошия резултат на предсрочните избори през юни, на които консерваторите загубиха своето мнозинство.\r\n\t \n\n\r\n\tМей каза, че правителството ще похарчи допълнително два милиарда британски лири (2,7 милиарда долара) за достъпни жилища и за поправяне на съсипания според нея жилищен пазар, посочва Ройтерс.\r\n\t \r\n\tТя добави, че ще наложи таван на цените на енергията във Великобритания.\r\n\t \r\n\tПо думите й нейната партия трябва да се бори за \"консервативен дневен ред от основното течение\".\r\n\t \r\n\t\"Това е консерватизмът, в който вярвам, консерватизъм на честността, справедливостта и предоставянето на възможности за всички, консерватизъм, който поддържа британската мечта жива за ново поколение\", каза Мей.\r\n\t \r\n\tПри произнасянето на речта Мей на няколко пъти се закашля и загуби гласа си и трябваше да пие вода и да вземе бонбон против кашлица.\r\n\t \r\n\tРечта й също така беше прекъсната от протестиращ човек, размахал документ, който се дава на служителите, когато те напускат своя пост. Мъжът се оказа известният комик Лий Нелсън, чието истинско име е Саймън Бродкин.\r\n\t \r\n\tДокато охраната го извеждаше от залата, той заяви, че външният министър Борис Джонсън, за когото се смята, че има амбиции за премиерския пост, му бил казал да даде документа на Мей.\r\n\t \r\n\tКомикът спомена и лидера на опозиционната Лейбъристка партия Джереми Корбин, на когото също искал да даде такъв документ.\r\n\t \r\n\tНелсън е известен с подобни изяви. През 2015 г. той замери с пачка долари тогавашния президент на Международната футболна федерация (ФИФА) Йозеф Блатер на пресконференция.\r\n\t \r\n\tМей каза, че предсрочните избори са спасили Великобритания от заплахата на шотландския национализъм и са отхвърлили идеята за произвеждане на втори референдум за независимост на Шотландия.\r\n\t \r\n\tТя заяви, че консерваторите остават привърженици на плановете за модернизация на ядрения щит на Великобритания.", "date": "2017.10.04", "title": "Тереза Мей: Готови сме за всякакви варианти в преговорите за Брекзит"}
{"url": "http://www.mediapool.bg/svobodniyat-energien-pazar-ostava-imaginerna-tsel-news270050.html", "text": "Заявяваната като приоритет на няколко правителства либерализация на електроенергийния пазар, която нееднократно се отлага във времето, остава имагинерна цел и за твърди срокове отново не може да се говори. Освобождаването на търговията с ток ще е съпътствано от тежки преговори между НЕК и производителите на енергия с дългосрочни договори за преоформянето на сегашните им контракти с преференциални цени. Предстои сложна оценка на финансовия ресурс, необходим за енергийни помощи за уязвимите потребители, както и засилване на контрола върху борсовата търговия с ток, където се оказва, че са възможни манипулации, но няма предвиден механизъм за техния контрол и санкции за нарушителите.\r\n\tТова стана ясно по време на дискусия за предстоящите законови промени в електроенергийния сектор, организирана от сп. \"Ютилитис\" в сряда. В нея участваха зам.-министърът на енергетиката Жечо Станков, шефът на енергийния регулатор Иван Иванов, зам.-председателят на енергийната парламентарна комисия Валентин Николов, както и представителите на най-големите енергийни компании в страната.\r\n\t\r\n\tСамите законови промени обаче така и не станаха ясни, като се разбра, че поне до средата на 2018 г. те няма да са факт.\r\n\tОт думите на Иван Иванов се разбра, че все още моделът на либерализация на електроенергийния пазар се съгласува с Европейската комисия, а Валентин Николов обясни, че бъдещите законови поправки, внедряващи предпочетения начин за освобождаване на търговията с ток, трябва да следват бъдещата енергийна стратегия на България.\n\n\r\n\tКонцепция за такава с хоризонт на политиките в нея до 2050 г. се изготвя от екип на БАН, като енергийният министър Теменужка Петкова обясни, че се очаква тя да е готова тази есен. След това предложенията ще бъдат съгласувани с обществеността и всички парламентарно представени партии и чак тогава ще се готвят поправките в Закона за енергетиката, които да регламентират правилата и сроковете за либерализацията на енергийния пазар, която не се е случила единствено у нас от целия Евросъюз.\r\n\t\"Поне пет-шест месеца ще отнеме гласуването на законовите поправки в парламента\", каза Валентин Николов.\r\n\t\r\n\tЖечо Станков обяви, че има пътна карта за освобождаването на пазара, която обаче ще започне да се прилага след одобрение на Еврокомисията. С финансовото министерство още се правели разчети за помощта, която ще се дава на уязвимите клиенти, каза зам.-министърът. А Валентин Николов обясни пред журналисти, че нещата не били толкова прости, тъй като за освобождаването на цените на тока трябва да се предоговорят дългосрочните контракти за изкупуване на ток от двете т.нар. американски въглищни централи в \"Марица Изток\", с когенерациите и с производителите на енергия от възобновяеми източници. Специално за контрактите с компаниите \"Ей И Ес\" и \"КонтурГлобал\" нещата се усложнявали от това, че Европейската комисия е установила, че те са получили неправомерна държавна помощ, чийто размер сега се изчислявал, и тя трябва да се приспадне от цените на двете американски централи при предоговаряне на контрактите.\r\n\tДиректорът на \"Ей И Ес\" Иван Цанков обаче припомни, че не само тяхната компания, а целият енергиен сектор, има инвестиционни проекти, които са зависими от банково финансиране, и пазарните участници трябва да имат пълна яснота как ще бъдат компенсирани сегашните им договори за изкупуване на тока им от държавната \"Национална електрическа компания\" (НЕК). Цанков каза още, че бизнесът е много притеснен от това, че относно либерализацията на пазара продължава да липсва по-подробна информация, а от години се обсъждат само общите насоки. Той все пак коментира, че забавеното освобождаване на пазара има и положителна страна, а тя е избягването на грешките, допуснати от други държави в хода на либерализацията на техните пазари.\r\n\tВ отговор Жечо Станков информира, че именно с цел избягване на метода проба-грешка и на промяна на правилата и законите в движение, които дестабилизират отрасъла, ведомството му е поискало от съседните държави списък с техните грешки при либерализацията.\r\n\t\r\n\tПоследните намерения на правителството относно освобождаването на търговията с ток, които обаче подлежат на доуточняване, а вероятно и на промяна на заложените в тях срокове, представи председателят на Комисията за енергийно и водно регулиране (КЕВР) Иван Иванов.\r\n\tСпоред регулатора със законово регламентиране трябва до края на 2018 г. да бъдат изкарани на свободния пазар всички стопански потребители, а през 2021 г. това да се случи и с всички битови. Валентин Николов обаче призна, че тези срокове може и да не се спазят, коментирайки, че премахването на определяните от КЕВР цени на тока ще доведе до поскъпване на тарифите на електроенергията, което е тежка политическа цена.\r\n\tВ момента едва 5.4 на сто от електроенергията се търгува на борсата за ток, която е единственото прозрачно място за търговия. Там по изискване на Еврокомисията са длъжни да продават определени количества ток държавните дружества АЕЦ \"Козлодуй\", ТЕЦ \"Марица Изток 2\" и НЕК. Част от търговията на борсата е с препродавани количества електроенергия. Трите държавни производителя на ток имат и собствени платформи за търговия, а голяма част от обемите се договарят по неясни правила.\r\n\t\r\n\tОказва се обаче, че и на борсата за ток са възможни манипулации и договори под масата. Иван Иванов обяви, че са засечени такива транзакции, но за съжаление установените нарушители не могат да бъдат санкционирани, защото просто не са предвидени законодателно глоби за това, а и самата КЕВР няма правомощия да разследва такива измами. Затова Иванов поиска регулаторът да получи контролни правомощия върху борсовата търговия с ток, тъй като Комисията за финансов надзор нямала подобен капацитет. Така регулаторът ще може да разследва измами, както и да налага тежки санкции, ако такива се предвидят в нормативната уредба. Иванов даде примери с тежки наказания за договорени предварително борсови сделки и злоупотреба с вътрешна информация в други европейски страни. Сред тях са затвор до 2 или до 5 години, глоби в размер до 10 процента от оборота на уличения в нарушения борсов играч, както и чисто финансови солени глоби.\r\n\tЗасега плановете на управляващите остават като вече обявяваните с малки корекции и неяснота кога все пак ще се случат. Намеренията са на борсата за ток да бъдат длъжни да продават електроенергията си всички производители с график за поетапното им излизане на свободния пазар. Първи трябва да са двете американски централи, следвани от когенерациите, после идва редът на възобновяемите централи с мощност над 5 МВ и накрая ще са малките слънчеви, вятърни и на биомаса централи, които ще играет заедно в обединени мощности, обясни Иван Иванов. За да излязат на борсата обаче, трябва да се преобразуват сегашните им контракти в договори за разлика за покриването на преференциалните им цени. Първоначалните планове бяха разликите между постигнатите на борсата и договорените преференциални цени да се покриват от фонда за сигурност на електроенергийната система, който се пълни с 5-процентите отчисления от приходите на производителите на ток и преносните газов и електро оператори, както и с приходи от парникова търговия. Преценено било обаче, че това отваря врата за измами и пускане на тока от тези производители на прекалено ниски цени на борсата, за да могат да се получават по-високи компенсации. Това би взривило фонда за енергийна сигурност, посочи Иван Иванов. Затова било решено регулаторът да определя референтна цена на тока на база на постигнати в предишни периоди тарифи не само на българската, но и на регионалните борси за ток и спрямо тази стойност да се доплащат разликите до преференциалните цени на електроцентралите.\r\n\t\r\n\tСпоред регулаторният шеф изкарването на цялата електроенергия на борсата ще направи пазара ликвиден, но представителят на Асоциацията на търговците на ток Мартин Георгиев смята, че трябва да се запази възможността за свободно договаряне на количества ток между производители и доставчици. Тезата му обаче бе оспорена от Иванов, от Станков и от шефа на борсата за ток Константин Константинов. Тримата смятат, че борсата вече предлага различни възможности за договаряне на продукти и с въвеждането на търговия с ток в рамките на същия ден ще се покрие пълният спектър от услуги. От думите на Константинов обаче стана ясно, че въвеждането на този пазарен сегмент също се забавя. Тестовият му период бе предвиден за тази есен, но сега той обяви, че срокът се изтегля за януари 2018 г.\r\n\tИван Иванов препоръча извеждането на битовите потребители на свободния пазар да бъде съпътствано от въвеждане на публична платформа за сравнение на цената на чистата електроенергия и всички съпътстващи я такси и цени за достъп, пренос и разпределение, за да могат хората да правят по-прецизен избор на доставчик. Към момента едва 0.02 на сто от домакинствата у нас са сменили териториалния си доставчик на ток с друг, сочи статистиката на КЕВР.\r\n\t\r\n\tСериозна тема на дискусията станаха т.нар. уязвими клиенти, сред които са социално слабите, болните и възрастните хора. Иванов изнесе статистика, според която за най-бедните 20 процента клиенти в страната разходите за ток представляват 17 на сто от доходите им. Правителството се е спряло на вариант енергийни помощи да се дават на възрастните хора над 70 години, които живеят сами с пенсия под линията на бедност; на хората с 90 поцента инвалидност и нуждаещи се от помощна медицинска апаратура, както и на социално слабите. За тях се предвижда да получават ток на цена с 30 на сто по-ниска от тази за останалите потребители за месечно потребление от 100 кВтч, ако са с централно парно, и 150 кВтч, ако им трябва бойлер за топла вода. Те ще имат право и на помощи за саниране на домовете им.\r\n\tСрещу по-ниските цени за уязвимите клиенти обаче се обяви Калина Трифонова от \"ЕВН България\", която отново представи позицията на компанията й, че подпомагането на уязвимите клиенти не трябва да става през цените, което е трудно за администриране, а със социални помощи.\r\n\tПредседателят на Българската федерация на индустриалните енергийни консуматори Константин Стаменов пък призова управляващите да са по-гъвкави и да приложат едновременно модела за договори за разлика и предоставянето на стимули за преход на свободния пазара и след анализ на постигнатия ефект да се вземе крайното решение за модела на либерализация на пазара.\r\n\t\"Час по-скоро обаче трябва да спрем да се мотаем с освобождаването на пазара\", призова Стаменов.\r\n\tЗасега обаче перспективите за напредък в тази посока са едва след средата на 2018 г. Ако има допълнително забавяне, сроковете за пълната либерализация може да отидат и отвъд 2022 г.", "date": "2017.10.04", "title": "Свободният енергиен пазар остава имагинерна цел"}
{"url": "http://www.mediapool.bg/germaniya-zayavi-che-v-ispaniya-tryabva-da-se-spazva-varhovenstvoto-na-zakona-news270043.html", "text": "Германското правителство заяви днес, че е важно Испания да спазва върховенството на закона, за да запази стабилността, и определи конфликта между Мадрид и Каталуния като вътрешен въпрос, предаде Ройтерс.\r\n\t \r\n\t\"Германия внимателно следи събитията там. Ние имаме голям интерес от стабилността на Испания. Затова е важно . . . да се спазва върховенството на закона\", каза правителственият говорител Щефен Зайберт.\r\n\t \r\n\tПо думите му германският канцлер Ангела Меркел не възнамерява да посредничи в ситуацията около Каталуния.\r\n\t \r\n\t\"Федералният канцлер няма намерение да поема функцията на посредник. Подчертаваме, че това е вътрешен въпрос за Испания\", заяви Зайберт.\r\n\t \r\n\tСпоред него конфликтът трябва да бъде уреден в съответствие с нормите на правовата държава.\r\n\t \n\n\r\n\t\"Ние искаме нашите приятели да решат този конфликт, решението може да бъде намерено само в съответствие с конституцията\", заяви говорителят, който отказа да осъди полицейските действия в Барселона през уикенда.", "date": "2017.10.04", "title": "Германия заяви, че в Испания трябва да се спазва върховенството на закона"}
{"url": "http://www.mediapool.bg/kapsh-s-nai-dobra-oferta-za-tol-sistemata-news270051.html", "text": "частници използваха и \"ланския сняг\" да обжалват.\r\n\tШестима кандидати участваха в обществената поръчка. Четирима от тях бяха отстранени, след прегледа на техническото предложение. Така на финала останаха двама.\r\n\tНадпреварата за избор на изпълнител за внедряване на тол системата беше обявена в началото на април 2016 г. по време на второто правителство на Бойко Борисов. Повече от година подаването на оферти беше блокирано от непрекъснати жалби. Пътната агенция реши да се справи с проблема, като даде само ден срок за подаване на предложения, но дори и тогава заедно със шестте оферти бяха внесени и три жалби. Накрая премиерът Бойко Борисов се закани държавата сама да изгради тол системата, за да не губи по 1.5 млн. лв. дневно по изчисления на Световната банка. В крайна сметка на 16 август 2017 г. бяха отворени шестте оферти, подадени още на 19 май, а днес стана ясен и евентуалния победител.\r\n\t \r\n\t\"Капш\": Не коментираме фалшиви новини\r\n\t \r\n\tВ обединението \"Капш Трафик Солюшънс\" влизат \"Капш Телематик Технолоджис България\" ЕАД, \"Капш Телематик Сървисиз\" Полша, \"Капш Трафикком\" Италия, \"Капш Трафик Транспортейшън\", Испания.\r\n\t \n\n\r\n\tКомпанията майка – австрийската \"Капш\", има над 100-годишен опит на пазара, а основната дейност на дружеството е свързана с доставки на електронни системи за събиране на пътни такси. Компанията е реализирала 280 проекта в 44 страни на пет континента с приблизително 70 милиона доставени бордови устройства и 18 000 оборудвани ленти. \"Капш груп\" са внедрили тол системи в Австрия, Полша, Чехия и Австралия.\r\n\t \r\n\tЦеновото предложение на другия кандидат \"Тол България\" е значително по-високо от това на австрийците и се доближава до прогнозната стойност на поръчката – 193.5 млн. лв. без ДДС. Техническото им предложение е оценено по-слабо - с 66.67 точки.\r\n\t \r\n\tВ обединението влизат български фирми, които през последните години работеха по въвеждането на електронното управление. Това са \"Телелинк\" ЕАД, \"Сиенсис\" АД и \"Сирма Солюшънс\" АД.\r\n\t \r\n\t\"Телелинк\" е основана от Спас Русев и Любомир Минчев, който след това изкупи дела на Русев. В телеком сектора се говори за близост на компанията с депутата от ДПС Делян Пеевски, но формална връзка няма, писа в.\"Капитал\".\r\n\t \r\n\tМажоритарен собственик на \"Сиенсис\" е Александър Тодоров (80%), а останалите са на Николай Медаров и Лъчезар Стаменов.\r\n\t \r\n\tОтпадналите \r\n\t \r\n\tОтстранени участника са обединение \"БГ Път\", \"Толлнет\" Прага, \"Сиела Норма\" АД и обединение \"Телетол\" ДЗЗД.\r\n\t \r\n\tВ обединение \"БГ Път\" влизат българската фирма \"Контракс\" АД и унгарската \"Ай Сел Глобал Солюшънс\" (I-Cell).\r\n\t \r\n\tЧешката компания \"ТоллНет\" участва самостоятелно в търга. Тя е една от шестте фирми, които обжалваха поръчката за тол системата. Също самостоятелно в търга участва и българската \"Сиела Норма\"АД.\r\n\t \r\n\tВ обединението \"Телетол\" участват представляваната от Спас Русев БТК ЕАД, \"Нованор\" ООД и \"Иком\" ООД.\r\n\t \r\n\tАмбицията - тол системата до края на 2018 г.\r\n\t \r\n\tАмбицията на правителството е платеното преминаване по пътищата за тежкотоварните автомобили да бъде въведено до края на 2018 г.\r\n\t \r\n\tСъгласно обявените тръжни условия избраният изпълнител ще има 19 месеца за въвеждането на тол системата изцяло за своя сметка от подписването на договора с пътната агенция. След това АПИ ще изплаща електронната система на изпълнителя в продължение на три години със събраните приходи от таксите.\r\n\t \r\n\t\r\n\t \r\n\tСлед внедряването на тол системата предстои да бъде избран оператор, който да я поддържа и експлоатира. Очакванията са предимство да имат компании, които са участвали във внедряването й, защото най-добре ще познават как работи, затова и залогът за избор на изпълнител е толкова голям, а поръчката непрекъснато се саботира, обясняват експерти.\r\n\t \r\n\tТова, което към момента е без отговор и предизвиква гнева на превозвачите, е липсата на яснота относно обхвата на платените пътища, колко ще се плаща за километър, колко ще струва оперирането на тол системата и кой ще го прави.\r\n\t \r\n\tВ обществената поръчка е записано, че тол системата ще обхване до 80% от републиканските пътища, чиято дължина е 19 853 км, няма и ред обаче за цената на километър. Тя ще бъде определена допълнително с постановление на правителството.\r\n\t \r\n\tСпоред документа, разработен от Световната банка, за тол системата са разгледани три варианта на плащане - 12, 20 и 26 стотинки за километър. Годишните приходи, в зависимост от предпочетения от държавата вариант за тарифа и обхват на пътищата, варират между 661 млн. и 1.5 млрд. лева годишно, показват сметките на Световната банка.\r\n\t \r\n\tКъм момента министри и държавни чиновници обещават на думи преференции за българските превозвачи, но нормативно не са се ангажирали с нищо.", "date": "2017.10.04", "title": "\"Капш\" с най-добра оферта за тол системата"}
{"url": "http://www.mediapool.bg/obshtinata-shte-otkazva-shofyorite-da-minavat-prez-tsentara-na-sofiya-news270041.html", "text": "Основният булевард, който минава през центъра на София - \"Цар Освободител\", да бъде затворен за коли. Улиците \"Шишман\" и \"Съборна\", както и пространството около храма \"Александър Невски\" да станат изцяло пешеходни.\r\n\tТова предлагат специалистите от студиото на архитекта и урбанист Ян Геел в свой доклад, поръчан от Столичната община. Това са част от мерките за намаляване на трафика в центъра и насърчаване на придвижването пеша или с велосипед.\r\n\tМерките са дългосрочни - до 2030 г. Отсега кметът Йорданка Фандъкова и главният архитект Здравко Здравков декларираха намерението си да откажат шофьорите да минават транзитно през центъра. Краткосрочните мерки ще са създаване на пречки за бързо придвижване на колите за сметка на пешеходците. Фандъкова и Здравков обаче не коментираха евентуалното затваряне на бул. \"Цар Освободител\" и ул. \"Шишман\". В плановете им засега влиза само пешеходната зона по ул. \"Съборна\".\r\n\t\r\n\tЗа пореден път Столичната община има намерение да изнесе трафика извън центъра на града. Според доклада от бул. \"Тодор Александров\" към бул. \"Цар Освободител\" всекидневно минават по около 22 хиляди коли. \"Това е транзитен или по-скоро паразитен трафик по направлението от изток-запад. Трябва поетапно да премахнем този трафик през пътните рингове извън центъра\", коментира главният архитект на столицата Здравко Здарвков.\n\n\r\n\tЕдно от предложенията в доклада е да се затворят за коли бул. \"Цар Освободител\" от кръстовището с бул. \"Васил Левски\" до това с бул. \"Мария Луиза\", както и ул. \"Иван Шишман\". Предлага се също да се стесни бул. \"Тодор Александров\" в отсечката между ул. \"Опълченска\" и бул. \"Мария Луиза\". В момента там има по три ленти за движение в двете посоки. Ако след стесняването, трафикът в района остане също толкова интензивен, ще се образуват големи задръствания. Така шофьорите ще бъдат принудени да търсят алтернативни маршрути и да избягват центъра.\r\n\tДруга подобна мярка, е да се направят пешеходни пътеки на местата, където в момента има подлези. Такъв пример е подлезът при Президентството и Министерския съвет, където сега дори се налагат глоби на пресичащите отгоре, а не под земята. Ако там се позволи пресичане над земята, пешеходците ще спират движението, ще забавят придвижването и ще правят шофирането през центъра още по-неприятно. Тази мярка е противоположна на досегашната политика на общината, която искаше да \"вкара пешеходците под земята\", за да не пречат на колите.\r\n\tСпоред специалистите трябва да се развива мрежата от велоалеи, да се подобрява градският транспорт включително с пускането на нощни линии. Предлага се да се правят паркинги извън центъра, където хората да оставят колите си и да се придвижват с публичния транспорт. Това всъщност е стара идея, заложена и при строителството на метрото. Повечето паркинги към метростанциите обаче стоят празни.\r\n\tВ разработката на студио \"Геел\" се препоръчва още да се намалят местата за паркиране в центъра, които сега влизат в синята зона, както и да се премахнат паркингите на площади като \"Батенберг\" или \"Народно събрание\". Според специалистите тези пространства трябва да се използват от пешеходците. Освен това се препоръчва да се направят по-приветливи за хората големи свободни пространства като Ларгото. То почти не се използва за почивка или разговори в града, тъй като липсват дървета, както и защита от слънцето или вятъра. Трябва да се намалят и площите, завзети от заведенията по бул. \"Витоша\".\r\n\t\r\n\tКметът на столицата Йорданка Фандъкова припомни, че вече беше направена една от стъпките за насърчаване на пешеходното движение в центъра. След дълги дебати миналата седмица общинският съвет реши да затвори за коли бул. \"Витоша\" в отсечката между ул. \"Алабин\" и бул. \"Ал. Стамболийски\". Освен това до 1 март догодина движението в малките централни улици ще бъде ограничено на до 30 км в час. Вече започна и обособяването на велоалеи по пътните платна.\r\n\t\"Трябва да направим така, че хората да се чувстват комфортно в центъра. Да ги върнем от моловете в града. В момента градската част се ползва основно от хората над 30 години и застаряващите. Децата ги няма. Те са в моловете\", коментира арх. Здравков.\r\n\tИ той и кметът на няколко пъти повториха, че изпълнението на визията им за развитието на София със сигурност ще срещне съпротива и от хората, и от политиците, които вземат решенията, но целта била по-качествена среда за живот.\r\n\t\r\n\tОбщината продължава с опитите да ограничи законово изграждането на нови небостъргачи в града. Идеята е това да стане през нов Закона за устройство и застрояване на Столична община, който от местната администрация искат да вкарат в парламента през депутати от ГЕРБ. В проекта, който вече е предаден на народните представители от управляващата партия, е записано, че сградите извън големите жилищни квартали трябва да са не по-високи от 75 метра или около 20 етажа.\r\n\tОсвен това зданията отвъд Околовръстното шосе не трябва да надвишават 15 метра.\r\n\tЗа по-високи сгради се предвиждат две зони - при вече построените високи сгради на бул. \"Цариградско шосе\" и при пресечката на Околовръстното шосе с бул. \"Царица Йоана\" в \"Люлин\". Главният архитект Здравков се надява ограниченията да бъдат приети от парламента до края на годината и това да спре плановете за високи сгради като 215-метровата \"Парадайс тауър\" на бул. \"Черни връх\", 150-метровия проект на НИКМИ на бул. \"България\" и други. Срещу плановете за новите небостъргачи се надигна обществено недоволство.", "date": "2017.10.04", "title": "Общината ще отказва шофьорите да минават през центъра на София"}
{"url": "http://www.mediapool.bg/puchdemon-kataluniya-shte-obyavi-nezavisimost-do-dni-news270010.html", "text": "Каталуния ще обяви независимост до дни, каза лидерът на автономната област Карлес Пучдемон в интервю за Би Би Си, цитиран от Ройтерс.\r\n\t \r\n\tТази стъпка ще бъде предизвикателство към Мадрид и опит за осъществяване на волята, изразена от каталунците на забранения от испанските централни власти референдум в неделя, отбелязва Ройтерс.\r\n\tПучдемон каза, че правителството му \"ще действа в края на тази седмица или началото на следващата\".\r\n\t \r\n\tЗапитан какво ще направи, ако испанското правителство се намеси и поеме контрол върху управлението на Каталуния, Пучдемон отговори, че това би било \"грешка, която променя всичко\".\r\n\t \r\n\tРегионалният лидер допусна възможността Каталуния да обяви едностранно независимост от Испания в неделя, след като въпреки силовите мерки на полицията, каталунците гласуваха и 90 процента от тях подкрепиха отделяне на областта.\r\n\t \r\n\tРеферендумът, обявен от Мадрид за незаконен, хвърли страната в най-тежката конституционна криза от десетилетия, пораждайки опасения от улично насилие.\r\n\t \r\n\tОбщо 700 000 души участваха във вчерашните протести в Барселона срещу полицейското насилие, съобщи общинската полиция, цитирана от Франс прес.\r\n\t \r\n\tГоворител на кметството уточни, че цифрата включва всички протестни прояви в града следобед и вечерта.\r\n\t \r\n\tДесетки протести на практика блокираха цяла Каталуния. В общата стачка се включиха общественият транспорт, университети, болници, училища и дори футболният клуб Барселона. \r\n\t \r\n\t\r\n\t \r\n\t\r\n\t\tИспанският крал Фелипе Шести от своя страна заяви, че каталунските лидери са нарушили законите на държавата и са проявили недопустима липса на лоялност, предаде Ройтерс.\r\n\t\r\n\t\t \r\n\t\r\n\t\tВ излъчено от телевизията обръщение към нацията кралят обвини каталунските ръководители, че рушат демократичните принципи и създават обществено разделение в Каталуния.\r\n\t\r\n\t\t \r\n\t\r\n\t\tБезотговорното поведение на каталунските лидери подкопа социалната хармония в Каталуния. Днес каталунското общество е разединено и в конфликт, каза монархът два дни след забранения от Мадрид референдум за независимост в автономната област.\r\n\t\r\n\t\t \r\n\t\r\n\t\tКралят предупреди, че това поведение застрашава стабилността в Каталуния и в цяла Испания, посочва Франс прес.\r\n\t\r\n\t\t \r\n\t\r\n\t\t\r\n\t\r\n\t\t \r\n\t\r\n\t\tФелипе Шести подчерта, че испанската корона строго спазва испанската конституцията, държи на демокрацията, а той като крал държи на единството на страната.\r\n\t\r\n\t\t \r\n\t\r\n\t\tТой увери каталунците, че могат да разчитат на пълна подкрепа от останалите испанци.\r\n\t\r\n\t\t \r\n\t\r\n\t\tМонархът заяви, че държавата трябва да осигури спазване на конституционния ред и върховенството на закона в Каталуния, отбелязва Асошиейтед прес.\r\n\t\r\n\t\t \r\n\t\r\n\t\t\"Отговорност на легитимните държавни власти е да гарантират конституционния ред и нормалното функциониране на институциите, зачитането на правовата държава и автономията на Каталуния\", заяви в необичайно острото си изявление кралят.\r\n\t\r\n\t\t \r\n\t\r\n\t\tПо силата на член 155 от испанската конституция, който никога досега не е бил използван, правителството може да задължи дадена област да спазва конституционните си задължения, ако тя ги нарушава или \"накърнява тежко държавните интереси\", отбелязва Франс прес.\r\n\t\r\n\t\t \r\n\t\r\n\t\t\"Той знае, че повече не е наш крал. Говори така, сякаш ние не сме част от Испания\", реагира 49-годишна възпитателка в Барселона, където около 700 000 души протестираха вчера срещу полицейското насилие по време на референдума.\r\n\t\r\n\t\t \r\n\t\r\n\t\tИспания преживява най-тежката си политическа криза от февруари 1981 г., когато предавано по телевизията обръщение на крал Хуан Карлос - бащата на Фелипе Шести - бе решаващо за спирането на опит за военен преврат, припомня АФП.", "date": "2017.10.04", "title": "Пучдемон: Каталуния ще обяви независимост до дни"}
{"url": "http://www.mediapool.bg/budapeshta-se-sblizhava-s-moskva-i-orban-otpuska-pari-za-ruski-pravoslavni-tsarkvi-news270044.html", "text": "Два пъти в месеца няколко десетки руски православни вярващи се събират в малък католически параклис, чиито основи датират от 11 век и който е тяхното временно място на богопоклонение, тъй като нямат своя църква в Западна Унгария.\r\n\t \r\n\tСега тези богомолци имат добра възможност да се сдобият със собствена църква, която да бъде построена в курортния град Хевиз, след като министър-председателят Виктор Орбан отпусна 2,4 милиарда форинта (9 милиона долара) от бюджета за ремонтиране и построяване на руски православни църкви.\r\n\t \r\n\tНаливането на държавни пари в унгарския клон на руската църква, която според последното преброяване на населението имаше само 2365 последователи в 10-милионната, предимно католическата страна, беше сметнато от политически анализатори и критици като опит за спечелване на благоразположението на президента Владимир Путин.\r\n\t \r\n\tОрбан подписа указа и той беше обнародван на 1 февруари - деня, преди премиерът да приеме Путин в Будапеща. Това беше четвъртата им среща за две години, а Путин се върна за състезание по джудо на 28 август, когато те се срещнаха отново. В същия ден Орбан отпусна още 313 милиона форинта за Руската православна църква.\r\n\t \r\n\tМакар сумите да са малки, някои анализатори и критици смятат, че подпомагането на Руската православна църква с държавни пари е важно в контекста на руско-унгарските отношения.\r\n\t \n\n\r\n\t\"От една страна, този ход е жест към Владимир Путин и руснаците, които са малка общност, живееща тук в Унгария, но в същото време то всъщност показва . . . влиянието на Русия върху Унгария\", каза директорът на изследователския институт \"Политикал кепитал\" Петер Креко.\r\n\t \r\n\tОбезпокоително сближаване\r\n\t \r\n\tСближаването на Унгария с Русия буди безпокойство у други държави членки на Европейския съюз, в които предполагаемата намеса на Русия се възприема с такава тревога, че няколко страни предприеха действия за създаване на агенции за борба с нея.\r\n\t \r\n\tВ ЕС Унгария подкрепя отмяна на икономическите санкции, които бяха наложени след като Русия анексира Крим през 2014 г., казвайки, че това вреди на търговията.\r\n\t \r\n\tТърговските връзки между Русия и Унгария включват договор за доставка на газ с \"Газпром\" и сделка, предвиждаща Русия да финансира и построи атомна електроцентрала. Строителството трябва да започне догодина.\r\n\t \r\n\tПрез февруари Орбан каза, че Унгария иска \"открити и прозрачни\" отношения с Русия.\r\n\t \r\n\t\"В западната половина на континента има силни антируски настроения... и антируската политика идва на мода\", каза Орбан на съвместна пресконференция с Путин. \"Трябваше да защитаваме икономическите си отношения в тази обстановка.\"\r\n\t \r\n\tКогато беше попитан за отпускането на пари за църквата, външният министър Петер Сиярто заяви пред Ройтерс: \"Ние работим заедно в тясно сътрудничество с всички църкви.\"\r\n\t \r\n\tОтпускането на 2,4 милиарда форинта за руските православни църкви може да се сравни с включеното също в бюджета за 2017 г. предоставяне на около 11 милиарда за подобни инвестиции и програми в други църкви.\r\n\t \r\n\tДоцентът в католическия университет \"Петер Пазман\" Андраш Рац каза, че и двете страни искат да извлекат различни дивиденти от тези отношения.\r\n\t \r\n\t\"Сътрудничеството е прагматично и от двете страни, просто те искат различни неща: унгарската страна иска главно икономически ползи... а руската страна има предимно политически и стратегически подбуди, което, разбира се, включва изграждане на дългосрочни стратегически икономически позиции\", каза той.\r\n\t \r\n\tПравославна църква близка до Кремъл\r\n\t \r\n\tСлед като Съветският съюз се разпадна през 1991 г., Руската православна църква излезе от продължило десетилетия потисничество и откри, че политиците след епохата на комунизма са готови да помогнат за възстановяването на нейната роля.\r\n\t \r\n\tРелигията помогна за запълване на идеологическия вакуум, оставен от провала на марксизма, а църквата, която е неразделна част от руската история и култура, добре се вписа в новия национализъм.\r\n\t \r\n\tЦърквата се превръща с процъфтяваща институция, която работи в тясно сътрудничество с Кремъл в подкрепа на общите интереси. С поддръжка от олигарси тя построява или възстановява десетки хиляди черкви, най-вече у дома, но и в повече от 60 страни, включително далечни места като Хавана, Каракас, Банкок и Пхенян.\r\n\t \r\n\tСлед като руските православни вярващи излязоха от малкия християнски параклис в Залавар, в който се носеше мириса на тамян, свещениците свалиха руските икони от стените.\r\n\t \r\n\tНякои руски туристи се зарадваха да чуят, че ще бъде построена църква в курортния град Хевиз, където хиляди руснаци пристигат с чартърни полети, за да се възползват от водите на едно от най-големите минерални езера в света. Те кацат на разположено наблизо летище в бивша съветска военна база.\r\n\t \r\n\t\"Мисля, че това е не само въпрос на религия, а и наша история... така че то е добро, то е подходящо\", каза Александър Кулчитски, дошъл на почивка от руския град Рязан.\r\n\t \r\n\tНякои унгарци обаче не бяха толкова убедени.\r\n\t \r\n\tПенсионерката Клара Кишпал, пристигнала на почивка в Хевиз, каза, че е съгласна с политиките на Орбан против миграцията, но не може да подкрепи даването на пари за руска православна църква в града.\r\n\t \r\n\t\"Не мисля, че това е добър ход... аз съм религиозна, римокатоличка и (правителството) би трябвало да насърчава нашата религия, а не чужда религия\", каза тя.", "date": "2017.10.04", "title": "Будапеща се сближава с Москва и Орбан отпуска пари за руски православни църкви"}
{"url": "http://www.mediapool.bg/sofiya-s-nai-loshi-otsenki-za-sedalishte-na-ema-news270052.html", "text": "Кандидатурата на София официално е най-зле оценена от Европейската агенция по лекарствата (ЕМА) за нейно седалище. Това става ясно от , който тя е изпратила на Европейската комисия и очаква той да бъде взет предвид от държавите членки при окончателното решение за преместването. Части от анализа на ЕМА изтекоха в медиите преди дни, като сега агенцията го публикува в пълния му вид.\r\n\tОсвен че се оформиха като най-предпочитани от самите служители на ЕМА, кандидатурите на Амстердам, Барселона, Милано, Брюксел и Копенхаген получават високи оценки и на офертите си. Сред страните от Централна и Източна Европа, които нямат европейски орган на своя територия, което е предимство, най-високи оценки получава кандидатурата на Братислава.\r\n\tВаршава, Букурещ и Загреб също получават ниски оценки, но най-зле от всички е оценена кандидатурата на София.\r\n\tПървата част от анализа, обхваща техническата оценка на предложените сгради, разположението, плана за преместването. В нея ЕМА се е придържала към оценяване само на подадената в офертите информация.\r\n\tВтората част от анализа оценява критерии, свързани с достъпността на мястото, достъпа до образователни и здравни заведения, пазар на труда и непрекъснатост на дейността. В тази част анализът на EMA не се основава само на информацията, предоставена в публичните оферти, но и на друга обществено достъпна информация.\n\n\r\n\tПо отношение на техническите параметри София получава най-лоша оценка, като е отчетено, че няма подходящи пространства за представителни нужди, не осигурява достъпна среда за инвалиди, няма достатъчно заседателни зали, няма достатъчно добро техническо и IT осигуряване, липсва добра телекомуникационна мрежа в предложената сграда. Освен това офертата ни не дава сигурност, че преместването ще стане по начин, който ще осигури непрекъснатост на работата на агенцията.\r\n\tЛоша оценка по тези показатели получават и Стокхолм, Варшава, Загреб, Малта.\r\n\tАмстердам отговаря на всички условия и кандидатурата й е оценена високо, като леки резерви има само за IT осигуряването и телекомуникациите.\r\n\tБарселона получава много добра оценка, като резерви има за това, че сградата ще е готова през 2019 година, както и за нейния капацитет. Братислава, Брюксел и Копенхаген също са получили добри оценки, но има резерви относно плановете им за преместването.\r\n\tАнализът в частта му за условията на живот, работа, образователни и социални услуги също ни отрежда най-лоша оценка. Критики сме получили относно честотата и качеството на обществения транспорт и липсата на информация за условията за настаняване. Ниска оценка сме получили и заради слабия достъп до международни и европейски училища. Възможностите за заетост също не са посочени в офертата. Като недостатък се посочва и непризнаването от законодателството на съжителството без брак, което е отчетено като минус и в другите кандидатури от Централна и Източна Европа – Братислава, Букурещ и Варшава.\r\n\tПо критериите за условията на живот отново високо оценени са Амстердам, Милано, Барселона, Брюксел, Копенхаген, Виена.\r\n\tБратислава, която по техническите параметри има висока оценка, обаче е оценена по-слабо относно средата на живот.\r\n\tРешението за новия дом на ЕМА трябва да бъде взето през ноември в рамките на Съвета по общи въпроси с гласуване на 27-те министри. Всички оферти ще бъдат подложени на гласуване, освен ако не бъдат оттеглени от съответните държави.\r\n\tРегламентът предвижда, че трябва да се получи подкрепа от поне 14 държави членки, като всяка държава гласува с 3, 2 и 1 точка за предпочитаните кандидатури.", "date": "2017.10.04", "title": "София с най-лоши оценки за седалище на ЕМА"}
{"url": "http://www.mediapool.bg/ek-obyavi-mashtabna-dds-reforma-sreshtu-izmami-za-150-mlrd-evro-godishno-news270053.html", "text": "Мащабна ДДС-реформа представи Европейската комисия в сряда, анонсирайки я като най-голямата в правилата за данъка върху добавената стойност в последните 25 години.\r\n\tЦелта на промяната е да се предотвратят данъчни измами в Европейския съюз, оценявани на 150 млрд. евро, с които се облагодетелстват недобросъвестни компании. Това са средства, които можеха да отиват за училища, пътища и здравеопазване,  от Брюксел . Една трета от тази сума, или средно по 100 евро на човек, се дължи на трансгранични ДДС-измами като тези пари може да се използват от криминални организации, включително за тероризъм. С предложената реформа в Еврокомисията смятат, че предлаганите от нея реформи могат да намалят с 80% тези изгубени за бюджетите на страните членки пари.\r\n\tПредвижда се в бъдеще облагането с ДДС при трансгранични сделки става на мястото на продажбата, когато тя се прави в друга страна от ЕС, и ставката да е прилаганата на местния пазар. Трансграничният ДДС ще се събира в страната, където е регистрирана или произвежда компанията, и ще се превеждат в държавите, от които е извършена покупката на стоката или услугата. В началото ще се облагат по този начин само сделките със стоки.\r\n\tСистемата ще стане по-опростена и стабилна, а целта на Еврокомисията е европейските компании максимално да се възползват от единния пазар и да се конкурират по-добре на световния пазар. В момента бизнесът, занимаващ се с трансгранична търговия, има средно 11% по-високи разходи за изпълнение на всички условия в сравнение с компаниите, които работят само на национален пазар. Около 1 млрд. евро от тези разходи би трябвало да се спестят само от предложената нова схема, смятат в Брюксел.\r\n\t\"Днес предлагаме да обновим ДДС системата, създадена преди четвърт век като временно решение\", заяви Валдис Домбровскис, еврокомисар по въпросите на еврото и социалния диалог.\n\n\r\n\t\"25 години след създаването на единния пазар компании и потребители все още са изправени пред 28 различни режима на ДДС, когато оперират през границите. Прекалено дълго престъпници, а може би и терористи, експлоатират тези вратички, организирайки всяка година измами за 50 млрд. евро\", допълни Пиер Московиси, еврокомисар по икономическите и финансовите въпроси, данъчното облагане и митниците. \"Тази остаряла система, основана на национални граници, трябва да спре! До 2022 г. страните членки трябва да започнат да възприемат трансграничните ДДС преводи като вътрешни за страните операции. (...) Казано накратко, днес предлагаме добри новини за бизнеса, потребителите и националните бюджети и лоши новини за измамниците\", посочи още той.\r\n\tПредвижда се да се създаде единен онлайн портал за декларации на бизнеса и удобни плащания според правилата и административните рамки на собствената страна. След това страните директно си превеждат събрания ДДС, както е в момента с всички продажби на електронни услуги.\r\n\tКрайният ДДС винаги да се плаща на страната, в която е крайният потребител и на ставка, плащана в тази страна.\r\n\tПредвижда се опростяване на фактурите като продавачите ще ги оформят според правилата в в своята страна, дори когато търгуват зад граница. Компаниите вече няма да се налага да подготвят списък с трансгранични преводи към данъчните си власти (т.нар. рекапитулация). Предлага се въвеждане на нова категория за компании с висока репутация - Сертифицирано облагаемо лице (Certified Taxable Person), която да се възползва от много по-опростени и спестяващи време правила.\r\n\tПредложението предстои да бъде одобрено от страните членки, Европейския съвет и Европейския парламент. Еврокомисията предвижда през 2018 г. да представи подробно предложение за правила как да се промени на техническо ниво ДДС-директивата в унисон с реформата.", "date": "2017.10.04", "title": "ЕК обяви мащабна ДДС-реформа срещу измами за 150 млрд. евро годишно"}
{"url": "http://www.mediapool.bg/petima-sa-arestuvani-zaradi-napadenieto-v-marsiliya-news270013.html", "text": "Петима души са арестувани в Марсилия и това е първият значителен напредък за изясняване на профила и миналото на 29-годишния тунизиец Ахмед Ханаши, който в неделя уби с нож две млади жени в града, съобщи Франс прес, цитирана от БТА.\r\n\t \r\n\tЧетирима от задържаните, всички те - свързани с Ханаши, са поставен под стража, уточни съдебен източник.\r\n\t \r\n\tЗапознат с разследването източник съобщи, че снощи е бил арестуван пети човек и че при претърсване на дома на нападателя в Марсилия там е намерена черна чанта.\n\n\r\n\t \r\n\tВъв Франция, както и в Италия, Ханаши се подвизавал под различни самоличности, представяйки се ту за мароканец, ту за алжирец или тунизиец, съобщи вчера френският министъра на вътрешните работи Жерар Колон.\r\n\t \r\n\tРазследването е проучило данните от мобилния телефон на Ханаши, за да установи дали той е имал връзки във Франция и дали е бил под радикално влияние.         \r\n\t \r\n\tСпоред близък до разследването източник следователите открили, че тунизиецът е слушал в интернет ислямски религиозни песни, но поетата от \"Ислямска държава\" отговорност за атаката само часове след нея е под въпрос, тъй като не е открито нищо, което да свързва нападателя с групировката. \r\n\t \r\n\tСлед като в петък бил задържан в град Лион за кражба от магазин, Ахмед Ханаши казал, че живее в града, че е без постоянен адрес и без работа, а също, че използва твърди наркотици и е разведен, посочи в понеделник прокурорът на Париж Франсоа Моленс. Тъй като провинението било дребно, след задържането си Ханаши бил освободен.", "date": "2017.10.04", "title": "Петима са арестувани заради нападението в Марсилия"}
{"url": "http://www.mediapool.bg/germanskata-prokuratura-povdigna-obvineniya-na-frauke-petri-news270049.html", "text": "Германската прокуратура повдигна обвинения в лъжесвидетелство срещу бившия съпредседател на партията \"Алтернатива за Германия\" Фрауке Петри, предаде ДПА.\r\n\t \r\n\tПрокуратурата в Дрезден заяви, че обвиненията срещу Петри са за дадени от нея показания под клетва през ноември 2015 г. пред комисия за надзор на регионалните избори в провинция Саксония. Обвиненията срещу нея са повдигнати след разследване на прокуратурата, продължило повече от една година. Петри е член на регионалния парламент в Саксония.\r\n\t \r\n\tСтава дума за показания за кредити за кандидати за депутати, чиято цел била да се финансира с тях регионалната предизборна кампания на АзГ през 2014 г.\r\n\t \r\n\tПрез август комисия в регионалния парламент на Саксония препоръча депутатският й имунитет да бъде свален. Това стана шест седмици преди националните избори миналия месец, на които тя спечели място в националния парламент в Берлин.\r\n\t \r\n\tПо-малко от денонощие след националните избори, на които АзГ спечели историческите 12,6 процента от гласовете, Петри обяви, че възнамерява да напусне партията. Това стана на фона на спекулации, че тя смята да основе нова политическа формация.\r\n\t \n\n\r\n\tПетри заяви, че не е извършила нищо нередно и се съгласи депутатският имунитет да й бъде отнет.", "date": "2017.10.04", "title": "Германската прокуратура повдигна обвинения на Фрауке Петри"}
{"url": "http://www.mediapool.bg/bulgaria-e-lider-po-obnovyavane-na-sgradi-s-publichni-sredstva-news270011.html", "text": "България е лидер в ЕС по похарчени публични средства в областта на държавното управление на жилищните и обществени удобства. \r\n\t \r\n\tСтраната ни отчита най-високи общи разходи в ЕС за жилищно настаняване и обществени удобства в размер на 2,1 на сто от БВП. От тях \"жилищното строителство\" в България възлиза на 1,1 на сто от БВП през 2015 г., показват данните на Евростат.\r\n\t \r\n\tДанните включват следните разбивки:\n\n\r\n\t \r\n\t\"жилищно строителство\",\r\n\t \r\n\t\"развитие на общността\",\r\n\t \r\n\t\"водоснабдяване\" (осигуряване на вода за домакинствата и предприятията, но не и за канализационните системи),\r\n\t \r\n\t\"улично осветление\",\r\n\t \r\n\t\"жилища за научноизследователска и развойна дейност и обществени удобства\" и\r\n\t \r\n\t\"жилищни и обществени удобства\".\r\n\t \r\n\tОтчитаният период съвпада със старта на Националната програма за енергийна ефективност, свързана с обновяването и санирането на блоковете, строени по индустриален способ, която се финансира с публични средства. \r\n\t \r\n\tПрограмата стартира през 2015 г. с финансов ресурс от 1 млрд. лв., като основните й цели бяха намаляване на разходите за отопление на домакинствата, променена жилищна инфраструктура и облика на градовете, по-чиста околна среда, както и удължаване живота на санираните сгради. \r\n\t \r\n\tДо момента са издадени над 4 500 сертификата за енергийна ефективност след обновяване на жилищни сгради, санирани по националната програма за енергийна ефективност.\r\n\t \r\n\tНово държавно финансиране за саниране може би през 2019 г. >> \r\n\t \r\n\tЗанапред програмата се предвижда да продължи със съфинансиране от страна на участниците в нея, а ново държавно финансиране се очаква през 2019 г. През 2018-а ще се довършват започнатите проекти.\r\n\t \r\n\tЕвростат отчита, че от гледна точка на разходите за социална защита, свързани с жилищното настаняване, България, Естония, Гърция, Испания, Хърватия, Италия, Кипър, Люксембург, Португалия, Румъния, Словения и Словакия са в края на европейската класация със средства по-малко от 0,1 на сто от БВП, похарчени за социална защита за жилищни нужди.\r\n\t \r\n\tРазходите по показателя \"социална жилищна защита\" през 2015 г. у нас са били около 190 млн. лева, най-вече за подпомагане на социалния патронаж над възрастни хора или инвалиди, разходи за подпомагане на домове за възрастни хора, за защитени жилища, разходи за рехабилитация на центрове на хора с увреждания и др.", "date": "2017.10.04", "title": "България е лидер по обновяване на сгради с публични средства"}
{"url": "http://www.mediapool.bg/izvarshitelyat-na-masovoto-ubiystvo-v-las-vegas-se-e-gotvil-staratelno-za-napadenieto-news270015.html", "text": "Камерите, 23-те огнестрелни оръжия, стотиците патрони и друга техника, открити в хотелската стая на нападателя от Лас Вегас, показват, че той е имал добре обмислен план как да причини максимален брой жертви, като в същото време държи полицията на разстояние, пише в. \"Ню Йорк таймс\".\r\n\t \r\n\t12 от пушките в луксозната стая на Падок в хотела \"Мандалей бей\" са били модифицирани, за да може да изстрелват стотици куршуми в минута. Устройствата за модифицирането им са евтини и законни в САЩ, макар че напълно автоматичните оръжия по принцип не са.\r\n\t \r\n\tОбщо 58 души загинаха при стрелбата на 64-годишния Стивън Падок с автоматично оръжие от 32-ия етаж на хотел в Лас Вегас по тълпа от над 22 000 души дошли на кънтри концерт, припомня американското издание. 59-ата жертва е самият извършител, а над 500 души бяха ранени.\r\n\t \n\n\r\n\tИзвършителят на масовото убийство в Лас Вегас е имал 47 огнестрелни оръжия на три различни места, включително в хотелската си стая и жилищата си, съобщи Американското бюро за алкохол, тютюн и огнестрелно оръжие, цитирано от Ройтерс.\r\n\t \r\n\tПомощник-шерифът на града Кевин Макмахил каза, че Стивън Падок е инсталирал две камери в коридора при хотелската си стая, за да следи за приближаването на служители на реда. Камери за наблюдение е имало и в стаята му.\r\n\t \r\n\tСпоред Макмахил Падок е стрелял по множеството между 9 и 11 минути.\r\n\t \r\n\tСпоред източник на телевизия Си Ен Ен Падок е събирал арсенала си в продължение на над 20 години.\r\n\t \r\n\tНа пресконференция шерифът на Лас Вегас Джоузеф Ломбардо каза, че стрелецът изглежда се е подготвил много щателно за масовото убийство.\r\n\t \r\n\tНа смайващи снимки от хотелската стая на нападателя от Лас Вегас се виждат пръснати навсякъде гилзи и оръжия, някои от тях монтирани на триножници, пише британският в. \"Телеграф\". Оказа се, че нападателят е поставил камера в стаята си и най-малко още една извън нея. \"Предполагам, че е гледал дали идват да го арестуват\", заявява шериф Джо Ломбардо, цитиран от британското издание.\r\n\t \r\n\tНа снимките се вижда бележка на масата и дупки във вратата на стаята, през която нападателят Стивън Падок е стрелял, ранявайки един полицай.\r\n\t \r\n\tПо всичко личи, че за разлика от други нападатели, Падок не е оставил \"манифест\", обясняващ мотивите му, но е знаел какво и как иска да направи и изглежда не е имал план за бягство, отбелязва Клинт ван Зандт от отдела за профилиране на ФБР, цитиран от британския в. \"Телеграф\".\r\n\t \r\n\t42 на сто от оръжието, притежавано от частни лица по цял свят, е в ръцете на американски граждани, предаде в. \"Ю Ес Ей тудей\", коментирайки започващия общонационален дебат в САЩ за контрола над оръжията.\r\n\tОбщо хората по света притежават 650 милиона огнестрелни оръжия. 273 милиона от тях са в Америка, където живее само 4,4 на сто от населението на планетата, или 326 милиона души, отбелязва изданието.\r\n\t \r\n\tПравозащитната организация \"Хюман райтс уоч\" призова Конгреса на САЩ да приеме незабавно мерки за затягане на контрола над оръжията.\r\n\t\r\n\tАсошиейтед прес съобщи, че Падок е работил като пощальон, после като служител в данъчна служба, а след това се занимавал с одити в отбранителната сфера. По-рано телевизия \"Фокс нюз\" съобщи, че той работил и за авиокосмическата корпорация \"Локхийд Мартин\".\r\n\t \r\n\tВ дните преди атаката стрелецът е превел 100 000 долара по сметка на Филипините. Разследващите искат да разпитат подробно приятелката на Падок Мерилу Данли.\r\n\t \r\n\tТя се е върнала днес в САЩ след едноседмичен престой на Филипините, за да бъде разпитана, съобщи Асошиейтед прес. Очаква се тя да е в центъра на разследването, което трябва да установи защо Стивън Падок, който досега не е имал прояви на насилие, нито е извършвал престъпления, е решил да открие огън по посетителите на кънтри концерта от стаята на хотела си в Лас Вегас.\r\n\t\r\n\t62-годишната Мерилу Данли е била посрещната на летището от агенти на ФБР.\r\n\t \r\n\tСестрите на Данли, които са в Австралия, заявиха по-рано, че според тях Падок я е отпратил далеч, за да не попречи на плановете му.\r\n\t \r\n\tСамият Падок е пътувал поне два пъти до Филипините, където приятелката му е родена. През 2013 и 2014 г. двамата са празнували рождения й ден и са пребивавали в страната по пет-шест дни.", "date": "2017.10.04", "title": "Извършителят на масовото убийство в Лас Вегас се е готвил старателно за нападението"}
{"url": "http://www.mediapool.bg/hilyadi-polyakini-na-ulichni-demonstratsii-v-podkrepa-na-pravata-na-zhenite-news270016.html", "text": "Няколко хиляди полякини, облечени в черно, участваха вчера в протестни шествия в няколко града в Полша в защита на правата на жените, отбелязвайки първата годишнина от масовите протести срещу планираната почти пълна забрана на абортите, съобщи Ройтерс.\r\n\t \r\n\t\"Излизаме на протест, тъй като битката продължава. Нека ни видят, нека ни чуят, нека знаят, че не се страхуваме\", заявиха в социалните мрежи организаторите на протеста \"Черен вторник\".\r\n\t \r\n\tСпоред градския съвет на Варшава в шествието в столицата са се включили около 4000 души.\n\n\r\n\t \r\n\tДемонстрантите носеха плакати, на които пишеше: \"Нашето оръжие е солидарността\", \"Правата на жените са човешки права\" и \"Полякините са бойци\", отбелязва Франс прес, цитирана от БТА.\r\n\t \r\n\tСлед неуспеха си преди година противниците на абортите подготвиха нов законопроект, ограничаващ достъпа до аборт по желание, който обаче още не е обсъждан в парламента.\r\n\t \r\n\tУчастниците в демонстрациите протестираха също срещу гласуван в края на май от консерваторите от партия \"Право и справедливост\" закон, който ограничава достъпа до т.нар. \"хапче на следващия ден\", достъпно сега единствено по лекарско предписание. Демонстрантите протестираха също срещу спирането на националната програма за финансиране на процедурите ин витро.\r\n\t \r\n\tПо време на демонстрацията, организаторките събираха подписи в подкрепа на проекта си \"Да спасим жените 2017\", който цели либерализиране на достъпа до аборт, на достъпа до противозачатъчни и до \"хапчето на следващия ден\", а също въвеждане на сексуално образование в училищата.\r\n\t \r\n\tПротести, макар и по-малки по мащаб, имаше в Гданск, Счечин, Лодз, Катовице и други места.", "date": "2017.10.04", "title": "Хиляди полякини на улични демонстрации в подкрепа на правата на жените"}
{"url": "http://www.mediapool.bg/tramp-uolstriyt-da-pomaha-za-sbogom-na-dalga-na-puerto-riko-news270014.html", "text": "Американският президент Доналд Тръмп каза, че ще трябва да се опрости големия дълг на Пуерто Рико, опустошен от урагана \"Мария\". \r\n\t \r\n\tВ интервю за телевизия Фокс нюз президентът каза: \"Те (пуерториканците) дължат много пари на нашите приятели от Уолстрийт и ще трябва да им ги отпишем. Ще се простите с тях, не знам дали това е (банката) \"Голдман Сакс\", но който и да е, може да им помаха за сбогом\". \r\n\t \r\n\tБелият дом не отговори веднага на въпросите как президентът смята, че ще стане това, отбелязва Асошиейтед прес. \n\n\r\n\t \r\n\tДългът на Пуерто Рико възлиза на 72 милиарда долара. Здравната и пенсионната му системи на практика са неплатежоспособни. Предишният губернатор на острова заяви, че дългът не може да бъде платен. Преди бурята правителството на острова водеше трудни преговори за преструктуриране на част от дълга.", "date": "2017.10.04", "title": "Тръмп: Уолстрийт да помаха за сбогом на дълга на Пуерто Рико"}
{"url": "http://www.mediapool.bg/borisov-gerb-shte-chisti-rodninskite-naznacheniya-news270017.html", "text": "Оставката на Делян Добрев е един достоен акт, но това не значи, че признаваме вина, каза премиерът Бойко Борисов в сряда, докато парламентът обсъждаше оттеглянето на депутата от ГЕРБ заради скандала, станал известен като Кумгейт.\r\n\tПремиерът заяви, че по-рано сутринта Добрев е декларирал, че \"ако стане гаф\" в парламента и оставката му не бъде приета – той пак ще я подаде.  \r\n\tОправдавайки депутата и свой бивш министър на енергетиката, Борисов декларира, че ще провери дали има други роднински назначения, за да бъдат прекратени.  \"Трябва да изберат кой да остане\", обясни той.\r\n\t\"Грешката на партията е тезата, че и БСП са правили така. Натоварената ми програма не позволи да се срещна с партията. Всички знаят какви са БСП и затова избор след избор ги побеждаваме. Накрая стигнаха до това да издигат кандидат за президент на думи, нямащ нищо общо с тях. Не бих ги коментирал\", заяви той. И отново призова ГЕРБ да не постъпват като БСП.\r\n\t\"Утре, другиден ще събера Изпълнителната комисия и ако някъде има подобни назначения, ще трябва да изберат и да си отидат\", заяви Борисов.\r\n\tОставката е морален акт и тогава хората могат да преценят и да оценят плюсовете и минусите на една личност. Хората в партията искат Добрев да остане и той е добре дошъл. Отдавна думата кум няма значение в обществото, което е имало едно време. Сега това е един акт при младите хора да търсят даден човек да сложи един подпис, за да се узакони бракът“, заяви премиерът.\r\n\t\r\n\tКметът на Хасково Добри Беливанов няма да подава оставка, защото бил \"избран от хората в града\". Това заяви той пред Mediapool в сряда, сред като по-рано през деня премиерът и лидер на ГЕРБ Бойко Борисов го призова също като Добрев да подаде оставка.\r\n\t\"Ината на кмета да не си отива заедно с Делян Добрев не го разбирам. Това си е негово право. Моралното е кметът на Хасково Добри Беливанов да си подаде оставката и да има нови избори в града\", каза министър-председателят. \r\n\tПо думите на хасковския кмет обаче това е \"политически ход\", а Борисов всъщност не е взел страна.  Беливанов добави, че ако го изключат от ГЕРБ, ще се съобрази с решението.", "date": "2017.10.04", "title": "Борисов: ГЕРБ ще чисти роднинските назначения"}
{"url": "http://www.mediapool.bg/vitsepremierat-na-ispaniya-shte-sadi-stoichkov-news270018.html", "text": "Вицепремиерът на Испания Сорая Саенс де Сантамария заплаши със съд бившия нападател на \"Барселона\" Христо Стоичков. Българският футболист я обвини във франкизъм, съобщава информационната агенция EFE, цитирана от \"Марка\".\r\n\t \r\n\tВ ефира на мексиканската телевизия \"Унивижън\", за която работи, Стоичков обвини Сантамария, че дядо ?, баща ? и дори нейния непълнолетен син са последователи на Франко.\r\n\t \r\n\tБившият играч на \"Барселона\" изрази несъгласието си с действията на испанските власти по време на референдума за независимост на Каталуня, наричайки ги \"пълен срам\".\n\n\r\n\t \r\n\tСтоичков твърди, че именно по нареждане на вицепремиера полицията е изпратена да бие хората, гласуващи на референдума.\r\n\t \r\n\t\"Нейният дядо - франкист, баща ? също, тя самата, вероятно и синът ?. Тя ли ще ни казва какво да правим? Трябва да си подаде оставката, тъй като не може да пращаш полицията да бие невинни хора. Испанското правителство, вие сте пълен срам. Затова ще бъдете там, където си заслужавате - отделени от света\", каза Стоичков в ефира на мексиканската телевизия, държейки флаг на Каталуня.", "date": "2017.10.04", "title": "Вицепремиерът на Испания ще съди Стоичков"}
{"url": "http://www.mediapool.bg/znakovo-reshenie-na-sadiite-vav-vss---krasimir-shekerdzhiev-e-izlachen-za-upravata-na-nip-news270019.html", "text": "Съдийската колегия на новия Висшия съдебен съвет направи първо знаково решение, избирайки съдия Красимир Шекерджиев за свой представител в управата на Националния институт на правосъдието (НИП). Шекерджиев бе избран във ВСС от квотата на съда. Той бе съдия във Върховния касационен съд и се ползва с много добра репутация сред колегите си.\r\n\tШекерджиев остро критикува наследството на предишния ВСС и се обяви публично против скандалния законопроект на ГЕРБ, който целеше отрязване на външното финансиране за съсловните организации на магистратите.\r\n\tКандидатурата на Шекерджиев бе издигната от председателя на ВКС Лозан Панов и бе гласувана без дебат. Предстои по-късно през деня Прокурорската колегия на ВСС също да издигне кандидат за представител в НИП. Двете кандидатури трябва да бъдат гласувани по-късно и от Пленума на ВСС.\r\n\tНИП е една от най-важните институции в правосъдната система. Той организира задължителните първоначални обучения на младшите магистрати, което може да предопредели кариерата на всеки млад съдия, прокурор или следовател. Поради своята важност преподавателите в НИП се избират след задължителен конкурс от комисия, в която доминират върховни съдии. Красимир Шекерджиев е един от преподавателите в института.", "date": "2017.10.04", "title": "Знаково решение на съдиите във ВСС - Красимир Шекерджиев е излъчен за управата на НИП"}
{"url": "http://www.mediapool.bg/tonalnostite-na-tsigulkite-na-borisov-i-radev-pak-se-razminaha-news270020.html", "text": "Премиерът Бойко Борисов се опита в сряда да изглади ескалиращия през последните седмици конфликт между президента Румен Радев и партията му, като се разграничи от депутатите си и коментира, че \"първите цигулки свирят в една тоналност и не трябва се слушат беквокалите\". От своя страна Радев заяви, че оценява усилията на Борисов, но каза, че ГЕРБ води \"институционална и медийна война срещу президентството\" и \"не може да има разбирателство в името на корупционния комфорт на управляващите\".\r\n\tТака напрежението между Радев и управляващата партия, което започна заради отказа на ГЕРБ да се съобрази с искането на президента да бъдат купени бързо изтребители \"Грипен\" за около 1.5 млрд. лева, остава и преди планираното за понеделник заседание на Консултативния съвет за национална сигурност към държавния глава, на което трябва да бъде обсъдена борбата срещу корупцията.\r\n\t\"Двете цигулки, поне според мен, свирят в една тоналност\"\r\n\t\r\n\t, добави премиерът и отхвърли възможността да се иска импийчмънт на Радев.\n\n\r\n\t, добави премиерът.\r\n\tПо думите му двамата имат прекрасен тон в отношенията си.\r\n\t\r\n\t\r\n\tНяколко часа по-късно президентът Румен Радев отговори, че оценява \r\n\t, каза държавният глава, попитан все още ли смята, че ГЕРБ води битка срещу него след тона, който е бил чут днес от премиера Бойко Борисов.\r\n\t, каза Радев на импровизирана пресконференция на летище София преди да замине на визита в Полша.\r\n\tПо думите му оставките на депутати, кметове, общински съветници са авариен изход, който доскоро е потушавал проблемите, но този изход вече не работи.\r\n\t, заяви президентът Радев.\r\n\tСпоред него в цялата тази ситуация парламентът не контролира правителството, каквото е неговото призвание, а по-скоро се използва като трибунал срещу президента, което е недопустимо.\r\n\t, посочи Радев, попитан възможно ли е все пак да се успокои напрежението между него и управляващите.\r\n\tНа война, като на война\r\n\t попита Борисов.\r\n\tПремиерът посочи, че се държи отговорно и неговото мнение е, че нито той, нито министрите му са уронили престижа на Радев.\r\n\t, каза Борисов.\r\n\tСамо преди два дни , че не вижда смисъл за среща с Борисов за модернизацията на армията, тъй като лидерът на ГЕРБ не е успял \".\r\n\tМъжките разговори ги води Нинова\r\n\tНа въпрос дали ще разговаря с президента Румен Радев \"по мъжки\", Борисов отговори: \"Мъжките разговори ги оставям на Нинова\".\r\n\tЗа следващия понеделник е планирано заседание на Консултативния съвет за националната сигурност (КСНС) към държавния глава, на който по искане на Радев трябва да се обсъди борбата с корупцията.\r\n\tПо този повод Борисов припомни, че Радев е разсекретил стенограмата от разговорите в президентството по време на предишния държавен глава Росен Плевнелиев за КТБ и коментира, че на предстоящото заседание може да има чувствителна информация, която не може да излезе по вестниците.\r\n\t, каза Борисов.\r\n\tТой каза, че винаги, когато участва в срещи, има представител на президентската институция.\r\n\t, каза министър-председателят.\r\n\tЗа самолетите парламентът ще търси друго решение\r\n\tТой обаче, че няма да се съобрази с визията на президента Румен Радев, че трябва бързо да се купят изтребители \"Грипен\".\r\n\t, добави премиерът.\r\n\t\r\n\tПрезидентът Румен Радев пък бе попитан за , който каза в телевизионно интервю, че българският кабинет трябва да внимава с избора на изтребител.\r\n\t \r\n\t\"Не приемам посланици да се бъркат в работата на българските институции. Ако някои са свикнали да го правят, ще трябва да се отучат\", каза държавният глава.\r\n\t \r\n\tПрезидентът от месеци е в обтегнати отношения с ГЕРБ заради отказа на управляващата партия да изпълни визията му за покупка на изтребители \"Грипен\" за около 1.5 млрд. лева, но досега не използваше толкова остри квалификации и оценки. В понеделник той влезе в челен сблъсък с управляващата партия и обвини премиера, че или \"губи контрол върху партията си, или я насърчава в битка срещу мен\".", "date": "2017.10.04", "title": "\"Тоналностите на цигулките\" на Борисов и Радев пак се разминаха"}
{"url": "http://www.mediapool.bg/darzhavi-ot-es-po-neofitsialen-diplomaticheski-kanal-okazvat-natisk-varhu-severna-koreya-news270021.html", "text": "Франция и Великобритания лобират пред Вашингтон да намали напрежението след най-мощния ядрен опит на Северна Корея преди месец, а държави от Европейския съюз, които имат посолства в Пхенян, пряко оказват натиск върху севернокорейците.\r\n\t \r\n\tГрупа от седем страни от ЕС - Чехия, Швеция, Полша, Румъния, България, Великобритания и Германия - е провела поне две формални срещи със севернокорейски служители в Пхенян през септември, предаде Ройтерс, като се позова на дипломати от ЕС.\r\n\t \r\n\tТе обаче са били разочаровани, защото достъпът на високо ниво, който са получили в Пхенян миналата година, е отпаднал и сега на срещите присъстват само външнополитически служители от среден ранг.\r\n\t \r\n\t\"Имаше усещане, че всъщност не стигаме доникъде, защото те изпратиха тези началници на отдели\", каза дипломат в Брюксел, запознат със срещите, определени като \"много сериозни\". \"Те искат да разговарят със САЩ\", отбеляза той.\r\n\t \n\n\r\n\tБелият дом отхвърля възможността за подобни разговори. САЩ нямат посолство в Пхенян и разчитат на Швеция за извършване на консулски дейности, особено когато западни граждани имат неприятности в КНДР.\r\n\t \r\n\tСеверна Корея е разгневена от разширяването на санкциите на ЕС. Според дипломати от ЕС това може да се отрази върху усилията на общността да помогне чрез посредничество за уреждане на ядрената криза, а Брюксел подготвя още мерки срещу Северна Корея.\r\n\t \r\n\tВърховният представител на ЕС за външната политика и сигурността Федерика Могерини казва, че общността е готова да посредничи в преговори, насочени към замразяване на севернокорейските ракетни и ядрени програми.\r\n\t \r\n\tСъщевременно обаче ЕС иска петролно ембарго срещу КНДР и се надява други страни да последват този пример.\r\n\t \r\n\tСрещите със севернокорейски служители, провеждани обикновено в посолството на някоя европейска страна, са били съсредоточени върху освобождаването на затворени западни граждани, а не върху големи дипломатически инициативи. Те обаче може да се окажат важен канал за предаване на послания между Пхенян и Вашингтон в момент, когато се увеличават усилията за успокояване на напрежението между КНДР и САЩ, отбелязва Ройтерс.", "date": "2017.10.04", "title": "Държави от ЕС по неофициален дипломатически канал оказват натиск върху Северна Корея"}
{"url": "http://www.mediapool.bg/uiskonsin-i-michigan-sa-bili-osnovni-misheni-na-ruskite-reklami-vav-feisbuk-news270022.html", "text": "Рекламите във Фейсбук по време на миналогодишната кампания за президентските избори в САЩ, за които се твърди, че са закупени в Русия, са били насочени главно към щатите Мичиган и Уисконсин. Това съобщи телевизионният канал Си Ен Ен, цитиран от Ройтерс.\r\n\tРекламите са били насочени към важни демографски групи и са съдържали причиняващи разделение послания, включително пропагандиране на антимюсюлмански настроения, се казва в материала, който се позовава на източници.\r\n\t \r\n\tУисконсин и Мичиган бяха сред няколкото щата, където изборите бяха на кантар и които помогнаха на президента Доналд Тръмп да победи кандидата на демократите Хилари Клинтън. В Уисконсин Тръмп спечели с 22 748 гласа, а в Мичиган с 10 700 гласа.\r\n\t \r\n\tВ понеделник Фейсбук заяви, че около 10 милиона души в САЩ са гледали в социалната мрежа реклами, създаващи политическо разделение, които са били закупени в Русия в месеците преди и след президентските избори. Съобщението беше направено в контекста на призиви към социалните мрежи за повече контрол и по-голяма прозрачност с цел да се хвърли светлина в областта на политическите реклами в интернет.\r\n\t \r\n\tАмериканският специален прокурор Робърт Мълър и комисии на Конгреса разследват възможни връзки между предизборния щаб на президента Доналд Тръмп и Русия. Москва отрича да се е месила в изборите.\r\n\t \r\n\tПредставител на Фейсбук засега не е открит за коментар.", "date": "2017.10.04", "title": "Уисконсин и Мичиган са били основни мишени на руските реклами във Фейсбук"}
{"url": "http://www.mediapool.bg/ochakvano-gerb-i-obedinenite-patrioti-spasiha-deputatskiya-post-na-delyan-dobrev-news270012.html", "text": "С гласовете “против” на ГЕРБ и “въздържал се” на по-голямата част от Обединените  и  част от “Воля” Народото събраниеотхвърли в сряда оставката на депутата и лидер на хасковската партийна структура Делян Добрев.\r\n\t \r\n\tВ пленарна зала искането му за напускане бе подкрепено от 97 народни представители. За гласува той самият, както и групите на БСП и ДПС. ГЕРБ и Обединените патриоти събраха 99 гласа против, а част от групата на националистите се въздържа. По сходен начин постъпиха и депутатите от “Воля”.\r\n\t \r\n\tОтхвърлянето на оставката  след като от началото на седмицата всички партийни структури на ГЕРБ декларираха своята безрезервна подкрепа за Доберев и вяра в неговия “морал и достойнство”.\n\n\r\n\t \r\n\tСитуацията се повтори и в пленарна зала  в сряда. По време на продължилия над два часа дебат различни представители на ГЕРБ – от добре познати имена, до такива, които никога не са се изказвали от трибуната, защитиха депутата.\r\n\t \r\n\tСкандалът \"Кумгейт\" избухна след като местната структура на ГЕРБ в Хасково свали доверието си от кмета Добри Беливанов, а оттам се разплетоха и поредицата назначения на съученици, роднини и близки на депутата Делян Добрев в общината, които той обясни като нормални, защото партията му спечелила изборите, а и \"Хасково е малък град\".\r\n\t \r\n\tНа призивите на депутати от левицата да отговори на обвиненията на Елена Йончева за роднинските назначения в Хасково и да се извини за очернянето й, Добрев коментира, че не е казвал нищо срещу Елена Йончева и е под достойнството му да занимава Народното събрание като отговаря на клеветите по негов адрес.\r\n\t \r\n\t“Вие се опитвате да внушите на Народното събрание и на българското общество, че тъй като не се обяснявам на г-жа Йончева едва ли не признавам вина. Заявих многократно, че с г-жа Йончева ще се видим в съда не само за клевета, а и за набеждаване“, каза Добрев.\r\n\t \r\n\tТой се обърна към Елена Йончева с думите: \"Вие ще се запомните като мой палач и убиец в политиката. Без съд и присъда, така както вие от Комунистическата партия си знаете\".\r\n\t \r\n\t“Това, в което се превърна парламентът в последната една седмица - да се замерваме с кал и компромати, няма да ми липсва“, каза още той.\r\n\t \r\n\tГЕРБ: Деляне, остани на борда, не скачай при червените акули\r\n\t \r\n\t“Делян Добрев разгроми комунистическата партия така, както Германия би Бразилия на световното в Бразилия. Нямате един кмет в Хасковско. Разби им енергийните схеми. Деляне, приятелю, моля те, не отстъпвай мястото си. Ти си нужен на този парламент, ти си нужен на България. Ако скочиш от борда, червените акули ще те разкъсат във въздуха, така ще им се услади кръвта ти“, заяви депутатът от ГЕРБ Спас Гърневски. Той помоли Делян Добрев да оттегли своята оставка и призова достойните парламентаристи да не я приемат.\r\n\t \r\n\tВалентин Николов се обърна към Добрев с думите: “Деляне, приятелю, нуждаем се от теб всички, надявам се да останеш“. “Искаха да покажат модел - какъв модел, че имаш братовчедка в общината, която даже ти не си назначил“, коментира той.\r\n\t \r\n\tДепутатът от ГЕРБ Тома Биков пък се обърна с искане за оставки към БСП. “Очаквам оставки и от вашата парламентарна група - с черния пиар сте тръгнали срещу влак, а се намирате в “Москвич“, заяви той.\r\n\t \r\n\t\"Така сте правили и на 9 септември, като унищожавахте кадърните и компетентните. Днес не е добър ден за българската демокрация - радвате се, че омаскарихте един почтен човек\", заяви Биков.\r\n\t \r\n\tАнтон Тодоров от ГЕРБ пък използва случая, за да попита за пореден път лидер на БСП Корнелия Нинова дали е участвала в приватизацията на “Техноимпекс“ за жълти стотинки. “Трябва да знаем, че аз съм като мумията, не се храня, не спя, не съм от този свят и винаги се връщам, за ужас на червените. От година и половина се опитвам да накарам г-жа Корнелия Нинова да отговори за сделка за “Техноимпекс“, заяви Тодоров размахвайки от трибуната договор, с който по думите му Нинова е купила фирмата.\r\n\t \r\n\tТой попита дали е морално да се приватизира външнотърговск фирм за жълти стотинки и дали, “ако си част от проблема, можеш да бъдеш част от решаването му”.\r\n\t \r\n\tКутев: Това е моделът ГЕРБ - твърдите, че сте назначили кмета, а той се избира\r\n\t \r\n\tАнтон Кутев от БСП коментира, че ГЕРБ се опитва да изкара Елена Йончева черна, защото задава резонни въпроси за това има ли кадруване в общината в нарушение на закона. “Да оставим да се отговори на въпроса, а вие казвате да не го задаваме“, коментира той. “Не искам да подложа почтеността на Делян Добрев под съмнение, но за това трябва да се говори, да се обсъжда“, посочи Антон Кутев  допълни, че Делян Добрев трябва да се чувства виновен за кампанията против Елена Йончева.\r\n\t \r\n\t“Излизате и казвате, че кметът е неблагодарник, че сте го направили кмет, пък той е неблагодарен. Вие нямате конституционното право да правите някого кмет“, обърна се Кутев към ГЕРБ. “Това е моделът ГЕРБ, това е начинът, по който управлявате- вие не можете да назначавате кмет, кметът се избира“, посочи той.\r\n\t \r\n\tКутев коментира, че има и по-известни съученици от , но никога не си е позволил да толерира някого от тях.\r\n\t \r\n\t“Вярвайте ми, имам разбиране за начина, по който се чувствате в момента. Много от хората тук са преживяли възходи и падения. Бил съм в ситуацията, в която дъщеря ми не можеше да отиде на училище, защото някакви хора й казваха, че е “червен боклук“, обърна се Кутев към Добрев.\r\n\t \r\n\tКутев заяви, че Добрев може да се обади на Борислав Гуцанов от левицата и да го попита как се обясняват подобн ситуаци на децата. Гуцанов осъди България в Страсбург, след като по времето на Цветан Цветанов в МВР барети нахлуха с пушки при неговите деца, той получи обвинения, но бе оправдан.\r\n\t \r\n\tДепутатът припомни и случаят с бившия военен министър Николай Цонев, който “пред камерите бе  за абсолютен престъпник”.\r\n\tКутев допълни, че “всичко това се е случвало, пред очите на децата на тези хора, докато вие бяхте министър в кабинета на ГЕРБ и с мълчаливото съгласие на ГЕРБ”.\r\n\t \r\n\t\"Българската държава е започнала от рода Дуло. Родът, сам по себе си не е нещо лошо\", включи се в дебата зам.-председателят на парламента Валери Жаблянов, призовавайки оставката на Добрев да бъде приета, щом той така е преценил.\r\n\t \r\n\t“В БСП може да има родове, но в това няма нищо осъдително. БСП извървя дългия път, за да се реформира и да стигне до състоянието, в което може да присъства в политическия живот като опозиция, да отстоява идеи“, коментира Жаблянов и допълни, че БСП е в правото си да постави въпроса за модела, който се утвърждава в страната в последните 10 години.\r\n\tИ още обвинения по роднинска линия...\r\n\t \r\n\tТой беше нападнат от депутата от ГЕРБ Снежана Дукова, която го попита не се ли срамува, че съпругата му източва средства от Министерство на образованието и науката на граждански договор. “Г-н Жаблянов, вие като политик и като лектор с диплома за такъв, дайте ми дефиниция за морал и се отнесете към вашата партия. Не се ли срамувате за целия преход“, попита Снежана Дукова.\r\n\t \r\n\tКолежката й Цвета Караянчева също призова Добрев да не напуска парламента. “На изборите 37 хиляди са гласували за Делян Добрев, той няма право да ги предаде, за да угоди на Йончева, Нинова или някой друг. Делян Добрев подаде оставка, защото е морален човек, а когато излеят толкова помия върху теб, няма какво друго да направиш“, коментира тя.\r\n\t \r\n\t“Деляне, от името на структурата в Кърджали, на твоята в Хасково, нямаш право да излезеш от парламента“, обърна се Караянчева към Добрев.\r\n\t \r\n\tДПС: Парламентът не е кабаре, подкрепяме оставката\r\n\t \r\n\t“Ще подкрепим оставката на Делян Добрев, защото оставките се гласуват в повечето случаи дори без дебат, защото народният представител има своите мотиви. Някога мотивите са публични, някога - не“, заяви зам.-председателят на групата на ДПС Йордан Цонев. Според него дебатът по оставката е бил излишен и е нанесъл поредния удар върху рейтинга на парламента.\r\n\t \r\n\t“Всички обичат Делян”\r\n\t \r\n\t“Парламентът не е кабаре, за да се играят спектакли. По тази причина не взехме участие в дебата“, коментира Йордан Цонев. “Като народен представител от Хасково съм длъжен да изразя позицията ни, че ще гласуваме оставката на Делян Добрев и я приемаме като морален акт“, каза още той.\r\n\t \r\n\tСлед Цонев думата взе колегата му от партията Велислава Кръстева, която без да споменава фамилия заключи, че очевидно “всички обичат Делян”.\r\n\t \r\n\tИзлизайки на трибуната след Цветан Цветанов изрично посочи, че ще остави вметката й без отговор.\r\n\t \r\n\tНинова: ГЕРБ бламира Борисов\r\n\t \r\n\tПред парламента лидерът а БСП Корнелия Нинова каза, че “днес ГЕРБ бламира председателя си Борисов”, който е казал, че партията му ще се бори с роднинските назнчения.\r\n\t \r\n\t“Днес вашите ви свалиха, господин Борисов”, обърна се тя към премиера. “Ако ни слуша – искам това да му кажа, и то като лидер, който е понасял удари от свои”, коментира Нинова.\r\n\t \r\n\tТя заяви, че ГЕРБ очевидно не искат “да дадат Добрев”, защото ще има и следващи, а партията не иска да се раздели с този модел на управление.\r\n\t \r\n\tПо-рано в сряда пред Нова телевизия лидерът на БСП посочи, че не се борят персонално срещу Добрев, а срещу модела на ГЕРБ.\r\n\tГрамотни, образовани млади хора не могат да започнат работа, защото нямат вуйчо владика, коментира тя.\r\n\tНинова каза още, че съпругът й работи в \"Лукойл\", но тя никога не е участвала в гласувания в парламента, които биха я поставили в конфликт на интереси. Тя съобщи че съпругът й работи като ръководител група \"Контрол и метрология” в \"Лукойл”, а заплатата му е по-малка от тази на един депутат.\r\n\tНикога \"Лукойл\" не е спонсорирала моя или на БСП кампания, каза Нинова, след като преди ден от ГЕРБ я попитаха публично дали е вярно, че съпругът й работи в \"Лукойл“ и дали тя не е в конфликт на интереси.\r\n\t\"Когато ГЕРБ управляват, те си водят роднините в държавни фирми, на държавна хранилка, в бордове на управление. Когато БСП управлява, съпругът ми напуска всички държавни фирми, в които работи. Когато управлява правителството на Сергей Станишев, съпругът ми напусна Агенция \"Митници”, където беше митнически инспектор. Когато управляваше правителството на Пламен Орешарски съпругът ми напусна държавната фирма \"Елби Булгарикум”, каза Корнелия Нинова.", "date": "2017.10.04", "title": "Очаквано ГЕРБ и Обединените патриоти \"спасиха\" депутатския пост на Делян Добрев"}
{"url": "http://www.mediapool.bg/ruski-sili-likvidirali-12-komandiri-na-dzhihadistite-v-siriya-news270023.html", "text": "Руските Въздушнокосмически сили ликвидираха в Сирия командването на терористичната организация \"Джебхат ан Нусра\". Нейният главатар е в критично състояние, а 12 от командирите са убити, заяви в сряда говорителят на руското министерство на отбраната генерал-майор Игор Конашенков, цитиран от ТАСС.\r\n\t \r\n\tСпоред него Абу Мохамед ал Джулани, лидерът на сирийския клон на Ал Каида, преименуван неотдавна на \"Джебхад Фатах аш Шам\", и неговите съратници са били атакувани вчера по време на съвещание от бойни самолети Су-34 и Су-35 след сигнал, получен от руското военно разузнаване.\r\n\t \r\n\tАл Джулани е тежко ранен, останал е без ръка и според няколко независими източника е в критично състояние. Ликвидирана е охраната на джихадисткото командване от близо 50 бойци, както и 12 полеви командири, включително най-близкият помощник на Ал Джулани - шефът на службата за сигурност на групировката Ахмад ал Гизаи, уточни генерал Конашенков.", "date": "2017.10.04", "title": "Руски сили ликвидирали 12 командири на джихадистите в Сирия"}
{"url": "http://www.mediapool.bg/konservativen-deputat-poiska-ostavkata-na-britanskiya-vanshen-ministar-news270024.html", "text": "Консервативен депутат поиска оставката на британския външен министър Борис Джонсън заради вчерашното му изявление за жертвите на либийската гражданска война, предаде ДПА.\r\n\t \r\n\tВ реч на конгреса на британската Консервативна партия в Манчестър Джонсън заяви, че либийският град Сирт има сериозен потенциал и може да стане \"нов Дубай\", благодарение на групата британски бизнесмени, които са готови да инвестират в район. \"Само трябва да разчистят труповете\", добави той, засмивайки се.\r\n\t \r\n\tВ отговор Хейди Алън, представяща окръг Южен Кеймбриджшър, заяви в Туитър, че Джонсън трябва да бъде уволнен. \"100 на сто неприемливо от когото и да било, да не говорим за външен министър. Борис трябва да бъде уволнен за това. Той не представлява моята партия\", написа тя.\r\n\t \r\n\tВъншният министър \"в сянка\" Емили Торнбери също определи коментара на Джонсън като позорен.\r\n\t \r\n\tПрез декември миналата година либийски милиции отвоюваха град Сирт от терористичната група Ислямска държава. През август в различни части на града бяха открити 25 трупа.\r\n\t \n\n\r\n\tБританският външен министър обаче не прие да се откаже от думите си. Вместо това той отвърна на критиките в Туитър. \"Срамно е, че хора, които не познават и не разбират Либия, искат да си играят на политика с невероятно опасната ситуация в Сирт\", заяви Джонсън, цитиран от Асошиейтед прес.\r\n\t \r\n\t\"Реалността тук е, че разчистването на труповете на бойците на Ислямска държава беше затруднена значително от самоделните бомби и маскираните мини\", добави той.", "date": "2017.10.04", "title": "Консервативен депутат поиска оставката на британския външен министър"}
{"url": "http://www.mediapool.bg/phenyan-zabrani-prodazhbite-na-benzin-izklyucheniya---samo-za-visshata-nomenklatura-news270025.html", "text": "От края на септември са забранени продажбите на бензин по търговските бензиностанции в Северна Корея. Изключения са предвидени за високопоставени дейци на Корейската трудова партия, правителството, въоръжените сили и специалните служби, пише японският в. \"Асахи\" в сряда.\r\n\t \r\n\tСпоред източници на вестника мярката цели да бъдат създадени запаси от гориво, след като през септември Съветът за сигурност на ООН ограничи износа на петрол и петролни продукти за КНДР. Съветът санкционира по този начин Пхенян за ядрените му опити, с които режимът нарушава международни забрани.\r\n\t \r\n\t\"Асахи\" твърди, че на севернокорейските бензиностанции наливат гориво само в резервоарите на коли с номера, започващи с цифрите 727, каквито се издават само на висшата номенклатура. Засега няма данни как се зарежда общественият транспорт и колите на чужденците.\r\n\t \r\n\tПо-рано южнокорейската агенция Йонхап съобщи, че от началото на годината свободните цени на бензина в КНДР са скочили тройно. По данни на правителството в Сеул годишните потребности на комунистическия Север достигат 700 до 900 хиляди тона петрол и петролни продукти. Освен това страната постоянно поддържа стратегически резерв от 1 милион тона за използване в случай на война. Според източници на Асахи Пхенян смята сега да го удвои.", "date": "2017.10.04", "title": "Пхенян забрани продажбите на бензин, изключения - само за висшата номенклатура"}
{"url": "http://www.mediapool.bg/izdavaneto-na-svidetelstvo-za-sadimost-shte-otpadne-s-promeni-v-68-zakona-news270026.html", "text": "Правителството предлага на Народното събрание да бъдат направени промени в 68 закона, за да отпадне издаването на свидетелство за съдимост.\r\n\t \r\n\tТова съобщи след провелото се в Евксиноград край Варна заседание на Министерски съвет вицепремиерът Томислав Дончев.\r\n\t \r\n\tПо думите му, когато това стане, свидетелството за съдимост ще се издава по служебен път. С това гражданите ще дават 3.8 милиона лева по-малко годишно на администрацията.\r\n\t \r\n\tВицепремиерът посочи, че само за първото полугодие на тази година издадените свиделства за съдимост са 412 000. По думите му това е една от най-търсените услуги от гражданите.\n\n\r\n\t \r\n\tПравителството одобри проект на Закон за допълнение на Закона за ограничаване на административното регулиране и административния контрол върху стопанската дейност.\r\n\t \r\n\tС него се предлага изменение на 68 закона, в които се съдържа изискването за представяне на свидетелство за съдимост пред администрацията. Целта е да се установи принципът на служебно събиране на информация относно съдебния статус на физическите лица.\r\n\t \r\n\tСвидетелството за съдимост е един от най-често срещаните удостоверителни документи, които се изискват от гражданите в рамките на административни производства, въпреки че данните са налични в друга администрация.\r\n\t \r\n\tС предлаганите промени ще се постигне значително намаляване на административната тежест както от гледна точка на време, така и от гледна точка на разходи за гражданите във връзка с получаването на услугата, се изтъква в правителственото съобщение.\r\n\t \r\n\tПредложението е в изпълнение на един от основните приоритети, изведен в Програмата за управление на правителството за периода 2017-2020 г. - намаляване на административната тежест за бизнеса и за гражданите, добавят от пресслужбата на МС.", "date": "2017.10.04", "title": "Издаването на свидетелство за съдимост ще отпадне с промени в 68 закона"}
{"url": "http://www.mediapool.bg/irakskite-sili-vlyazoha-v-poslednata-krepost-na-id-v-severen-irak-news270027.html", "text": "Иракските правителствени сили влязоха днес в град Хауиджа, последната крепост на групировката \"Ислямска държава\" в северната част на страната, съобщиха военни източници, цитирани от Франс прес.\r\n\t \r\n\t\"С Божия помощ армията, федералната полиция, силите за бързо реагиране и (паравоенните отряди) \"Хашд аш Шааби\" (обединение от племенни милиции) започнаха в сряда мащабна операция за освобождаване на центъра на Хауиджа и близкия град Рияд\", заяви в комюнике командващият операциите в този сектор генерал Абдел Амир Яраллах.\r\n\t \r\n\tОфанзивата с цел изтласкване на ИД от един от двата иракски региона, останали в ръцете на джихадистите, започна преди 13 дни; междувременно силите на Багдад превзеха 4 града и десетки села, посочва АФП.\r\n\t \r\n\tОтрядите\"Хашд аш Шааби\" съобщиха, че са евакуирали от селата край Хауиджа десетки семейства, успели да избягат от джихадистите, които планирали да ги използват като жив щит.\r\n\t \r\n\tБлизо 12 500 души са избягали от Хауиджа след започването на офанзивата на иракските сили, съобщи вчера ООН. По данни на световната организация в града са останали около 78 000 жители.", "date": "2017.10.04", "title": "Иракските сили влязоха в последната крепост на ИД в северен Ирак"}
{"url": "http://www.mediapool.bg/osnovniyat-prioritet-na-noviya-predstavlyavasht-vss-e-da-nyama-skandali-news270028.html", "text": "съвсем нормална процедура без никакви конфликтни моменти, без заяждане, съвсем нормално гласуване за двете номинации\".\r\n\tБившият зам.-председател на Върховния административен съд (ВАС) бе избран за поста с 13 гласа срещу 9 за другия кандидат Цветинка Пашкунова, бивш съдия от Върховния касационен съд (ВКС).\r\n\tПоказателно при гласуването бе, че единствените гласове на съдии за Магдалинчев, бяха на самия него и на доскорошния му шеф във ВАС Георги Колев, който издигна и кандидатурата му. Останалите 11 членове на ВСС, които го подкрепиха, бяха от прокурорско-следователкста колегия. За Пашкунова пък гласуваха останалите представители на съдийкста колегия, както и бившата прокурорка Даниела Машева.\r\n\tПри номинирането на Пашкунова председателят на ВКС Лозан Панов изтъкна, че тя единствена бе избрана за член на ВСС с огромна подкрепа още на първия тур от съдийския вот. Освен това той посочи, че след двама последователни представляващи съвета от парламентарната квота би било добър знак за спазването на принципа на съдийското самоуправление, ако постът бъде зает от човек от професионалната квота.Дали представляващият ВСС е избран от депутати или магистрати – няма значение\r\n\t\"Дали ще бъде от едната или от другата квота, това според мен е без всякакво значение, защото всички тези членове на ВСС, те имат една и съща функция – да защитават законността, да утвърждават авторитета и престижа на съдебната власт. Независимо кой от коя квота е, те са напълно равностойни, равносилни и равнозначни като присъствие\", заяви по този повод в сряда Магдалинчев.\r\n\tПомолен да коментира дали все пак при гласуването не е проличало разделение между съдиите и прокурорите в съвета, той отбеляза, че било съвсем нормално почти всички съдии да подкрепят Пашкунова, \"защото съвсем скоро се състоя изборът от професионалната квота – колежката, която се предложи е избор от професионалната квота\".\r\n\t\"Мисля, че няма никакво напрежение, не се усети такова\", обобщи първото заседание на Пленума на ВСС Боян Магдалинчев.\r\n\tМалко преди официалното встъпване в длъжност на новия състав на съвета, стана ясно, че между членовете му веднага ще се оформи и друга разделителна линия. Едната част от тях смятат, че ако президентът Румен Радев върне предложението на предишния ВСС за шеф на ВАС да бъде назначен Георги Чолаков, настоящите кадровици трябва да проведат изцяло нова процедура по ключовия избор. Друга част, сред които самият Магдалинчев, пък са на мнение, че при такъв развой, съветът само трябва да прегласува наново кандидатурите на Чолаков и Соня Янкулова.\r\n\t\"Моето становище е, че трябва да се прегласува, трябва да се съберат отново 17 гласа. Ако не се съберат, няма избор, открива се нова процедура, не се прави никакво предложение до президента, просто процедурата се прекратява и се открива друга\", повтори тезата си в сряда представляващият съвета.Противопоставянето в миналия състав на съвета \"трябва да приключи\"\r\n\t\"Доверието в съдебната система ще се възстанови точно чрез опитите на новия състав на ВСС. Противопоставянето, което за съжаление продължи доста продължително време в миналия състав на съвета, трябва да приключи. Процедурите по избор на членовете от парламентарната и съдебната квота минаха по много различен начин от досега провежданите процедури. т.е. Имаше пряк избор от професионалната квота, имаше избор в парламентарната квота с 2/3 мнозинство. Има разделение на две колегии. Персонално се гласуваше за колегите – кандидатите, които участваха в тая процедура. Това предполага, тази нова процедура с разширено представителство, предполага вече съвсем друго отношение на членовете в съвета за работата\", каза още Магдалинчев.\r\n\tПопитан как се е стигнало да издигането му за кандидат-член на ВСС от ГЕРБ, той заяви, че това е станало след него разговор с председателя на парламентарната правна комисия Данаил Кирилов. Отрече номинацията му да е била съгласувана с партията след негово изслушване пред депутатите или по някакъв друг начин.\r\n\tПо повод скандала около есемеса, пратен на премиера Бойко Борисов от все още неизвестен член на предишния състав на ВСС, Магдалинчев каза, че не вижда \"причини и основания\" да праща подобни съобщения на министър-председателя.\r\n\t\"Ако се наложи официална среща, като представляващ и като премиер, тя се провежда по установен ред и правила\", добави съдебният кадровик, след което разви добре познатата теза на предишното мнозинство в съвета, че скандалите в него не са се дължали на защитаването на принципни позиции, а \"по-скоро на лична основа, което е недопустимо при професионално изпълнение на задълженията\".Магдалинчев не може да коментира \"ЦУМ-гейт\", защото не е орган\r\n\t\"Не мога да взема отношение по този въпрос. Доста се изписа, в края на краищата доколкото зная имаше някаква проверка от Инспектората, която приключи със заключение, че няма нищо нередно. Аз не съм орган\", добави Магдалинчев в отговор на въпрос дали главният прокурор Сотир Цацаров е сбъркал, като е отишъл на среща с издателя на в. \"Сега\" Сашо Дончев в офиса на близкия до БСП бизнесмен Георги Гергов в ЦУМ.\r\n\tПредставляващият ВСС за пореден път отрече и разкритията, че като зам-председател на ВАС е формирал петчленни състави в нарушение на практиката, утвърдена със заповед на Георги Колев. Този скандал избухна покрай делото за уволнението на скандалния бивш шеф на столичното следствие Петър Петров-Еврото, което бе гледано от състав, председателстван лично от Магдалинчев. Докладчик по делото бе Виолета Главинова, а останалите съдии бяха Анна Димитрова (ръководител на Пето отделение), Донка Чакърова и Сибила Симеонова (командирована във ВАС от Административен съд – Русе).\r\n\tТогава съдия Диана Добрева от ВАС сигнализира, че съставът е формиран незаконно, защото според заповедта на Колев докладчикът по делото се избира на случаен принцип, а останалите съдии – по старшинство от отделението, в което правораздава докладчикът. Така, в конкретния случай по старшинство в състава би следвало да влезе съдия Илияна Дойчева, вместо командированата Сибила Симеонова. От думтие на Добрева стана ясно, че Магдалинчев формира така съставите по \"важни\" казуси, че в тях да не попадат неудобни според него колеги.Съставът на ВАС по делото на Пепи Еврото \"нито е удобен, нито не е удобен\"\r\n\t\"Нито е удобен, нито не е удобен (съставът на ВАС по делото за уволнението на Петьо Петров – бел.ред.), нито е вярно това твърдение. Пепи Еврото, да, знаем, той имаше и други дела при нас, ние се върнахме обратно тогава в един от съставите на ВСС, да продължи процедурата, тъй като беше стартирана по искане на тогавашния правосъден министър Христо Иванов, така че то си има предистория. В случая процедурата се беше развила пред ВСС, не беше посочен никакъв адрес за призоваване (на Петров). Още в първоинстанционното производство, докладчик беше колегата Александър Еленков, той беше положил максимални усилия да издири някакъв адрес за призоваване, там беше посочено – Национална следствена служба, нищо повече. А той вече не беше (следовател). Издирван беше чрез постоянен, чрез настоящ адрес – навсякъде, всички възможни адреси. Тази процедура продължи и в касационното производство, където тя трябваше да се разгледа. Аз, като председателстващ съдебния състав, предварително чета всички дела, той не беше редовно призован. С докладчика в съдебния състав, мисля, че беше Виолета Главинова тогава, констатирахме, че не е редовно призован, поради което производството по делото няма да се развие и ще се отложи\", коментира по този повод Магдалинчев.\r\n\t\"Диана Добрева неудобна ли е? Защо се мисли тя неудобната? Тя така си го приема, колкото е така, е другият момент...\", добави той.\r\n\tВ крайна сметка Петров успя да напусне съдебната система без никакви последствия, въпреки че три съдебни инстанции го уличиха в провокация към подкуп по делото срещу бившия военен министър Николай Цонев, съдия Петър Сантиров и финансита Тенчо Попов. Прокуратурата обаче провери случая и заключи, че няма данни за престъпление на Петров, а ВСС отказа да му образува дисциплинарно производство. Това решение бе обжалвано пред ВАС от Христо Иванов, след което дициплинарката все пак стана факт.\r\n\tВъпреки това мнозинството в съвета го освободи от системата по предложение на главния прокурор Сотир Цацаров и така казусът отново стигна до ВАС. На първа инстанция съдът постанови, че решението за освобождаването на Петров е незаконно заради наличието на висящото производство срещу него. Петчленен състав на ВАС обаче го пусна окончателно да си тръгне от системата, позовавайки се на Решение №1 от 2017 г. на Конституционния съд (КС), с което за противоконституционен бе обявен текстът от Закона за съдебната власт (ЗСВ), на който именно ВАС се позова на първа инстанция, за да отмени приетата му оставка. Според него магистрат не можеше да напусне системата, ако срещу него има висящо дисциплинарно производство.", "date": "2017.10.04", "title": "Основният приоритет на новия представляващ ВСС е да няма скандали"}
{"url": "http://www.mediapool.bg/upravitelyat-na-nzok-obeshta-elektronna-zdravna-karta-do-yuni-2018-godina-news270029.html", "text": "Управителят на Националната здравноосигурителна каса проф. Камен Плочев обеща до юни 2018 гоина пациентите да имат електронна здравна карта, която ще дава достъп до цялата информация в техните досиета - за всички лечения, приеманите и изписвани за тях лекарства, всички изследвания.\r\n\tИдеята за въвеждането на електронна здравна карта е на повече от 10 години, но всички опити за въвеждането й се провалят поради липса на желание, време, различни скандали, протакане на обществени поръчки и др. При предходния кабинет \"Борисов\" когато здравен министър беше Петър Москов идеята за електронна здравна карта беше заменена от системата с пръстовите отпечатъци, за която бяха похарчени 500 хил. лева, а в последствие тя беше отменена от съда като противозаконна.\r\n\tСега въвеждането на картата отново е на дневен ред в НЗОК. “В момента работим по този въпрос. Довечера имаме Надзорен съвет. Мисля, че там ще гласуваме средства за закупуване на едни машини, които могат да осигурят това нещо. Разработена е програмата в електронен вид, има да се довършат някои неща, които изискват време. Нашата амбиция е в рамките на нашето председателство на Европейския съюз – тоест до юни месец, ние да имаме електронна здравна карта и да започнем да ги раздаваме на българските граждани, като дотогава обаче трябва много добре да обясним какво представлява, защото вие разбирате, че това ще срещне съпротива“, каза Плочев в сряда пред БНТ.\r\n\tОт здравната каса поясниха пред Mediapool, че по-късно през деня Надзорният съвет ще обсъжда и евентуално ще вземе решение за купуването на допълнителни сървъри, на които ще се съхранява медицинската информация. Иначе информатиците на НЗОК са разработили проект за това как ще изглежда бъдещета система, като все още не е ясно дали пластиката ще съдържа информация или ще е само вход към пациентското досие.\r\n\tВ момента входът към пациентското досие се осъществява чрез код.\n\n\r\n\tПлочев заяви, че очаква съпротива от лекарското съсловие, тъй като електронният контрол не изнася на много хора.\r\n\t“Край – престават тези фалшиви изследвания, които не са направени, но са написани, фалшиви лекарства, които не са дадени...Не мога да кажа, че колегите работят незаконно – това не е правилото, това са изключения. Но тези изключения – те дразнят, те се набиват. То е като трънче“, заяви Плочев.\r\n\tТой обясни и как ще изглежда бъдещата система: “Ето това е електронната здравна карта - вкарвам картата в четеца, веднага ми се отварят папки, до които аз имам достъп. В случая в болницата трябва да имам достъп до папка “Личен лекар“, достъп до папка “Специалист“ и до папка “Аптека“. И отварям, и гледам: ако е лежал в болница, какви изследвания и какви болести има. В “Аптека“ виждам с какви лекарства са го лекували, личният лекар през колко време го е преглеждал. Това всичкото може да стане в рамките на десет минути, аз да се ориентирам, защото болния може да не говори и да не може да ми отговори, той е в безсъзнателно състояние – има такива случаи“.\r\n\t“Електронната здравна карта ми дава възможност, без пациентът да носи никаква документация със себе си, аз да имам пълна информация и да мога да започна правилното лечение или да го пренасоча към друго отделение“, обясни Плочев.\r\n\t\r\n\tПлочев съобщи още, че очаква НЗОК да получи с 250 млн. лева повече в бюджета си за догодина, макар че той е поискал 500 млн. лева повече. Той заяви, че част от увеличението ще се използва за калкулиране на лекарския труд в клиничните пътеки при преговорите с Лекарския съюз.\r\n\tТой заяви, че трябва да се прекрати практиката лекарската заплата да зависи от броя на преминалите пациенти.\r\n\tСпоред него не е вярно, че парите в системата са малко.\r\n\t\r\n\tСпоред него не трябва да се мисли само за пари, а и за това как да бъдат накарани лекарите да посрещат пациентите усмихнато и компетентно.\r\n\t“Не да застанат на компютър и да питат: “Къв си ти, бе?“ “Иван“. Пише в компютъра, сестрата дава направлението – ни го е погледнал, ни го е видял. Трябва да се поговори с пациента, трябва да се успокои пациента. Пациентът е изплашен. Всеки, който е отишъл на лекар, той е уплашен. Това е, между другото, един от компонентите на агресивността, защото при някои хора, когато се изплашат, плачат. Други, като се изплашат, започват да се бият. Имаме този компонент – липсата на достатъчна любезност. В много малко университети се изучава отношение или контакт с болния“, каза Плочев.\r\n\t\r\n\tСъщо така той припомни първоначалната си идея за облекчаване на пътя на пациента в системата.\r\n\t\r\n\t“Сега имаме за мене една неправилна конструкция, неправилна схема на медицинското осигуряване. Какъв е редът? Редът е дома, личен лекар, личен лекар-специалист и от там – болница. Човекът отива при личния лекар. Там загубва от два до три часа. Той му върши една минимална диспечерска работа и казва: “Отиваш при еди-кой си специалист, но преди това ще минеш през лабораторията, ще минеш през рентгена, отиваш при специалиста“. Всичко това се обяснява в рамките на два до три дни, след което вече се решава дали се лекува в домашни условия, или ще го пратят в болница – каквото предпочита пациентът.\r\n\tИ това е в 75% от случаите – вкъщи, болницата. Целият този обмен от дейности, които трябва да извърши по пътя на личния лекар, в болницата му ги свършват, като той лежи, там му взимат му кръвта, рентгенът му правят, преглеждат го специалисти и го пращат, където е необходимо. Тоест, как да направим така, че тази система да заработи в интерес на пациента, това да не се счита за нарушение, че е прескочен личния лекар или, че няма направление“, посочи Плочев.", "date": "2017.10.04", "title": "Управителят на НЗОК обеща електронна здравна карта до юни 2018 година"}
{"url": "http://www.mediapool.bg/pleven-se-sdobi-s-oshte-edna-universitetska-bolnitsa-news270030.html", "text": "Високотехнологичната частна болница \"Света Марина\" в Плевен беше обявена за университетска от правителството на заседанието му в сряда.\r\n\tСъгласно Закона за лечебните заведения, университетски болници са многопрофилни или специализирани болници, в които, след акредитация, се осъществяват дейности по клинично обучение на студенти и докторанти по медицина, дентална медицина, фармация и здравни грижи, както и следдипломно обучение.\r\n\tЛечебното заведение е на бившия дългогодишен ректор на Плевенския медицински университет проф. Григор Горчев и бизнесмена Валери Карааргиров. Тя беше създадена като специализирана гинекологична болница, но в последствие прерасна в многопрофилна с фокус върху онколечението.\r\n\t \r\n\tПлевен, където има медицински университет, вече си има голяма университетска държавна боница - \"Георги Странски\".", "date": "2017.10.04", "title": "Плевен се сдоби с още една университетска болница"}
{"url": "http://www.mediapool.bg/evroparlamentat-dopusna-bulgaria-i-rumaniya-do-vizovata-sistema-na-shengen-news270031.html", "text": "Европейският парламент подкрепи предложението на Съвета на ЕС за предоставяне на България и Румъния на частичен достъп до визовата база данни на Шенгенската информационна система.\r\n\t \r\n\tСлед като бъде гласувано и от Съвета, решението ще позволи на двете държави да проверяват информация във визовата система, без да могат да въвеждат, изменят или трият данни.\r\n\t \r\n\tРешението на ЕП е формално и се налага заради въвеждането на постоянните проверки по външните граници на ЕС на всички преминаващи, независимо от техния произход. Решението не е пряко свързано с приемането на България и Румъния в Шенген.\n\n\r\n\t \r\n\tПрез 2011 г. Съветът на ЕС прие заключението, че България и Румъния са изпълнили всички условия, за да станат част от Шенгенското пространство. За да се присъединят двете страни към Шенген, е необходимо единодушно гласуване в Съвета.\r\n\t \r\n\tЧаст от страните членки имат резерви заради липсата на достатъчно резултати в борбата срещу корупцията и организираната престъпност в двете балкански страни.", "date": "2017.10.04", "title": "Европарламентът допусна България и Румъния до визовата система на Шенген"}
{"url": "http://www.mediapool.bg/klientite-na-katalunski-banki-i-kompanii-nyama-ot-kakvo-da-se-strahuvat-news270032.html", "text": "Испанският министър на икономиката Луис де Гиндос Хурадо заяви, че клиентите на каталунските банки и компании няма защо да се страхуват от назряващата криза в региона, който се обяви за независимост от останалата част от Испания след забранен референдум, предаде Ройтерс.\r\n\t \r\n\t\"Каталунските банки са испански банки, а европейските банки са стабилни и техните клиенти няма от какво да се страхуват\", каза Де Гиндос в кулоарите на конференция в Мадрид.\r\n\t \r\n\tМинистърът отбеляза и, че вчерашните коментари на испанския крал Фелипе Шести, който обвини каталунските отцепнически лидери в разклащане на демократичните принципи и разделяне на каталунското общество, са били \"точни и много ясни\".", "date": "2017.10.04", "title": "Клиентите на каталунски банки и компании няма от какво да се страхуват"}
{"url": "http://www.mediapool.bg/mozhe-li-kataluniya-naistina-da-se-otdeli-ot-ispaniya-news270033.html", "text": "Лидерите на сепаратистите казват, че обявяването на независимост \"е единствения вариант\", след като спечелиха 90 на сто от гласовете на референдума в неделя. Но този план рискува да потопи цяла Испания в криза, \"каквато не сме виждали от поколения\".\r\n\t \r\n\tОще преди приключването на каталунски референдум за независимост в неделя, чието произвеждане беше забранено от властите в Мадрид, работници вече издигаха трибуна, от която да се обяви практически гарантираната победа на сепаратистите. \"Здравей, република!\" и \"Здравей, нова страна!\", пишеше на плакатите.\r\n\t \r\n\tСъщата нощ тълпи аплодираха, когато чуха, че \"са спечелили правото\" да се отделят от Испания, след като 90 на сто от гласувалите са подкрепили независимостта. Но още в понеделник партито приключи и остави отворен въпросът дали това наистина може да се случи.\n\n\r\n\t \r\n\t\"Не е ясно дали независимостта е реална алтернатива, ще трябва да сме добри в преговорите - но не с това правителство\", заяви пред ДПА Пилар, 61-годишна бивша учителка, след като гласува с \"Да\" на референдума.\r\n\t \r\n\tОт 2010 г. насам испанският премиер Мариано Рахой е омразна фигура за каталунците, стремящи се към независимост. Тогава, като лидер на опозицията, той поведе борбата срещу закон, даващ по-широка автономия на Каталуния. По негово искане Конституционният съд го отмени.\r\n\t \r\n\tВ неделя Рахой не положи усилия да спечели симпатиите на сепаратистите. В края на изпълнен с насилие ден, когато испанската полиция беше обвинена, че е наранила над 800 души в опит да спре референдума, Рахой благодари на полицаите и заяви, че държавата \"е направила това, което трябваше да направи\".\r\n\t \r\n\tВ отговор каталунският премиер Карлес Пучдемон заяви, че \"през идните дни\" ще предаде резултатите от референдума на каталунския регионален парламент, за да може институцията да приложи закон, задължаващ я да обяви независимост в рамките на 48 часа от победата на сепаратистите.\r\n\t \r\n\tНо легитимността на подобна стъпка е най-малкото съмнителна.\r\n\t \r\n\tДори като оставим настрани въпроса доколко е валидно едно допитване, извършено в противоречие с испанската конституция, без проверени процедури и при наличие на полицейска принуда, резултатите от него далеч не са еднозначни.\r\n\t \r\n\tКаталунските власти заявиха, че са били подадени 2,26 милиона гласа, като около 90 процента са подкрепили независимостта. \r\n\t \r\n\tИзбирателната активност обаче беше само 42 на сто, така че е трудно да се твърди, че мнозинството е казало думата си.\r\n\t \r\n\t\"Това не беше референдум, а плебисцит, представляващ предпочитанията на около 40 на сто от каталунците\", заяви Франсиско де Борха Ласерас, директор на мадридския клон на мозъчния тръст Европейски съвет по външна политика.\r\n\t \r\n\tОрганизаторите на референдума възразяват против подобни критики и твърдят, че 700 000 души не са могли да гласуват заради полицейските акции срещу избирателните участъци.\r\n\tАко акциите не се бяха състояли, избирателната активност щеше да достигне 55 на сто, казват те, макар че подобно твърдение е недоказуемо.\r\n\t \r\n\tВъпреки това, дори да приемем, че каталунските сепаратисти са гръмогласно, но миноритарно движение, способността му да мобилизира милиони е напълно реална. Референдумът, на който много хора бяха видени да плачат, докато пускат гласовете си в урните, доказа поне това.\r\n\t \r\n\t\"Не може да оставите на съдии, прокурори и полицията решението на политически проблеми\", се казва в публикувана в понеделник редакционна статия на барселонския в. \"Вангуардия\", който подкрепя съюза с Испания. В нея се отправят критики към испанския премиер Мариано Рахой заради неуспешните преговори по исканията на каталунската автономия.\r\n\t \r\n\tСпоред Борха Ласерас решението би била \"една амбициозна конституционна реформа, включително специално признаване на каталунската нация (в рамките на Испания) и прехвърлянето на повече права за самоуправление, включително данъчни правомощия\".\r\n\t \r\n\tНо, според него, диалогът е практически невъзможен, защото каталунските лидери искат \"независимост или нищо\" и ще принудят Мадрид да вземе още по-строги мерки срещу тях. Сред вариантите е арестът на каталунски лидери, както и временната отмяна на каталунското самоуправление.\r\n\t \r\n\t\"Така става, когато правите държавен преврат\", заяви анализаторът, призовавайки Пучдемон и неговите съмишленици да се откажат от едностранните стъпки.\r\n\t \r\n\t\"Ако го сторят, може да се освободи малко пространство за маневри. Ако не, ще се изправим пред държавна криза, каквато не сме виждали от поколения\".", "date": "2017.10.04", "title": "Може ли Каталуния  наистина да се отдели  от Испания?"}
{"url": "http://www.mediapool.bg/anton-todorov-razmaha-kartoncheto-na-deputat-ot-bsp-a-gerb-otgovori-sas-stih-za-partiyata-news270034.html", "text": "Парламентът в сряда очаквано прекрати процедурата за избор на нов състав на комисията по досиетата и така на практика управляващите оттеглиха кандидатурата на депутата от ГЕРБ Антон Тодоров за неин председател, въпреки че така и не я издигнаха официално.\r\n\tПремиерът Бойко Борисов обясни по-рано в сряда, че решението е дошло заради \"напрежението в обществото и отляво, и отдясно\".\r\n\tДепутатите превърнаха дебата по темата в пълна гротеска, в която главни герои бяха депутатите от ГЕРБ Антон Тодоров и Спас Гърневски, както и колегите им от БСП Славчо Велков и Александър Симов.\r\n\tСлавчо Велков коментира, че с отказа да поддържат кандидатурата на Тодоров управляващите лишавали обществото от \"уникалната възможност начело на комисията да е мумия, същество от друг свят, извънземен\".\r\n\t\"Това е втората деноминация в България“, добави Велков, припомняйки изявлението на Тодоров от дебата за оставката на Делян Добрев, в което той се сравни с мумия, която не се храни и не спи, но винаги се връща за ужас на червените.\n\n\r\n\t\"Имаме кандидат, който се самообяви за холивудско чудовище, тъй като мумията нека да припомним, винаги я убиват накрая. Тя винаги се разправя на прах, но това е холивудско чудовище. Сега говорим за мумии, премиерът говори за късане на месо, почвам да се чудя ГЕРБ партия ли е или е епизод от сериала \"Живите мъртви\", коментира на свой ред депутатът от БСП Александър Симов.\r\n\tСимов разясни, че се е вдъхновил от Антон Тодоров както от стихосбирката на младия Спас Гърневски, и това доведе до изява и на самия Гърневски, който рецитира от парламентарната трибуна стихотворение, озаглавено \"На партията\":\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\t\r\n\tСлед стихотворението на Спас Гърневски Георги Свиленски от БСП поиска процедура по начина на водене на заседанието.\r\n\t\"Този човек е засегнат. Видимо му личи. Рецитира стихотворения за партията от тази трибуна. Моля ви се вземете мерки или повече не му давайте думата. Има спешен кабинет. Ние сме парламент, и моля да се спазват процедурите“, каза Георги Свиленски.\r\n\tРазправията обаче не свърши до тук.\r\n\tТодоров реагира гневно на репликите и посочи, че Комисията по досиетата е щяла да спечели от неговото председателство. Освен това каза, че в БСП нямали чувство за хумор.\r\n\tВ следващия момент Антон Тодоров размаха от трибуната черно-бяла снимка на тогавашния агент Пеев или днешния депутат Славчо Велков.\r\n\tТодоров извади документи от досието му, за да обяви, че е изгонен от ДС заради необузданост на нервите и неизпълнение на заповед.\r\n\tСлавчо Велков от своя страна заяви, че дава 10 000 лева награда на \"извънземното\", ако извади досието му, а не картонче.\r\n\t\"Умрели сте вие като мумии, погледнете се на какво приличате! Аз поисках от Борисов и от Цветанов да отида в тази комисия. Да, мечта ми е, да – щях да извадя не само за ей това личице, което го представят за антитерорист и подобни неща, щях да му намеря сигурно и работното дело като агент Пеев и тогава да видим какви ги е вършил\", отговори Тодоров.\r\n\t\"Защото това личице не е антитерорист, антитерористите, ако го хванат, ще го обичат през гащите“, допълни депутатът от ГЕРБ, цитиран от \"Фокус\".\r\n\tСлед това председателстващият пленарното заседание Цвета Караянчева му отне думата.\r\n\tСлавчо Велков от своя страна поясни, че там, където Тодоров е служил – в Строителни войски, „и без гащи са ги минавали“.\r\n\tТази реплика предизвика реакция от бившия министър на културата Вежди Рашидов, който каза, че се чувства обиден, тъй като е \"бил в Строителни войски и съм построил Правец\".", "date": "2017.10.04", "title": "Антон Тодоров размаха картончето на депутат от БСП, а ГЕРБ отговори със стих \"За партията\""}
{"url": "http://www.mediapool.bg/samolet-na-raianear-eskortiran-do-london-ot-iztrebiteli-sled-falshiva-trevoga-news270035.html", "text": "Великобритания изпрати изтребители \"Тайфун\" да ескортират самолет на авиокомпания \"Райънеър\", пътуващ от Литва за Великобритания, след фалшив сигнал за тревога, предаде Ройтерс, като се позова на министерството на отбраната и авиокомпанията.\r\n\t \r\n\tПолетът от Каунас за лондонското летище \"Лутън\" е бил пренасочен към летище \"Станстед\" в Лондон. Самолетът се е приземил благополучно.\r\n\t \r\n\tИзтребителите, които са ескортирали пътническия самолет, са излетели от военновъздушната база \"Конингсби\" в Източна Англия.\r\n\t \r\n\tПолицията каза, че пътниците са били благополучно свалени от самолета, а летище \"Станстед\" заяви, че пистата е била затворена за кратко, докато той се приземи, след което нормалното движение на полетите е било възстановено.\r\n\t \r\n\tПредставител на летището каза, че причината за извънредното кацане на самолета вероятно е била неправилна работа на системата за аварийно предупреждение.", "date": "2017.10.04", "title": "Самолет на \"Райънеър\" ескортиран до Лондон от изтребители след фалшива тревога"}
{"url": "http://www.mediapool.bg/sauditskiyat-kral-zaminava-za-rusiya-s-petrol-investitsii-i-siriya-kato-temi-v-programata-news270036.html", "text": "Лидерите на Саудитска Арабия и Русия, двете най-големи износителки на петрол в света, се очаква в четвъртък да обсъдят сътрудничеството в областта на нефтодобива и различията по въпросите за Иран и Сирия. Това ще стане в рамките на първата визита в Москва на управляващ саудитски монарх.\r\n\t \r\n\tПо време на посещението на крал Салман е възможно да бъде подписан комплекс от споразумения за инвестиции, включително по проект за втечнен газ и нефтохимически заводи, и най-вероятно ще бъдат финализирани намеренията за създаване на фонд в размер на 1 милиард долара за инвестиции в енергийни проекти.\r\n\t \r\n\tВизитата, която включва разговори в Кремъл с руския президент Владимир Путин, е резултат от стремителното задълбочаване в отношенията между Русия и Саудитска Арабия, продиктувано от обща необходимост да се възпре спадът в глобален мащаб на цените на нефта.\r\n\t \r\n\tДвете страни съдействаха за сключване на споразумението между ОПЕК и други световни производители за поетапно намаляване до края на март 2018 г. на добива на нефт, но същевременно в гражданската война в Сирия всяка от тях подкрепя различни враждуващи лагери.\r\n\t \r\n\tРияд поддържа бунтовниците, воюващи срещу силите на президента Башар Асад, докато руските военни и иранските милиции са на страната на Асад. При това положение се оказва, че Москва е в един лагер с най-големия конкурент на Саудитска Арабия - Иран, за чието регионално влияние в саудитската столица има опасения, че се разраства.\r\n\t \n\n\r\n\t\"Саудитците искат помощ по линия на Иран, а Русия - търговия и инвестиции\", заяви Марк Н. Кац, експерт по руско-близкоизточните отношения от Университета \"Джордж Мейсън\". \"В саудитските представи тези неща са свързани, но руснаците определено ще опитат да ги отделят едно от друго.\"\r\n\t \r\n\tПо шосетата от летището към центъра на Москва бяха поставени билбордове с приветствия към крал Салман на арабски и руски.\r\n\t \r\n\tПрез май на посещение беше неговият син принц Мохамед бин Салман, точно преди да бъде издигнат за престолонаследник, а през 2015 г. суверенните фондове на двете страни сключиха споразумение за инвестиции в размер на 10 млрд. долара.\r\n\t \r\n\tЩе има и делови форум, който ще включва речи на ключови министри от двете държави, на ръководителите на държавните им петролни гиганти \"Сауди Арамко\" и \"Газпром\", както и презентация на саудитската програма за реформи \"Визия 2030\", чиято цел е да сложи край на зависимостта на кралството от петрола.\r\n\t \r\n\tМосква разглежда визитата като свидетелство, че продължаващата вече две години намеса в Сирия започва да се отплаща, както и като признание за нарастващото си влияние в Близкия изток.\r\n\t \r\n\t\"Само допреди 12 месеца Рияд беше доста критично настроен към руската намеса в Сирия и (двустранните) отношения изглеждаха по-замразени от когато и да било\", каза Крис Уифър, старши партньор в компанията за консултантски услуги в политическата и икономическата сфера \"Макро-адвайзъри\".\r\n\t \r\n\tНай-вероятно обсъжданията за Сирия ще се съсредоточат върху начина, по който тя ще изглежда след разгрома на \"Ислямска държава\", бъдещето на Асад, какво може да се постигне на мирните преговори между подкрепяните от Саудитска Арабия опозиционни дейци и Дамаск, както и създаването на нови зони за деескалация. Възможно е и кралят да поиска гаранции, че Иран няма да има постоянна роля в Сирия.\r\n\t \r\n\tГоворителят на Кремъл Дмитрий Песков заяви, че Москва се надява посещението на монарха да вдъхне нов живот на двустранните отношения, притежаващи по неговите думи огромен потенциал, както и че е заинтересована да поддържа диалога с Рияд \"за Близкия изток и в частност за Сирия\".\r\n\t \r\n\tВсякакви обсъждания за пазара на петрол и ефикасността на стъпките за повишаване на цените ще бъдат следени много внимателно. Спадът в цените на нефта през последните три години напрегна до краен предел бюджетите на двете нефтопроизводителки, което прави по-вероятно продължаването и след март 2018 г. на срока на споразумението за общи действия за намаляване на добива.\r\n\t \r\n\tМиналия месец Москва заяви, че е обсъждала с Рияд продължаване на споразумението, но в крайна сметка не са взети никакви конкретни решения преди предстоящата на 30 ноември във Виена среща на страните производителки на петрол.\r\n\t \r\n\tВ излъчено в понеделник интервю руският министър на енергетиката Александър Новак каза, че планираният фонд с капитал от 1 млрд. долара за инвестиции в енергийни проекти е част от действия за затвърждаване на сътрудничеството по отношение на петрола, газа, електричеството, възобновяемите източници и други проекти.\r\n\t \r\n\tРуски компании обсъждат възможни сделки със \"Сауди Арамко\" като например предоставяне на сондажни услуги в Саудитска Арабия, както и интереса на руския нефтен гигант \"Роснефт\" към търговията със суров петрол, добави той.\r\n\t \r\n\tВчера руският министър на икономиката Максим Орешкин заяви, че съществува инвестиционен интерес към желанието на Саудитска Арабия да построи атомна електроцентрала, като на саудитците ще бъдат предложени възможности за инвестиции, включително в руската корабоплавателна корпорация \"Совкомфлот\".\r\n\t \r\n\tРуски източник от енергийната сфера каза, че между руската газова компания \"Новатек\" и саудитската страна се очаква да бъде подписан меморандум за разбирателство по проект за втечнен газ, известен под името \"Arctic LNG-2\", чийто замисъл е да бъде въведен в експлоатация през следващото десетилетие.\r\n\t \r\n\tИзточникът посочи, че подробностите се обсъждат. Русия би искала Саудитска Арабия да стане акционер в проекта, но според източника има и други качества, в които кралството би могло да влезе.\r\n\t \r\n\t\"Сауди Арамко\" и корпорацията \"Сауди бейсик индъстрийс\" се очаква да подпишат меморандум за разбирателство с най-голямата руска нефтохимическа компания \"Сибур\" за проучване на възможностите за строителство на нефтохимически заводи в двете страни.", "date": "2017.10.04", "title": "Саудитският крал заминава за Русия с петрол, инвестиции и Сирия като теми в програмата"}
{"url": "http://www.mediapool.bg/bozhidar-dimitrov-shte-perdasha-makedonizma-s-oshte-po-golemi-usiliya-news270037.html", "text": "Македонистите си спечелиха още по-голям враг от този, който съм бил досега. Това обяви в сряда историкът и директор на Националния исторически музей проф. Божидар Димитров, който миналата седмица съобщи, че се оттегля в пенсия.\r\n\t“Моята позиция ще се втвърди още повече по една проста причина – до известна степен бях принуден да омекотявам някои свои твърдения, други да премълчавам, тъй като бях държавен служител“, заяви Димитров пред “Фокус“.\r\n\tПо думите му като директор на музея той е трябвало да се съобразява с правителството и начина, по който то действа по македонския въпрос.\r\n\t“Сега няма да съм ограничен от тази служебна лоялност към правителството и ще пердаша македонизма с още по-големи усилия“, каза Димитров\r\n\t“Господ да е на помощ на македонизма“, допълни още той.", "date": "2017.10.04", "title": "Божидар Димитров: Ще пердаша македонизма с още по-големи усилия"}
{"url": "http://www.mediapool.bg/antikoruptsionnoto-zveno-na-tsatsarov-razkri-zloupotreba-s-elektromer-na-prokuror-news270038.html", "text": "Специализираното звено \"Антикорупция\" към Софийската градска прокуратура, което е на пряко подчинение на главния прокурор Сотир Цацаров, е постигнало нов успех в противодействието на престъпленията, извършвани от магистрати.\r\n\tТова стана ясно от съобщение на пресцентъра на държавното обвинение за това, че Цацаров е внесъл в прокурорско-следователската колегия на Висшия съдебен съвет (ВСС) предложение за отстраняването на Константин Сулев от Софийската районна прокуратура.\r\n\tПовод за искането на главния прокурор са повдигнати две обвинения на подчинения му – за манипулиране на домашния му електромер и за това, че \"свождал млада жена към съвокупления с трима души\".\r\n\t\"Назначената от СЗ \"Антикорупция\" техническа експертиза е установила разлика от 81 % между реално консумираната електрическа енергия и отчетената (измерената) ел. енергия от манипулирания измервателен уред\", добавят от прокуратурата.\r\n\tРазследващите обаче не дават повече подробности за другото обвинение, повдигнато на Константин Сулев.\r\n\tГлавният прокурор настоява колегите му в прокурорско-следователската колегия на ВСС да отстранят обвинителя от длъжност, докато воденото срещу него досъдебно производство приключи с внасяне на обвинителен акт в съда.", "date": "2017.10.04", "title": "Антикорупционното звено на Цацаров разкри злоупотреба с електромер на прокурор"}
{"url": "http://www.mediapool.bg/ministerskiyat-savet-prie-proekta-za-antikoruptsionen-zakon-news270054.html", "text": "Министерският съвет одобри в сряда проекта за антикорупционен закон и реши той да бъде внесен за разглеждане в Народното събрание, съобщи правителствената пресслужба. БСП вече обяви, че след внасянето на проекта на управляващите, ще внесе веднага своя алтернативен законопроект.\r\n\tЗа 9 октомври президентът Румен Радев е свикал и Консултативен съвет по национална сигурност по същата тема. Държавният глава държи Народното събрание да създаде независима антикорупционна комисия, която да има разследващи правомощия и да може да работи самостоятелно по дела, свързани с корупцията по високите етажи на властта. Това е нещо, което не се предлага от ГЕРБ и БСП.\r\n\tДвете партии предлагат да се създаде структура, която ще проверява/разследва всички корупционни афери на властта. В техните проекти фигурира идеята за вербуването на граждани за целите на тази кауза. Проектите на правителството и БСП предвиждат създаване на нова репресивна държавна структура, която ще се превърне в четвъртия орган в държавата, който да използва специални разузнавателни средства след прокуратурата, МВР и ДАНС. Тя ще може да ползва и всички други способи за оперативно-издирвателна дейност като изземване, белязане, наблюдение, внедряване на агенти, оперативни комбинации и пр.\r\n\tБСП се фокусира върху създаването на разследващ орган, който да разполага със \"специални разследващи агенти\", създавайки нещо като смесен модел между ДАНС и ГДБОП. Социалистите искат всяко несъответствие между декларираното имущество и реалното положение да се разследва. ГЕРБ предлага комисията само да може да \"проверява\" несъответствия между имуществото и доходите на високопоставените служители в размер над 20 000 лв,.\r\n\tГЕРБ е против приемането на анонимни сигнали за корупция от граждани, докато БСП ги допуска.\n\n\r\n\tСпоред управляващите в новата антикорупционна комисия трябва да влязат Комисията за борба с конфликта на интереси, БОРКОР, Комисията за конфискация, отдела на Сметната палата, който се занимава с декларациите на високопоставените служители, отдела в ДАНС, който разследва корупцията по върховете на властта. БСП е против сливането на Комисията за конфликта на интереси и Комисията за конфискация с аргумента, че те работят нещо съвсем различно и нямат място там. За другите три структури има съгласие.\r\n\tДвете партии имат пълно разминаване по темата кой да назначава ръководството на новата институция.\r\n\tБСП предлага председателят да се назначава от президента, а неговите трима заместници от парламента с квалифицирано мнозинство. ГЕРБ настоява председателят да се избира от парламента, а след като веднъж е избран, той да предложи на Народното събрание останалите четирима членове на ръководството. Аргументът на ГЕРБ е, че България е парламентарна република.\r\n\tАдвокатурата вече обяви законопроекта на ГЕРБ за противоконституционен в частта му за конфискацията на незаконно придобитото имущество. \"Програма Достъп до информация\" и Асоциация \"Прозрачност без граници\" също обявиха, че проектите и на двете партии имат сериозни недостатъци. Те предупредиха, че антикорупционният закон може да \"създаде шайка платени доносници\" и да увеличи подслушването.", "date": "2017.10.04", "title": "Министерският съвет прие проекта за антикорупционен закон"}
{"url": "http://www.mediapool.bg/malkite-uchilishta-shte-poluchat-poveche-pari-dogodina-news270055.html", "text": "Бюджетите на малки училища и детски градини в отдалечени райони на страната ще нараснат през следващата година. Става въпрос за образователни институции в пограничните райони, Северозападна България, Родопите, Странджа. Парите ще се използват за увеличение на заплатите на педагозите, за да се опитат директорите да ги задържат на работа.\r\n\tТова съобщи министърът на образованието Красимир Вълчев в сряда пред депутатите от парламентарната образователна комисия. Увеличението на бюджетите ще е с между 1% и 30%.\r\n\tНасочването на повече пари към малките училища и градини ще бъде заложено в Закона за държавния бюджет за 2018 г. В него се предвижда парите за образователните институции вече да не се определят само от броя на децата в тях, тъй като така най-много средства получават големите училища, а те са основно в областните градове. Малките пък остават недофинансирани и не могат да задържат учителите, които при тези условия напускат, за да живеят и работят в по-големи градове.\r\n\tПарите ще се определят по три показателя. Единият ще е твърда субсидия за разходи, които не зависят от това колко са учениците. Вторият показател ще е броят на децата в училището или градината. Третият ще е броят на паралелките, което ще даде възможност училища с малко деца, разпределени в повече паралелки, да получат повече пари. \"Така бюджетът няма да зависи от пълняемостта на класовете или групите\", коментира министър Вълчев.\r\n\tЗа финансирането на малките училища и градини догодина са предвидени 90 млн. лв. От тях ще бъдат увеличени и бюджетите на институции, в които се обучават деца от уязвими групи - от малцинства, в риск от бедност, с родители с ниско образование. Ще се дават повече пари на професионални гимназии, които обучават по професии, за които има или се прогнозира недостиг на кадри.\n\n\r\n\t\"С новия подход за определяне на бюджетите ще постигнем разпределение, което е по-близко до разходите на училищата и ще има по-голяма справедливост\", коментира министърът. Според него няма да има образователни институции, които да получат по-малко пари.\r\n\tОбщо парите за училищата и детските градини през следващата година трябва да нараснат с 360 млн. лв. при 2.2 млрд. лв. общо за тази година.\r\n\tОт тях 330 млн. лв. са предвидени за обезпечаване на повишените през тази година заплати на учителите. От 1 септември те бяха вдигнати с 15%. Засега за следващата година не се предвижда ново увеличение. Причината била, че всъщност вдигането на заплатите през тази година е трябвало да се случи от 1 януари 2018 г.\r\n\t30 млн. лв. от увеличението на парите за училища и детски градини ще отиде за повишаването на минималната работна заплата на непедагогическия състав, както и за плащането на осигуровките върху новите възнаграждения.\r\n\tМинистърът съобщи още, че екипите, които трябва да връщат децата в училище, до момента са посетили около 100 000 деца или половината от набелязаните. Записани в клас са 14 000. Не е ясно дали те са тръгнали на училище след намесата на специалните екипи, или защото родителите им са решили тази година да ги пуснат в клас, въпреки че миналата не са ходили.\r\n\t\"Голяма част от посетените деца не са в България и не могат да бъдат открити на адресите си\", обясни Вълчев. Много от тях ходели в чужбина с родителите си за известно време, после се връщали за малко в България и отново заминавали. Тези ученици, както и децата, които живеят в България, но родителите им са в чужбина, са най-проблемни, смята Вълчев. \"Те не знаят български и не могат да се интегрират\", каза министърът. Той за пореден път обясни, че мярка срещу този проблем е посещаването на детска градина.", "date": "2017.10.04", "title": "Малките училища ще получат повече пари догодина"}
{"url": "http://www.mediapool.bg/grigor-dimitrov-otstrani-del-potro-s-20-sled-obrat-i-v-dvata-seta-news270056.html", "text": "Григор Димитров се класира за четвъртфиналите в тенис турнира в Пекин ( (7:6 (6), 7:5).\r\n\t \r\n\tПобедата е особено ценна поради това, че българинът прояви рядко срещана в играта му психологическа устойчивост и успя да направи обрат, след като изоставаше чувствително и в двата сета.\r\n\t \r\n\tПървия сет започна трагична за него с два пробива в гейм-сервиса му до 3:0 за дел Потро. Димитров обаче изненадващо успя да се мобилизира и да изравни при 3:3. Последва размяна на геймове до 6:6.\n\n\r\n\t \r\n\tВ тайбрека поставеният под номер 3 в схемата българин отново изоставаше на два пъти с по две точки, но се връщаше в играта, спаси сетбол при 5:6 и накрая успя да спечели.\r\n\t \r\n\tВъв втория сет Димитров изоставаше с 2:5, след което успя да спечели пет последователни гейма (последните два – на нула) и да затвори мача\r\n\t \r\n\tТова бе втора поредна победа за българина срещу дел Потро, от когото преди това бе губил пет пъти.\r\n\t \r\n\tСледващият му съперник в Пекин ще е испанецът Роберто Баутиста Агут - 13-ти в световната ранглиста и пети в схемата на турнира.", "date": "2017.10.04", "title": "Григор Димитров отстрани дел Потро с 2:0 след обрат и в двата сета"}
{"url": "http://www.mediapool.bg/aktsiite-na-prinositel-se-zamenyat-s-poimenni-news270057.html", "text": "Акциите на приносител да бъдат премахнати и постепенно да бъдат заменени с поименни акции с цел прозрачност на собствеността и избягване на измамите, предвиждат промени в Търговския закон,  за обществено обсъждане.\r\n\tДо девет месеца след влизането в сила на поправките дружествата, издали акции на приносител, трябва да ги заменят с поименни акции, да започнат да водят книги за акционерите и да заявят вписването на новите обстоятелство в Търговския регистър. Срещу временни удостоверения, удостоверяващи права по записани акции на приносител, вече ще се получават само поименни акции.\r\n\tАкции на приносител, които не са представени от собственика им за замяна в регламентирания срок, ще бъдат обезсилвани. В този случай обаче акционерът ще има право да поиска от дружеството да му заплати равностойността на направените по акциите вноски в 6-месечен срок от узнаването за това, но не по-късно от 5 години от датата на обезсилването, предвиждат законовите корекции.\r\n\tТези условия и права ще важат и за кредиторите със залог на акции на приносител. При замяната дружеството ще отбелязва върху поименната акция залога съобразно заявлението на заложния кредитор и ще го вписва в книгата за акционерите. Същите са изискванията и при запор на акции на приносител.\r\n\tКредиторът със залог или запор ще носи отговорност за вреди, причинени виновно на акционер вследствие на обезсилване на акциите му или на извършени неверни записи във връзка със залога или запора при замяната на акциите, е записано в новите текстове.\n\n\r\n\tТърговските дружества, които не приведат дейността си според новите изисквания или имат влязъл в сила отказ за вписване на заявените промени, ще се прекратяват.\r\n\tТърговският регистър ще е длъжен в двумесечен срок след изтичането на деветте месеца за преобразуване на акциите да състави списък на търговските дружества, които не са привели дейността си в съответствие с изискванията или имат влязъл в сила отказ за вписване на заявените промени. Този списък ще се изпрати на прокуратурата за завеждане на искове.\r\n\tОт Министерството на правосъдието обясняват промените с това, че акциите на приносител са забранени или в процес на забрана и съответно на замяна в редица развити и развиващи се държави по света. Мотивът е, че те могат да служат за прикриване на истинския им собственик и да подпомагат дейности като пране на пари, финансиране на тероризма и избягване на данъчно облагане.\r\n\tОсобеното при акциите на приносител е, че лицето, което упражнява фактическата власт върху акциите на приносител, е титуляр на правата по тях. Това прави смяната на собственика много лесна, като за това е необходимо единствено физическото предаване на акциите. Също така към настоящия момент в България няма законово задължение да се оповестява информация за притежателите на акциите на приносител. А те могат да се променят непрекъснато, като за това не се съдържа информация в Търговския регистър. Частично подобна информация може да бъде налична в Търговския регистър при първоначалното обявяване на списъка на лицата, записали акции на учредителното събрание, обявяване на протокола от общото събрание, както и в случаите, когато след учредяване на дружеството всички акции се придобият от едно лице. В посочените случаи обаче липсва гаранция, че информацията относно собствениците на акциите на приносител е актуална. Освен това акционерите, които притежават акции на приносител, не могат да бъдат идентифицирани във всеки един момент.\r\n\tЗамяната на тези акции с поименни ще доведе до прозрачност и гаранции за спазването на правилата от страна на всички участници в търговския оборот, което ще бъде от полза за българския бизнес като цяло, защото от репутацията на България като прозрачна данъчна юрисдикция зависи инвестиционният климат в страната, пише в мотивите към поправките в Търговския закон.", "date": "2017.10.04", "title": "Акциите на приносител се заменят с поименни"}
{"url": "http://www.mediapool.bg/ek-ulichi-amazon-v-nezakonno-spesteni-nad-250-mln-evro-danatsi-news270058.html", "text": "ЕС нареди на интернет търговеца \"Амазон” (Amazon) да изплати на Люксембург 250 млн. евро данъци, пише Файнейшъл таймс. Европейският комисар по конкуренцията Магрете Вестагер обвини страната в незаконно съглашателство с компанията от Сиатъл.\r\n\tЗапочналото преди почти три години разследване на комисията e установило, че американският онлайн търговец се възползвал от благоприятна данъчна сделка за финансови облекчения, която е гарантирала почти десетилетие незаконна държавна подкрепа от Люксембург, където се намира центърът за Европа на Амазон. Замесените в скандала страни отричат да са нарушили закона.\r\n\tНовината идва на фона на по-строгите мерки от страна на Брюксел по отношение на Силициевата долина и зачестилите опити на Европа да прилага строга данъчна и финансова регулация за технологичните компании.\r\n\tВ същото време Белият дом подготвя законови промени, които да позволят репатрирането на задгранични печалби. Това може да увеличи отново трансатлантическото напрежение, след като миналата година Брюксел наложи рекордна глоба на гиганта \"Епъл\" (Apple), като постанови, чe ĸoмпaниятa oт CAЩ дължи на Ирландия 13 милиарда eвpo неплатени данъци. Тогава решението предизвика сериозни политически реакции отвъд океана.\r\n\tВ разширяващия се списък на разследваните компании влизат \"Старбъкс\", \"Макдоналдс\" и \"Фиат\".\r\n\tРешението на Koмиcиятa мoжe да се окаже негативно и зa нeйния пpeзидeнт Жaн-Kлoд Юнĸep, ĸoйтo бe пpeмиep нa дъpжaвaтa oт 1995 дo 2013 г.", "date": "2017.10.04", "title": "ЕК уличи \"Амазон\" в незаконно спестени над 250 млн. евро данъци"}
{"url": "http://www.mediapool.bg/kmetat-na-haskovo-nyama-da-podade-ostavka-news270059.html", "text": "Кметът на Хасково Добри Беливанов няма да подава оставка, защото бил \"избран от хората в града\". Това заяви той пред Mediapool в сряда, сред като по-рано през деня премиерът и лидер на ГЕРБ Бойко Борисов го призова също като Добрев да подаде оставка.\r\n\t\"Ината на кмета да не си отива заедно с Делян Добрев не го разбирам. Това си е негово право. Моралното е кметът на Хасково Добри Беливанов да си подаде оставката и да има нови избори в града\", каза министър-председателят.\r\n\tПо думите на хасковския кмет обаче това е \"политически ход\", а Борисов всъщност не е взел страна. Беливанов добави, че ако го изключат от ГЕРБ, ще се съобрази с решението.", "date": "2017.10.04", "title": "Кметът на Хасково няма да подаде оставка"}
{"url": "http://www.mediapool.bg/ek-zaplashi-bulgaria-sas-sad-zaradi-lipsa-na-nezavisim-razsledvasht-organ-na-zhp-katastrofi-news270060.html", "text": "Европейската комисия заплаши, че ще предаде България на съда на Европейския съюз, ако продължава да няма независим разследващ орган на железопътните катастрофи и да не прилага евроизискванията за увеличаване на дела на алтернативните на петрола горива в транспорта. Това съобщиха от Брюксел, откъдето дават на страната два месеца да предприеме мерки в тези насоки, ако иска да се размине с тежки санкции.\r\n\t \r\n\tДирективата на ЕС относно безопасността на железопътния транспорт изисква всяка страна членка да има независим орган по безопасността и независим разследващ орган на произшествия и инциденти. Тя също така изисква разпределяне на задачите и отговорностите за безопасността между различните заинтересовани страни от железопътния транспорт с цел да се гарантира, че те не се припокриват и не си противоречат помежду си.\r\n\t \r\n\tДо момента обаче България не е успяла да осигури независимостта на разследващия орган и да му предостави достатъчно ресурси.\n\n\r\n\t \r\n\tСъщо така правителството не прилага изцяло правилата на ЕС относно разгръщането на инфраструктура за алтернативни горива с цел намаляване зависимостта на транспорта от петрола и смекчаване въздействието му върху околната среда.\r\n\t \r\n\tДирективата определя минимални изисквания за изграждането на инфраструктура за алтернативните горива, включващи зарядни точки за електрически превозни средства и точки за зареждане с природен газ и водород. Решението трябваше да бъде приложено до 18 ноември 2016 г. най-късно. Въпреки това България само частично е уведомила Комисията за мерки за транспониране на директивата в националното право.", "date": "2017.10.04", "title": "ЕК заплаши България със съд заради липса на независим разследващ орган на жп катастрофи"}
{"url": "http://www.mediapool.bg/prirodozashtitnitsi-vazmuteni-che-ekoministarat-pasuva-za-plana-za-upravlenie-na-pirin-news270061.html", "text": "Коалицията \"За да остане природа в България“ укори екоминистъра Нено Димов, че не е обжалвал решението на тричленката на Върховния административен съд от август, според което не са спазени законовите изисквания при решението на служебния екоминистър Ирина Костова да се извърши екооценка на плана за управление на парка. Според природозащитниците така бъдещето на Пирин е изцяло в ръцете на концесионера на ски зона Банско \"Юлен“.\r\n\tОрганизацията отново посочва, че подготвеният за максимално бързо одобрение план за управление на защитената територия предвижда строителство върху 12.5 пъти повече площ от националния парк спрямо сега, както и сеч на горите върху 60% от територията на парка.\r\n\tСпоред \"За да остане природа...\" трябва да бъде направена оценка за въздействието върху околната среда на финансирания с евросредства план за Пирин, но Костова първо издаде заповед, че такава не е необходима. След силно обществено недоволство, политическа полемика и искане на президента Румен Радев да се намери решение на проблема, назначената от него Костова реши, че трябва екооценка.\r\n\tАвторите на проектоплана и концесионерът на ски зона Банско обжалваха това решение и тричленка на ВАС определи, че то е взето без да са спазени всички изисквания на закона.\r\n\tС отказа да обжалва пред по-висша инстанция това решение, екоминистерството не е застанало на страната на законността и опазване на природата, а е легитимирало по-нататъшното унищожаване на Пирин, смятат природозащитниците. В същото време те отбелязват,, че нито МОСВ, нито съдът се счели за необходимо да привлекат всички заинтересовани лица, както изисква закона.\n\n\r\n\tПредстои обаче Върховният административен съд да разгледа жалбата на организации от коалицията \"За да остане природа в България“ и граждани срещу решението на предишния екоминистър Ирина Костова, че не е необходимо новият проектоплан за управление на Национален парк \"Пирин\" да се подлага на задължителната екологична оценка.\r\n\tСпоред организацията още сега Нено Димов може да издаде нова заповед, с която да се изиска проектопланът за управление на Пирин да бъде подложен на екологична оценка. Няма нужда да чака каквито и да било решения на ВАС заради обжалвания на хаотичните заповеди на служебния екоминистър подведен от служители в МОСВ, посочва се в позицията на екозащитниците.\r\n\tТе смятат, че ръководни служители на самото ековедомство и подопечната му дирекция на Национален парк \"Пирин\" трябва да поемат отговорността за некачествено разработения проектоплан за управление и за хаотичната процедура по неговото утвърждаване, въпреки явните му противоречия с българското и европейското законодателство и изискванията на ЮНЕСКО за управлението на Световното природно наследство.\r\n\tПрез последните девет месеца над 100 хиляди души от цял свят се  срещу плановете за застрояване и изсичане на горите на Пирин, част от Световното природно наследство на ЮНЕСКО и европейската екологична мрежа НАТУРА 2000. С директен имейл всички тези хора призовават примиера Бойко Борисов да разпореди връщането на проектоплана за доработка, докато не бъдат премахнати всички точки, които ще съсипят планината и поминъка на местните хора, допълват от екокоалицията.", "date": "2017.10.04", "title": "Природозащитници възмутени, че екоминистърът пасува за плана за управление на Пирин"}
{"url": "http://www.mediapool.bg/revolyutsionna-kriomikroskopiya-specheli-nobela-po-himiya-news270062.html", "text": "Създателите на криоелектронна микроскопия, която опростява и подобрява изображенията на биомолекулите - Жак Дюбоше, Йоахим Франк и Ричард Хендерсън, са тазгодишните носители на Нобеловата награда за химия, съобщиха от Нобеловия комитет в сряда.\r\n\t\"Този метод пренесе биохимията в нова ера\", заявиха от комитета. \"Сега изследователите могат да замразяват биомолекули по време на движение и да визуализират процеси, невиждани досега. Това е определящо важно както за базовото разбиране на химията на живота, така и за развитието на фармацевтиката\", аргументират се от комитета.\r\n\tШвейцарецът Жак Дюбоше работи в университета в Лозана и е на 75 години. Германецът Йоахим Франк е на 77 години и в момента работи в Колумбийския университет в САЩ. Шотландецът Ричард Хендерсън работи в Кеймбридж.\r\n\tБлагодарение на тяхното откритие изследователите вече могат да създават триизмерни структури от биомолекули. За биохимията изображенията са от особена важност, а научните пробиви често се основават на успешна визуализация на обект, невидим за човешкото око.\r\n\tБиохимичните карти обаче в продължение на дълго време бяха изпълнени с празни полета, тъй като наличната технология се затрудняваше да възпроизведе изображения на голяма част от молекулярните механизми на живота. Това се променя с появата на криоелектронната микроскопия. Сега изследователите могат да замразяват биомолекули докато те се движат, както и да визуализират процеси, които никога преди това не са наблюдавали, посочва в съобщението си Нобеловият комитет.\n\n\r\n\tДълго време се смяташе, че електронните микроскопи са подходящи за заснемане само на мъртва материя, тъй като силният им електронен лъч унищожава биологичния материал.\r\n\tНо през 1990 г. Ричард Хендерсън успешно създава триизмерно изображение на протеин с резолюция на атомно ниво, използвайки електронен микроскоп. Йоахим Франк прави тази технология до голяма степен приложима. В периода между 1975 г. и 1986 г. той разработва метод за обработка на изображения, чрез който замъглените двуизмерни образи на електронния микроскоп се анализират и сливат, за да разкрият детайлна триизмерна структура.\r\n\tЖак Дюбоше на свой ред добавя вода към електронната микроскопия. Течната вода се изпарява във вакуума на електронния микроскоп, което води до разпада на биомолекулите. В началото на 1980-те Дюбоше успешно превръща вода в стъклена структура. Той постига това като охлажда рязко течността, така че тя да се втвърди във вид, какъвто е имала като течност около биологичната проба, която бива разглеждана. Така се позволява на биомолекулите да запазят естествената си форма дори и във вакуум. Всяко едно от тези открития оптимизира работата на електронната микроскопия. Желаната резолюция на атомно ниво е постигната през 2013 г. и изследователите вече могат да създават без проблем триизмерни структури от биомолекули.\r\n\tБлагодарение на това през последните няколко години научната литература е пълна с изображения на всичко от протеини, причиняващи резистентност към антибиотици, до повърхността на вируса зика.\r\n\t\"Обикновено кучето ми ме събужда рано сутрин, но днес това беще Нобеловата награда\", заяви Франк, цитиран на сайта на Нобеловите награди. На въпрос за практическото приложение на откритието той отвръща, че винаги минава време преди да се видят непосредствените възможности на практическото приложение на дадено откритие. Той допълва, че е смятал, че шансът му да получи Нобелова награда е минимален, тъй като всеки ден се правят толкова много открития.\r\n\tРичард Хендерсън обаче смята, че откритието им отваря досега недостижим дял от структурната биология. Той казва също,че позвъняването от Стокхолм го е заварило на среща по криобиология.", "date": "2017.10.04", "title": "Революционна криомикроскопия спечели Нобела по химия"}
