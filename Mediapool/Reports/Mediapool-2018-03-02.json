{"url": "http://www.mediapool.bg/chez-chaka-oferta-ot-varbakova-za-sadruzhieto-y-s-pravitelstvoto-news276214.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСагата с нагласената, но законна покупко-продажба на ЧЕЗ (окачествена така от вицепремиера Валери Симеонов), вече се прехвърля в Прага, където чешката компания очаква офертата на купувача на българските си активи Гинка Върбакова за влизане на българската държава в сделката. В четвъртък премиерът Бойко Борисов поиска, а Върбакова се съгласи за прехвърли на държавата контролния дял, а дори и всички придобивани от нея активи, стига ЧЕЗ да се съгласи.\r\n\t\"Имаме подписан договор, но ще видим какво ще ни предложи \"Инерком\", заяви говорителят на ЧЕЗ Ладислав Кржиж в петък.\r\n\tДали държавата ще стане съдружник на Гинка Връбакова в бизнеса на ЧЕЗ у нас зависи от мнението на чешката страна и е най-важно то да се сондира. Иначе към момента \"всички останали детайлни сюжети са малко сметка без кръчмар\", коментира вицепремиерът Томислав Дончев пред Нова телевизия в петък.\r\n\tСъгласно предварителния договор, след като \"Инерком\" придобие дългосрочно седемте дружества на ЧЕЗ в България, няма право да ги препродава.\r\n\tДругият все неуточнен въпрос е дали ЧЕЗ ще се съгласи да допусне постфактум държавата в сделката само за едно от дружествата, както стана ясно от думите на Върбакова пред депутати в четвъртък.\n\n\r\n\tВ , публикувано на сайта на чешкото правителство, се посочва, че в пореден разговор с него разговор Бойко Борисов се е поинтересувал като цяло от възможността българската държава да придобие мрежата на ЧЕЗ вместо \"Инерком\". \"По този въпрос го насочих към ръководството на компанията и подчертах факта, че договорите с \"Инерком\" вече са приключени\", посочва чешкият премиер.\r\n\tВлизането на българската държава в сделката като цяло не би трябвало да е проблем за ЧЕЗ. На практика така правителството на Борисов легитимира Гинка Върбакова, дава гаранции пред финансиращите институции, че има стабилен участник и тушира политическите скандали около покупката. Така че съвсем не е изключено ЧЕЗ да промени някои от клаузите и на \"Инерком\" да се позволи да продаде дял от \"ЧЕЗ Разпределение\". Това може да стане с изричното условие бъдещият купувач да е само българската държава и след проверки дали не се нарушават европейски разпоредби, както Дончев посочи в петък.\r\n\t\r\n\tТомислав Дончев коментира, че ситуацията е по-сложна, отколкото изглежда.\r\n\t\"Чисто правният инструментариум (да влезе държавата като съдружник– бел.ред.) в момента не е наличен. Говорим за сфера, където непремерените действия могат да ни излязат много скъпо – в буквалния смисъл. Едни незаконни действия могат да ни излязат над милиард\", каза Дончев.\r\n\tТой не хареса въпроса дали ГЕРБ \"прибира на хората бизнеса\" по повод разговорите на премиера Борисов с Гинка Върбакова. \"Да бъдем малко по-внимателни с думите – какво значи думата \"прибираме\", подразни се Дончев. Според него ставало въпрос просто за разговор с човека, който е собственик на капитала на фирмата, а \"ние питаме\" за евентуално държавно участие.\r\n\t\"Дамата отговаря с разбиране\", каза Дончев и уточни, че при всички случаи едно подобно решение трябва да бъде прието от отсрещната страна, в случая от ЧЕЗ.\r\n\tВицепремиерът посочи, че успоредно с възможността на държавата да контролира енергийния сектор, трябва да бъде завършена и либерализацията на енергийния пазар. \"Следването на двата приоритета не е невъзможно, но прави ситуацията по-сложна\", каза Дончев.\r\n\t\"Ние трябва да бъдем изключително внимателни и да направим още един анализ как спазваме европейското законодателство - за да нямаме после процедура от ЕК за небалансирано или непазарно поведение на държавата в сектора\", допълни Дончев.\r\n\t\r\n\tТой обеща много внимателно да се изразходва обществения ресурс и напомни, че у нас нямало орган, който да може да пита собственика кой е, с какви капитали идва и т.н.\r\n\t\"Тук има пропуск в законодателството – няма орган, който да каже: \"Капиталите, с които идвате, с които оперирате - ние не ги харесваме. И няма да ги допуснем на българския пазар\", каза Дончев.\r\n\t\r\n\tВицепремиерът също така призова политиците да декларират дали имат отношения с някой от кандидатите по процедурата на ЧЕЗ.\r\n\t\"Добре е всички водещи политици да декларират - имали ли са отношения с някой от кандидатите по процедурата за ЧЕЗ\", каза той.\r\n\t\r\n\tСлед като бе изключително възмутен от обстоятелствата около сделката с Върбакова, но посочи, че ЧЕЗ е \"държава в държавата\" и правителството не може да й влияе, сега Бабиш отново препрати към ръководството на енергийната компания.\r\n\t\"По време на нашия разговор, повторих, че поради съмненията, които се появиха по отношение на победителя в продажбата - \"Инерком\", бях помолен да ги разсея. Получих уверения от съвета на директорите на ЧЕЗ, че са взети всички мерки съгласно закона, както по отношение на \"Инерком\", така и по отношение на източниците на финансиране. Не са открити основателни причини, поради които сделката да не бъде сключена. Надзорният съвет на ЧЕЗ многократно е уверяван в същото от борда на директорите на ЧЕЗ\", казва Бабиш.\r\n\tВ изявлението му е посочено още, че премиерът Борисов е изразил загриженост за бъдещето на значителна част от електропреносната мрежа в България. Посочил е, че информацията, с която разполага, включително появилата се в български и чешки медии, е засилила съмненията му относно надеждността на новия собственик.\r\n\t\r\n\tМеждувременно БСП отново настояха държавата да закупи изцяло българските активи на ЧЕЗ, а не да има само контролен дял.\r\n\t\"Само контролен пакет означава българската държава да стане съдружник с Гинка от Пазарджик и с няколко банки и офшорни компании с неизяснен статут на парите и банки, срещу които се водят разследвания в други държави, както вчера чухте на комисията\", заяви в петък Корнелия Нинова.\r\n\t\r\n\tЛидерът на БСП коментира и думите на Гинка Върбакова, която, визирайки именно Нинова, заяви преди ден пред депутати: Как 28-годишна млада дама от село Крушовица може да си купи \"Техноимпекс\"?\r\n\t\"Закупуването на \"Техноимпекс\" не влиза в дома на 3 милиона българи, както влиза Гинка, не им бърка в джоба, нито е националната електрическа мрежа и националната сигурност. Това е голямата разлика. Ако някой до вчера се е съмнявал кой стои зад Гинка от Пазарджик, мисля че след това изказване вече няма съмнение. Тя повтори едно към едно изказвания от пресконференции на ГЕРБ\", отговори Нинова.\r\n\t\r\n\tВ същото време вицепремиерът Красимир Каракачанов изказа очакване още следващата седмица в парламента да бъдат внесени промени в закона за енергетиката, с които държавата да си върне контролния механизъм при сделки като тази с ЧЕЗ.\r\n\tСпоред него държавата може да изкупи и 100 процента от акциите на ЧЕЗ.\r\n\t\"Държавата, с 33 процента, нямаше абсолютно никакви контролни механизми и неслучайно бяха продадени и бяха оставени само на държавата 33 процента. Да де, ама контролът е когато имаш 34 процента, а не 33\", коментира той.\r\n\t\r\n\tКаракачанов отново изрази мнение, че няма основание оставката на енергийния министър Теменужка Петкова, подадена по настояване на премиера Борисов, да бъде приета. По думите му тя не може да носи отговорност за нещо, което не може да контролира по закон. \r\n\t\"Аз го казах още преди няколко дни. Не виждам защо Теменужка трябва да бъде жертвана и в името на какво. Това какво означава? Че тя поема някаква вина? За какво поема вина, като тя няма вина за тази ситуация\", запита Каракачанов\r\n\tКНСБ и КТ \"Подкрепа\" излязоха с обща позиция, че подкрепят намерението на правителството да придобие контролен пакет от акции в активите на ЧЕЗ-България. От организациите изтъкват, че пълната липса на прозрачност около сделката и недоказаният опит на кандидат-собственика \"Инерком\" създават съмнения за стабилността на енергийната система в страната и съответно на националната сигурност. Синдикатите настояват за спешни законодателни промени, които да гарантират контрола на държавата върху сделки, засягащи критична енергийна инфраструктура, както и внасяне в най-скоро време на национална стратегия в сектора с хоризонт до 2050 година.", "date": "2018.03.02", "title": "ЧЕЗ чака оферта от Върбакова за съдружието й с правителството"}
{"url": "http://www.mediapool.bg/preduprezhdenie-za-silen-vyatar-i-poleditsi-v-23-oblasti-v-stranata-news276212.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредупреждение за опасни поледици и валежи от сняг беше обявено за 23 области на страната за 2 март. Първоначално опасността беше от първа степен и беше обявен жълт код, съобщиха от Националния институт по метрология и хидрология към БАН.\r\n\tПо-късно от института актуализираха прогнозата си и вдигнаха с една степен предупреждението за областите София - град, София-област, Пловдив и Хасково. Така за тези райони кодът е оранжев заради опасността от поледици.\r\n\tЖълт код е в сила за областите Видин, Монтана, Враца, Плевен, Ловеч, Перник, Кюстендил, Пазарджик, Стара Загора, Габрово, Велико Търново, Сливен, Търговище, Русе, Разград, Шумен, Силистра, Варна и Добрич.\r\n\tЗа събота предупреждението е от първа степен и е за възможни опасни поледици и валежи от сняг. То обаче обхваща по-малка част от страната.\r\n\tС повишението на температурите преваляванията от сняг в Западна и Северна България ще преминат в дъжд.\r\n\tВ останалата част от страната също ще превали слаб дъжд. На много места ще се образуват поледици.\r\n\tВ Източна България и по долината на Струма ще духа до умерен южен вятър, а в Дунавската равнина слаб от изток-североизток.\r\n\tМаксимални температури ще са между 3 и 8 градуса, в Северна България и Горнотракийската низина по-ниски между минус 3 и 2 градуса, а в София около 5 градуса.\r\n\tОмекването на времето ще предизвика през следващите дни интензивно топене на снега, което ще повиши нивата на много реки в България, обяви хидрологът от НИМХ Георги Кошничаров пред БНР. Според него още тази нощ има вероятност от наводнения около реките по Южното Черноморие. Значителни повишения на речните нива се очакват тази вечер и през нощта и във водосбора на два притока на Арда - Върбица и Крумовица, в долните части от водосборите на Марица и Тунджа и техните притоци, както и в средните части от водосбора на река Струма и нейните Пирински притоци.\r\n\tВ събота по-съществени повишения се очакват в следобедните часове и вечерта във водосборите на софийските реки Владайска, Банкенска и Батова, както и по всичките притоци на река Искър в средното ѝ течение.\r\n\tВ неделя и понеделник снеготопенето ще се забави, но ще се повишат речните нива в средните и долните части на реките Искър, Вит, Осъм, Янтра и Струма.\r\n\tНа 7-и и 8-и март отново се очаква интензивно снеготопене, което ще повиши нивата на всички реки с изключение на тези в Южното Черноморие.\r\n\tОт Министерството на околната среда и водите още в четвъртък обявиха мерки за контролирано изпускане на язовири. Над 90 процента са пълни язовирите \"Йовковци\", \"Камчия\", \"Среченска бара\", \"Ясна поляна\", \"Боровица\", \"Студен кладенец\", \"Пчелина\" и \"Тича\".\r\n\tЗаради очакваните поледици от Министерството на вътрешните работи призоваха през следващите дни хората да не пътуват, ако това не е наложително. Въпреки призивите обаче се очаква трафикът по основните пътища в страната да е интензивен заради трите поредни почивни дни. За това в петък от 16 до 20 часа ще бъде ограничено движението на камионите над 12 тона по автомагистралите и най-натоваренитe пътища. Ограничението ще важи и през последния почивен ден - 5 март (понеделник) от 14 до 20 часа, съобщиха от пътната агенция. Властите призоваха хората да тръгват подготвени за път и да карат изключително внимателно. Предприети са мерки за опесъчаване на магистралите, каза министърът на регионалното развитие Николай Нанков на брифинг в петък.\r\n\tВътрешният министър Валентин Радев поясни, че до този момент движението по граничните пунктове е нормално, дежурните екипи имат готовност да поемат очаквания по-засилен трафик през почивните дни. Създадена била организация на за контрол на трафика всички проблемни участъци, входно-изходни артерии на големите градове и възлови кръстовища. Там ще има екипи на Пътна полиция, които ще подпомагат и регулират движението, ако това е необходимо. Пътищата, на които се очаква най-голямо натоварване, са Е-79 (София-Кулата), автомагистралите \"Струма\", \"Тракия\", \"Хемус\", пътищата София-Варна, Велико Търново-Русе, както и към големите зимни курорти. На 3 март, когато се отбелязва националният празник на България, проходът \"Шипка\" ще бъде затворен за коли. Гражданите ще могат да паркират на подходите на специални буферни паркинги. Желаещите да се качат на паметника-костница, ще могат да го направят пеш.\r\n\tИма готовност при влошаване на пътната обстановка да се прибегне и до временна организация на движението и да се затварят определени участъци или цели пътища до почистването им.", "date": "2018.03.02", "title": "Предупреждение за силен вятър и поледици в 23 области в страната"}
{"url": "http://www.mediapool.bg/moskva-otmeni-strategicheski-pregovori-s-vashington-news276255.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРусия отмени планирани за този месец стратегически преговори със САЩ, след като американската делегация се оттегли в последния момент от среща за киберсигурността, съобщи руският посланик във Вашингтон Анатолий Антонов, цитиран от Франс прес. Агенцията се позовава на изявление на Антонов пред ТАСС.\r\n\tПосланикът казва, че оттеглянето на американската делегация от тези преговори, които трябваше да се проведат в Женева в края на миналия месец, е враждебно решение, което според него оставя впечатление, че е предварително планирано и допълнително влошава двустранните отношения.\r\n\tКато следствие от това Русия смята, че не може да участва в срещата във Виена, планирана за 6 и 7 март с цел да се обсъдят трудностите пред руско-американските отношения и други стратегически въпроси.\r\n\tРешението беше взето ден след речта на руския президент Владимир Путин пред парламента, в която той похвали новите непобедими според него руски оръжия и призова Запада да се вслуша в Русия, отбелязва Франс прес. След тази категорична реч, произнесена две седмици преди насрочените за 18 март президентски избори в Русия, които се очаква да бъдат спечелени от Путин, Вашингтон отново обвини Москва, че не изпълнява международните си задължения.", "date": "2018.03.02", "title": "Москва отмени стратегически преговори с Вашингтон"}
{"url": "http://www.mediapool.bg/bsp-mechtae-da-nyama-sanktsii-sreshtu-rusiya-i-za-svyat-v-koito-ne-drankat-orazhiya-news276256.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария да стане мост между Европа и Русия. За това се обявиха в парламентарна декларация представители на БСП по случай 3 март. От документа, прочетен в Народното събрание от депутата Александър Симов, стана ясно, че социалистите мечтаели ″за свят на мирно сътрудничество, в който не дрънкат оръжия″. Преди седмица Симов напусна парламентарната зала по време на минутата мълчание, с която НС трябваше да почете жертвите на комунизма,\r\n\t\"Добрите отношения с Русия не са въпрос на спомени и романтика, а на реален национален интерес. Ние трябва и можем да бъдем мост между Европа и Русия - нещо, което трябваше да осъзнаем и да превърнем в реална политика\", обяви Симов. Той отново призова за поетапно падане на санкциите срещу Москва, както и за културен обмен и трайни икономически контакти между Руската федерация и България.\r\n\t\"Тъй като нещата трябва да се наричат с истинските имена, Руско-турската освободителна война е кулминация на топлите отношения между България и Русия. Тази традиционна любов не е литературна измислица, а знак за голяма близост\", обясни Симов и обяви, че имаме общи корени на православие, азбука и езици.\r\n\tСпоред БСП е недостоен и глупав всеки опит да се подменя историята, а войната е пример за проява на героизъм, саможертва и добродетели. В декларацията за 3 март се казва, че трябва да се отдаде почит на българските опълченци, на руските войски и на всички воини от други народи, извоювали с кръвта си свободата на нашия народ.\r\n\t\"На 3 март празнуваме една мечта - за връщане на България на картата на Европа, за една държава, където несправедливостите ще бъдат приключени и след мрака на робството всички ще живеят свободни и щастливи. Епопеята на Освобождението е въжделение на всички народи. Опитите за забравянето ѝ ще срещнат съпротивата на всеки българин, в чието сърце отекват Шипка и Плевен\", се казва в декларацията.\r\n\tВ края на документа Симов отбеляза, че \"именно на 3 март трябва да сме в състояние да формулираме нова мечта\". \"А каква по-голяма мечта от свят на мирно сътрудничество, в в който не дрънкат оръжия\", завърши той.\r\n\tСамо преди два дни президентът на Русия , че страната е изпробвала нови ядрени оръжия, сред които задвижвани с атомна енергия крилати ракети и подводен дрон, които не може да бъдат прехванати от противника.", "date": "2018.03.02", "title": "БСП мечтае да няма санкции срещу Русия и за свят, \"в който не дрънкат оръжия\""}
{"url": "http://www.mediapool.bg/istinskata-prichina-poradi-koyato-tryabva-da-se-bezpokoim-ot-izborite-v-italiya-news276258.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПреди парламентарните избори в Италия на 4 март инвеститорите се страхуват най-много от политическа промяна. Те се безпокоят, че на власт могат да дойдат популистките сили, които Франция и Холандия избегнаха миналата година. Такива опасения са неуместни. Политическият риск в Италия е преувеличен. За сметка на това обаче има неоправдано самодоволство за уязвимата италианска икономика - третата по големина в еврозоната.\r\n\tВъзможно е да очакваме политически разказ на ужасите, тъй като управляващата левоцентристка Демократическа партия (ДП), която е проевропейска и в общи линии прореформаторска, загуби популярност. Една формация във възход в италианската политика обещава смутове. Много италианци ще подкрепят бунтовното Движение \"Пет звезди\" (ДПЗ), което шумно се обявява срещу системата. Една съживяваща се политическа сила надали ще бъде по-приятна, след като Силвио Берлускони, принуден да подаде оставка като премиер през 2011 година, прави неочаквано завръщане. Въпреки че Берлускони има забрана да се кандидатира за изборен пост, неговата партия е част от съюз, който включва евроскептичната Северна лига. Тази десноцентристка коалиция има високи резултати в проучванията на общественото мнение въз основа на програма, която ще разхлаби бюджетната дисциплина и ще даде назад за реформите.\r\n\tПолитическите рискове в Италия обаче обикновено са преувеличени. Управляващата класа има опит да измъква страната от деликатни ситуации. Когато Матео Ренци, самопровъзгласил се за \"разрушителя\" заради реформаторската си програма, бе принуден да подаде оставка като премиер през 2016 година, след като загуби референдум за промени в конституцията, първоначално настъпи ужас. Всичко онова, което Ренци успя да разруши, обаче бе неговият контрол върху властта. Имаше плавен преход до идването на премиерския пост на Паоло Джентилони, който бе безшумно ефективен през последната година и нещо.\r\n\tВ други времена Италия е формирала правителства с министри извън политическата класа, които са се оказвали жизнеспособни и ефикасни. Един такъв кабинет, съставен в средата на 90-те години на 20-и век, прокара голяма пенсионна реформа. В по-ново време Марио Монти бе избран да замени Берлускони като премиер в края на 2011 година, когато напрежението около Италия по време на кризата в еврозоната бе във връхната си точка. Технократското правителство на Монти прокара непопулярна програма за икономии и реформи, която удържа пазарния натиск върху италианския суверенен дълг, който бе повишил лихвите по държавните облигации с падеж след 10 години до непоносимите 7 %.\r\n\tИзборите в неделя е по-вероятно да доведат до политическа парализа, произтичаща от парламент без ясно мнозинство, отколкото до разрушително ново правителство или от необходимостта от ново прибягване до технократи. Една патова ситуация в парламента е нежелана, но ще бъде управляема. Политическият разказ на ужасите ще се окаже просто обикновен разказ.\n\n\r\n\tНо ако безпокойствата за италианската политика са прекалено силни, то за икономиката те са твърде слаби. Инвеститорите имат прекомерна вяра в сегашния подем на бизнеса. Тя се засили миналата година, когато брутният вътрешен продукт (БВП) регистрира най-високия си растеж от 2010 година. Той обаче бе само 1,4 % - под равнището от 1,7 % на Великобритания, подложена на удари заради Брекзита, и доста далеч от средното ниво от 2,5 % в еврозоната (най-високото от 2007 година). Безработицата намаля от 11,8 % в края на 2016 г. до 10,8 % през декември 2017 година. Тя все още е доста над средното за еврозоната равнище от 8,7 %, да не говорим за нивото от 3,6 % в Германия.\r\n\tКолкото и да е мощен сегашният подем, той идва след мрачно десетилетие за италианската икономика, която все още има незараснали рани от дълбоките рецесии първо от световната финансова криза, а след това от кризата в еврозоната, последвани от едно слабо възстановяване. Италианският БВП през последното тримесечие на миналата година бе с близо 6 % по-нисък от своя предкризисен пик в началото на 2008 година. За сравнение БВП на еврозоната бе с 5,5 % по-висок, а на Германия - с 11,5 %.\r\n\tИталия не просто загуби почва под себе си през последното десетилетие. Слабото й икономическо представяне през един толкова дълъг период остава две нежелани наследства. Първо, италианският държавен дълг се увеличи от вече високите 100 % от БВП в края на 2007 г. до над 130 % - товар за икономиката, който в Европа е по-тежък само в Гърция. Второ, лошите кредити са се натрупали в банковата система, тъй като фирми, засегнати от боледуващата икономика, не могат да връщат своите дългове. Италия е на първо място в Европа по необслужвани заеми, като на страната се пада дял от близо една четвърт в целия ЕС.\r\n\tТова двойно бреме пречи на икономиката и я прави уязвима от всяка спънка. Банките, притиснати от лоши кредити, не желаят да отпускат заеми, спирайки притока на кредити за нови компании и проекти. Огромният държавен дълг на Италия означава, че тя просто не може да си позволи голямо повишение на лихвите по дългосрочните облигации, които сега са на благоприятното равнище от 2 % до голяма степен благодарение на мащабната програма на Европейската централна банка (ЕЦБ) за количествено облекчаване, която печата нови пари за купуване на облигации.\r\n\tБанките сега постигат напредък в намаляването на лошите си кредити, но от решаващо значение за по-нататъшния прогрес ще е колко дълъг ще бъде периодът на висок икономически растеж. Това е жизненоважно и за облекчаване на бремето на държавния дълг. Но дори преди финансовата криза икономическият растеж на Италия бе муден, задържан от слабата производителност. Ето защо, нещо забележително, жизненият стандарт, измерен по реалния БВП на глава от населението, бе с 5 % по-нисък през 2016 година, отколкото през 2000 година. За сравнение той бе с близо 20 % по-висок в Германия.\r\n\tЗа момента италианската икономика може да се радва на краткото слънце на лесните пари на ЕЦБ, но тя вече започва да дава заден ход, намалявайки обема на купуваните активи. Цикличният подем прикрива крехкостта на италианската икономика и държавни финанси. Тази уязвимост ще се запази, какъвто и да бъде резултатът от предстоящите избори.", "date": "2018.03.02", "title": "Истинската причина, поради която трябва да се безпокоим от изборите в Италия"}
{"url": "http://www.mediapool.bg/desnotsentristki-lideri-v-italiya-se-strahuvat-ot-dvizhenieto-pet-zvezdi-news276263.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесноцентристки лидери в Италия, където в неделя ще има парламентарни избори, са разтревожени от силата на насоченото срещу върхушката Движение \"Пет звезди\", предаде Ройтерс.\r\n\tДнес е последният ден от предизборната кампания, а според социологическите прогнози никоя партия няма да постигне категорична победа.\r\n\tДесноцентристката коалиция на бившия министър-председател Силвио Берлускони вероятно ще бъде най-големият блок в парламента, а Движение \"Пет звезди\" почти сигурно ще е най-голямата отделна партия.\r\n\tУправляващата левоцентристка Демократическа партия плаща цената на анемичното икономическо възстановяване след най-тежката рецесия от Втората световна война и може да се нареди на трето място.\r\n\tПреди две седмици влезе в сила забрана за социологически проучвания, но партиите провеждат свои анкети. Десни лидери разкриха вчера, че се страхуват от евентуална победа на Движение \"Пет звезди\" в южните райони на Италия.\n\n\r\n\t\"Те се представят наистина добре, наистина добре\", каза лидерката на партията \"Италиански братя\" Джорджа Мелони, чийто коментар, отправен към нейни съюзници, беше уловен от микрофон по време на предизборна проява.\r\n\tРафаеле Фито, който оглавява партията \"Ние сме с Италия\", заяви, че подкрепата за Демократическата партия \"рухва\" на юг.\r\n\t\"О, Боже\", възкликна лидерът на Северната лига Матео Салвини, като добави, че се надява подкрепата за Демократическата партия да остане над 20 процента, което да помогне за удържането на Движение \"Пет звезди\".\r\n\tВ друг коментар, уловен от микрофон, Мелони каза на Салвини, че Северната лига ще победи партията на Берлускони \"Напред, Италия\".\r\n\tБерлускони се е споразумял с най-големия си съюзник - Северната лига, че партията, която спечели най-много места, ще реши кой да бъде министър-председател.", "date": "2018.03.02", "title": "Десноцентристки лидери в Италия се страхуват от Движението \"Пет звезди\""}
{"url": "http://www.mediapool.bg/patriotite-vnasyat-pravomoshtiya-na-kevr-da-ima-dumata-pri-sdelki-s-energiyni-aktivi-news276264.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за енергийно и водно регулиране (КЕВР) да има право да следи сделки за продажба на над 20 процента от акциите в в структуроопределящи фирми в енергетиката, предвиждат поправки в Закона за енергетиката, които \"Обединени патриоти\" ще запознаят коалиционните си партньори от ГЕРБ. Идеята е те да бъдат приети от парламента още следващата седмица, за да може да засегне сделката с българските активи на ЧЕЗ с пазарджишката компания \"Инерком\". По нея има подписан договор, но не е финализирана, няма извършено плащане освен неотменимата гаранция, че превод ще има и акциите не са джиросани.\r\n\tАко законовите поправки влязат в сила преди приключването на сделката, за която трябва да се произнесе и антимонополната комисия, това ще позволи на енергийния регулатор да се произнесе също по сделката.\r\n\tСпоред предвидените поправки КЕВР ще получи правото да има крайната дума при продажба на акции от лицензирани от комисията дружества в областта на разпределението на електрическа и топлинна енергия и природен газ, обясни депутатът от \"Обединените патриоти\" Искрен Веселинов пред журналисти.\r\n\tТова е важната инфраструктура, която гарантира сигурността на доставките до крайния клиент, елемент от националната сигурност и затова трябва енергийния регулатор да преценява доколко новият собственик е способен да обезпечи съществуването, развитието и инвестициите на придобиваното дружество, обясни депутатът. Предвижда се при нужда КЕВР да може да търси помощта на ДАНС и на база своите проучвания да решава дали да ободри прехвърлянето на акциите.\r\n\tВ момента КЕВР може да се произнася, само ако енергийно дружество иска да продава част от своите активи поотделно – например далекопровод, подстанция или друга инфраструктура, но не и когато се продават самите акции на дружество с лиценз за работа в енергетиката.\n\n\r\n\tЗа допълнителни правомощия на КЕВР за контрол върху сделки като тази за активите на ЧЕЗ настоя миналата седмица омбудсманът Мая Манолова.\r\n\tСкандалът с извършената от \"Инерком\" покупка взе главата на енергийния министър Теменужка Петкова заради познанството й със собственичката на купувача Гинка Върбакова. Поисканата от премиера Бойко Борисов и подадена оставка на Петкова обаче все повече изглежда, че няма да бъде приета, както твърдят източници на ГЕРБ.\r\n\tВ петък лидерът на ВМРО и съпредседател на \"Обединените патриоти\" Красимир Каракачанов каза, че не вижда основания за оставката на Петкова.\r\n\tКакво означава, че тя поема някаква вина, за какво, като няма вина в тази ситуация, добави той.\r\n\tСпоред него на следващото заседание на коалиционния съвет в началото на другата седмица въпросът с оставката ще бъде окончателно решен.\r\n\tНяма основание оставката на Теменужка Петкова да бъде приета, защото тя няма отговорност за сделката за ЧЕЗ и възможност за контрол, посочи Каракачанов. \"Не виждам защо Теменужка да бъде жертвана, в името на какво?\", допълни той.\r\n\tСпоред него зад красивия параван за пазарна икономика и лозунгът, че държавата е лош стопанин, сме подарили кокошката, която снася златни яйца, по времето на управлението на Сакскобургготски и ДПС, и сега се чудим какво да правим.", "date": "2018.03.02", "title": "Патриотите внасят правомощия на КЕВР да има думата при сделки с енергийни активи"}
{"url": "http://www.mediapool.bg/prokurorska-proverka-za-chastni-imoti-na-plazha-v-slanchev-bryag-news276259.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВърховната административна прокуратура започна в петък проверка за частни имоти в рамките на плажната ивица на курорта Слънчев бряг, съобщи пресцентърът на държавното обвинение. Повод за това са изказванията в медиите на министъра на туризма Николина Ангелкова, която през последните няколко дни обяснява, че институциите са безсилни пред павилионите в курорта, защото са разположени върху частни терени на плажа.\r\n\tПрокуратурата коментира, че ако това е вярно, то някой е издал актове за частна собственост в разрез със закона. По силата на конституцията и Закона за устройство на Черноморското крайбрежие плажната ивица е изключителна държавна собственост.\r\n\t\"Явно незаконосъобразна е ситуация, при която в територията на морския плаж са обособени поземлени имоти с друг вид собственост извън публична държавна\", коментират от прокуратурата и допълват, че това засяга правата на цялото общество.\r\n\tДържавното обвинение обявява, че ще ангажира и отговорността на регионалния министър Николай Нанков в рамките на проверката. Причината е, че цялата информация за плажовете е в неговото министерство. Именно Нанков по закон е длъжен да води дела за защита на държавния интерес в подобни казуси.\r\n\tВ началото на февруари Николина Ангелкова се срещна с кмета на Несебър Николай Димитров. Тя го информира, че при инспекцията на плажа \"Слънчев бряг-север\" са установени частни имоти до плажа, върху които са разположени магазини и павилиони.\r\n\t\"Ние ще забраним щендерите (поставките, върху които стоката се провесва или поставя – б.р.), ние няма как да забраним павилиончетата, защото те са в частна собственост. Но всъщност, другият огромен проблем, който пък възниква от другата страна на плажа, защото независимо, че към момента наемателят на плажа изпълнява стриктно задълженията си, има премахнати над 190 обекта от тези, които надхвърляха търговската площ, заради която прекратихме концесията – спомняте си този етап, всъщност, на самия плаж има т. нар. \"джобове\", частни имоти, които също няма как да бъдат премахнати\", коментира Ангелкова преди два дни пред БНТ.\r\n\tАнгелкова обясни, че министерството ще изиска всички документи от община Несебър, за да провери как изключителната държавна собственост се е превърнала в частна. Тя казва, че министерството на туризма е сигнализирало прокуратурата, но от съобщението на прокуратурата се разбира, че това не е вярно.", "date": "2018.03.02", "title": "Прокурорска проверка за частни имоти на плажа в Слънчев бряг"}
{"url": "http://www.mediapool.bg/i-izraelskiyat-premier-zaobikalya-normite-podobno-na-tramp-news276262.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсичко изглежда предимно като правен казус. Полицията разследва, прокуратурата обмисля, журналисти търсят информация и съмнителни сътрудници се опитват да сключат сделки. Но в този сезон на скандали в Израел на Бенямин Нетаняху, също като в Америка на Доналд Тръмп, обясненията може би са свързани с това, което е под повърхността.\r\n\tКогато Нетаняху и Тръмп се срещнат на 5 март, те ще са в положение, което е колкото сходно, толкова и рядко в исторически план: двама избрани лидери, които са в конфликт с върхушката в страните си, които въпреки скандалите се държат благодарение на избирателите си, а те - ако изобщо се интересуват - изглежда са доволни от тревогата на богатите, образованите и изтънчените.\r\n\tВ случая с Нетаняху правните проблеми се засилват всеки ден. Засега се разследват четири случая. Полицията два пъти е препоръчвала той да бъде обвинен в корупция. Двама държавни свидетели са против него, мнозина негови помощници или приближени са под домашен арест или задържани. Нетаняху е заподозрян и в получаване на подаръци за стотици хиляди долари от приятели милиардери и за нарушаване на закона в опит да си осигури благоприятно отразяване в медиите.\r\n\tПриближен на Нетаняху е заподозрян, че се е опитал да договори от негово име споразумение със съдия в замяна на спиране на дело срещу съпругата на Нетаняху. В друг случай се предполага, че роднина на Нетаняху може да е получил подкупи при голяма сделка за купуване на подводници от Германия. Отгоре на това историята включва и цяло състояние от незаконни подаръци в шампанско и пури, както и други истории, според които синът му се весели в стриптийз клубове за сметка на данъкоплатците, а съпругата му крещи истерично по обслужващия персонал.\r\n\tВ едни по-добри времена за всеки средностатистически политик би било трудно да се възстанови от толкова големи скандали. Но Нетаняху - който днес беше подложен на полицейски разпит в Израел, преди да се срещне на 5 март с Тръмп в Белия дом - със сигурност изглежда решен да издържи. Може и да успее: фронтовите линии са очертани и хората изглежда са заели позиции.\n\n\r\n\tЗа мнозина израелци най-смущаващият аспект на всичко това е неспазването на нормите за управление от страна на Нетаняху. Освен случаите, които се разследват като престъпления, става дума за решението му да назначи за главен прокурор, най-високопоставения служител на прокуратурата, един от своите приближени, използване на приятели и роднини за деликатна правителствена работа, разпалване на емоции не само против медиите и опозицията, а и срещу полицията и съдебната власт, и тълкуване по съмнителен начин на правилата за разходите, включително за личното си жилище.\r\n\tИма стряскащи паралели със САЩ, където Тръмп заобиколи множество норми, включително традицията кандидатите за президент да публикуват данъчните си декларации, а президентите ясно да се отказват от интереси в бизнеса, докато са на поста, и да не порицават разузнавателната общност или медиите. Там, както и в Израел, някои приветстваха това разклащане на система, на която не вярват, докато други се страхуват за републиканското управление.\r\n\tИзглежда, че в неспокойни времена това е световен феномен. В страни като Полша и Унгария избраните правителства ограничават гражданските свободи, получени след падането на комунизма, а мнозина, които се чувстваха забравени, ги насърчават. В Турция един популярен, но пораждащ разделение лидер сега ръководи страна, в която медиите не са свободни. В Китай консолидира властта си лидер, който не претендира за демократичност.\r\n\tВ случая с Нетаняху премиерът ще може да запази поста си, докато не бъде осъден наистина за престъпление, а това може да отнеме години. Може да се кандидатира отново дори, докато е подсъдим, както е намекнал, че ще направи. Правилата го позволяват - но това не е нормата.\r\n\tНормата за имащите правни проблеми израелски лидери беше илюстрирана от Ицхак Рабин, който подаде оставка през 1977 г., когато откриха, че съпругата му има неразрешена банкова сметка в САЩ, едно относително дребно провинение, което вече дори не е забранено. Нормата беше Ехуд Олмерт, който през 2008 г. обяви, че ще подаде оставка само заради започването на полицейско разследване - по ирония на съдбата, той го направи под натиска на тогавашния опозиционен лидер Нетаняху.\r\n\tНетаняху изглежда дори и не мисли да направи същото. Той ще падне само, ако партия \"Ликуд\" го замени с по-малко компрометиран лидер или ако един от няколкото му важни коалиционни съюзника в парламента откаже да сътрудничи. Но изглежда, че дългите ножове ще бъдат извадени само под натиска на общественото мнение, а това няма да се случи точно в момента. Неотдавнашни проучвания на общественото мнение показват, че не само подкрепата за партия \"Ликуд\" остава стабилна, а и тази за Нетаняху. Няма значение, че половината от запитаните смятат, че е корумпиран - поддръжниците му това изглежда не ги интересува.\r\n\tВ Израел, дори повече, отколкото на други места, има фактори, които отчасти обясняват това.\r\n\tПърво, политиката на Нетаняху да държи окупирания Западен бряг по причини, свързани със сигурността, въпреки че там живеят милиони палестинци, се ползва с яростна подкрепа в някои кръгове. В малковероятния случай, че следващата седмица Тръмп предложи за обсъждане израелско-палестински мирен план, може енергията на всички да се насочи в нова посока и да позволи на Нетаняху да действа като държавник.\r\n\tНа второ място, около една пета от израелците (и почти половината поддръжници на десницата) са в една или друга степен религиозни, като много от тях не вярват особено на светската държава.\r\n\tОсвен това е налице постоянният гняв, който изпитват много сефарадски евреи, произхождащи от Близкия изток, към произхождащите от Европа евреи ашкенази, основали страната. Сефарадите ги обвиняват, че ги третират като хора от по-долна класа. Смесените бракове затрудняват получаването на точни цифри, но почти половината израелски евреи са в една или друга степен сефаради, като мнозина от тях и до ден днешен изпитват недоволство.\r\n\tНай-вече обаче въпросът се свежда до хората от различни групи, подминати от последните няколко десетилетия на просперитет и промени. В Израел, както и в САЩ, има голямо неравенство. Това подклажда презрението сред едно твърдо ядро от хора, които не споделят като цяло либералните тенденции на тези, които се чувстват по-комфортно в глобалните столици, отколкото в своите квартали и които е по-вероятно да притежават паспорт, отколкото оръжие или свещена книга.\r\n\tНетаняху, също като Тръмп, е неочакваният шампион на \"солта на земята\", човек, прекарал целия си живот в привилегии и неочаквано позициониран като защитник на тези, които нямат такива, и твърдящ, че само той ще преобърне една система, обслужваща тези, които вече са успели.\r\n\tЖурналистът Йоси Клейн описва това така: \"Обърнете внимание на симптомите. . . те показват, че нещата не са добре. Вие ни прецакахте навремето и сега ви го връщаме. . . Вие сте полицията, вие сте медиите, вие сте държавата. . . Ние разбираме много добре какво е корупция, казват те, но ви наказваме и го пренебрегваме\".\r\n\tНетаняху \"също мрази полицията\", пише Клейн за читателите от висшата класа на своя в. \"Аарец\". \"Той мрази и медиите. И най-важното: мрази вас.\"", "date": "2018.03.02", "title": "И израелският премиер заобикаля нормите, подобно на Тръмп"}
{"url": "http://www.mediapool.bg/putin-prezentira-novi-orazhiya-s-video-za-ruski-bombardirovki-nad-florida-news276257.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tВъв видеопрезентацията на тежката междуконтинентална балистична ракета \"Сармат\",  по време на посланието на Владимир Путин пред Федералното събрание, са използвани кадри от документалното предаване на \"Първи канал\" \"Ударна сила\", съобщава руската телевизия \"Дождь\".\r\n\t124-тото издание на предаването, излъчено през 2007 година, е посветено на ракетата Р-36М2 \"Воевода\" (според класификациите на НАТО - SS-18 \"Сатана\", по договора за съкращаване на стратегически настъпателните оръжия (СНВ) – РС-20А). По думите на Путин, \"Сармат\" идва да смени именно \"Воевода\".\r\n\t\r\n\t\r\n\tВ графиката, показана при презентацията по време на посланието на Путин към Федералното събрание се вижда, че бойните глави падат на територията на американския щат Флорида. За останалите симулации на полета на ракетата в тази част на презентацията са използвани абстрактни карти.\r\n\t\r\n\t\n\n\r\n\t\r\n\tВ предаването водещият Александър Илин, разказвайки за възможностите на \"Сатана\" казва, че ракетата може да достави до Северноамериканския континент 10 ядрени и десетки бойни глави – примамки от всяка точка на Русия.\r\n\t\"Ракетата е защитена от всички видове противоракетна отбрана. Само една ракета може напълно да унищожи три такива американски щата, като Мериленд, Върмонт или Род Айлънд. За да могат ядрените бойни глави успешно да преодолеят противоракетната отбрана, при полета ги съпровождат бойни глави – примамки. В стратосферата това са леки примамки, а при снижение в атмосферния участък – тежки\", разказва водещият.\r\n\tВ този момент на екрана показват симулацията на удара по Флорида. Същите кадри бяха използвани в презентацията на новите ракети.", "date": "2018.03.02", "title": "Путин презентира нови оръжия с видео за руски бомбардировки над Флорида"}
{"url": "http://www.mediapool.bg/bsp-sezira-ks-zaradi-nepravomernoto-otstranyavane-na-zhablyanov-news276254.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатите от парламентарната група \"БСП за лява България\" сезираха Конституционния съд (КС) за неправомерното отстраняване на техния колега Валери Жаблянов от поста зам-председател на Народното събрание.\r\n\t\"Очакваме Конституционният съд да разгледа нашето искане и да определи, че свалянето му е било противоконституционно. Не искаме в парламента да цари безпринципност и да се смята, че там се взимат незаконни решения\", каза депутатът Таско Ерменков, който внесе в петък подписите на 60 свои колеги в КС.\r\n\tНа въпрос дали Жаблянов ще съди България в Страсбург, Ерменков отговори, че този въпрос трябва да се зададе към колегата му.\r\n\tПреди малко повече от седмица депутатът от БСП Валери Жаблянов бе отстранен от поста зам.-председател на 44-ия парламент след гласуване. Това решение бе подкрепено с гласовете на депутати от ГЕРБ и Обединени патриоти. Срещу решението се обявиха народните избраници от БСП. От ДПС дипломатично определиха гласуването като \"фарс\" и отказаха да участват.\r\n\tМотивът на управляващите да поискат и след това гласуват отстраняването на Жаблянов бе официална позиция на левицата, в която присъстваше констатация, че \"Народният съд е необходимо и неизбежно правосъдие\". Неин автор се оказа Жаблянов.\r\n\tСлед скандал БСП изтри изречението от позицията си, а ГЕРБ поиска оставката на Жаблянов.\r\n\tОще при дебата в парламента социалистите се позоваха на правилника на Народното събрание, който не предвижда хипотеза отстраняване заради изказване. Тогава от БСП заявиха, че ще сезират КС.", "date": "2018.03.02", "title": "БСП сезира КС заради \"неправомерното отстраняване\" на Жаблянов"}
{"url": "http://www.mediapool.bg/evropa-ostava-v-hvatkata-na-studa-na-mesta-vremeto-zapochva-da-omekva-news276261.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗначителна част от Европа остава и в петък в хватката на студа и снега, взели за една седмица около 60 жертви, но в някои райони най-сетне настъпва подобрение, предаде Франс прес.\r\n\tСнежни бури блокираха днес преобладаващата част от Ирландия и принудиха британските власти да повикат на помощ армията за борбата с най-суровото време в района от близо 30 години, посочва Ройтерс.\r\n\tСлед ледената сибирска вълна Южна Великобритания и Ирландия бяха връхлетени от бурята \"Емма\", която блокира пътното и железопътното движение и доведе до анулиране на полети.\r\n\tНай-малко 24 000 домакинства, бизнес- и търговски абоната останаха без ток в Ирландия, където се образуваха до 90-сантиметрови преспи. Обявената червена степен на тревога в страната се запазва. Затворени са училищата и дори фондовата борса.\r\n\tДесетки пътници останаха блокирани във влаковете през изминалата нощ в Южна Англия. Армията се притече на помощ на стотици шофьори на автомобили, заседнали в снега, и съдейства за превоза на лекари и медицински персонал до работните им места, съобщи говорител на британското министерство на отбраната.\n\n\r\n\tВремето в Шотландия леко се подобри, но властите предупредиха хората да не пътуват днес и през уикенда.\r\n\tЖеневското летище беше принудено да прекрати полетите и днес, за втори пореден ден, заради силните снеговалежи, съобщиха летищните власти, цитирани от Франс прес. Другото голямо швейцарско летище, в Цюрих, беше по-слабо засегнато и отмени само няколко полета.\r\n\tВ Швейцария в последните дни бяха регистрирани рекордно ниски температури, като по високите места те паднаха до близо 40 градуса под нулата.\r\n\tМакар в част от Централна Европа и на Балканите (главно в Сърбия и Хърватия) да се наблюдава подобрение, в Полша продължава да е изключително студено. В последното денонощие там са починали още двама души, с което жертвите за седмица стават 23. През нощта в Южна Полша бяха отчетени минус 27 градуса. През деня се очаква \"повишение\" до минус 17 градуса, но след уикенда се очаква омекване на времето.\r\n\tМразовито остава и в Северна Италия, където и днес транспортът е парализиран, отбелязва ДПА. Заради заледена настилка са затворени автомагистралите между Милано и Болоня, североизточно и югоизточно от Болоня и между северните градове Пиаченца и Бреша, казаха от полицията. Заради замръзнали релси е спряно движението на влаковете по трасетата Генуа-Милано, Генуа-Торино, Генуа и западното крайбрежие, а също между Парма и Ла Специя.\r\n\tДокато всички тези страни се борят с необичайно тежка за тях зима, в градчето Фолдал в Централна Норвегия в последните дни беше регистриран европейски рекорд - до минус 42 градуса нощем. Това обаче не трогва местните жители, свикнали с големите студове. \"Животът като цяло следва обичайния си ход\", обясни пред телевизия ТВ2 кметицата Хилде Франкму Тваруен.", "date": "2018.03.02", "title": "Европа остава в хватката на студа, на места времето започва да омеква"}
{"url": "http://www.mediapool.bg/tsarkva-i-poluavtomatichni-orazhiya---vzrivoopasen-kokteil-v-pensilvaniya-news276260.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесетки хора са се събрали за благословия в църква, стиснали в ръка своето полуавтоматично оръжие: любопитна гледка, която обаче по своеобразен начин илюстрира пропастта в САЩ между защитниците на свободата да си въоръжен и привържениците на по-строгия контрол върху оръжията.\r\n\tТакава картина описва Франс прес в кореспонденция от Нюфаундленд, градче от селските райони на щата Пенсилвания в американския Изток, където 68 процента от населението е гласувало за Доналд Тръмп през 2016 г.\r\n\tТова обаче не е коя да е църква, а Църквата на светилището (разклонение на Обединителната църква, по-известна като сектата на Мун), ръководена от Хьон Джин-мун, малкия син на пастор Мун, починал през 2012 г.\r\n\tХьон Джин-мун - хомофоб и близък до твърдата десница според правозащитната организация \"Садърн повърти ло сентър\", наблюдаваща екстремистките групировки - проповядва религия, обединяваща оръжия и молитви: той идва на церемонията, придружен от трима въоръжени мъже в камуфлажни дрехи и редовно води предаване в Ютюб, следено от около 2000 абонати, с полуавтоматична пушка AR-15 пред себе си.\r\n\tВ събота той организира вечеря \"в знак на благодарност към президента Тръмп\", приходите от която бяха за американската асоциация на притежателите на оръжия \"Гънс оунърс фаундейшън\".\n\n\r\n\tПоследователите на тази Църква са далеч от тълпите, които събираше Мун в апогея си през 70-те години на миналия век. В неделите Църквата на светилището се посещава от около 200 души плюс неустановен брой вярващи, главно в Корея или Япония, които следят церемониите по интернет, както каза един от висшите й представители Тим Елдър.\r\n\tВ сряда Църквата организира колективна сватба, които Мун старши толкова обичаше. Само че с нововъведение - синът поощри участниците (около 500 души) да демонстрират волята си да защитят семейството и религията си, носейки полуавтоматично оръжие от типа AR-15 - с празен пълнител и спуснат предпаздител.\r\n\t\r\n\tОтдавна планираната церемония се падаше точно в деня, когато гимназистите от Паркленд, щата Флорида, се върнаха отново в училището си, 15 дни след като бивш ученик, въоръжен с AR-15, уби там 17 души.\r\n\tНапълно законната церемония можеше да мине незабелязано, но поради дебатите за оръжията, подновени от трагедията, близкото начално училище остана затворено за деня. Десетина души протестираха пред църквата с плакати с текст: \"Боготворете Бог, а не оръжията\" или \"Бог не благославя оръжията\". Събитието беше отразено от няколко телевизионни камери.\r\n\tКолкото и маргинална да е тази религиозна общност, мнозина от нейните последователи смятат, подобно на много американци, че тези драми не оправдават приемането на по-строго законодателство.\r\n\t\"За съжаление, в голяма част от света хората изглежда мислят, че единствените, които трябва да имат оръжие, са тези, които ни управляват\", обяснява Андрю Кеслър, адвокат, дошъл с пушка AR-15, купена преди няколко месеца.\r\n\t\"Не смятам, че е доказано, че ако има по-малко оръжия, ще има по-малко насилие\", казва той.\r\n\tКеслър, който отдавна е ловджия, казва, че е започнал \"да гледа по-благосклонно на притежанието на оръжие\" именно в тази Църква, превърнала оръжията в символ \"на суверенитета\" на своите вярващи.\r\n\tДжон Пол Харис от съседния град Скрантън, носи шапка на Националната асоциация на притежателите на огнестрелно оръжие. На 68 години той е \"горд пожизнен член\" на влиятелното американско оръжейно лоби.\r\n\t\"Надявам се никога да не ми се налага да използвам оръжие срещу човек, но в тази страна навсякъде, където законите за оръжията са най-стриктни, престъпността е най-висока\", подчертава тай.\r\n\tС култа си към оръжията Църквата на светилището на моменти изглежда като военизирана организация.\r\n\t\"По същество ние вярваме в една мирна полиция, в мирна милиция\", потвърждава един от доброволците, помагащи по време на церемонията, Кайл Тофи. \"Просто трябва да сме съсредоточени върху Бог, когато сме въоръжени\", казва тойпред Франс прес.", "date": "2018.03.02", "title": "Църква и полуавтоматични оръжия - взривоопасен коктейл в Пенсилвания"}
{"url": "http://www.mediapool.bg/blizo-900-uchilishta-ostavat-zatvoreni-zaradi-loshoto-vreme-news276231.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧаст от училищата в страната остават затворени заради лошото време. В петък занятия няма в 898 учебни заведения, съобщиха от Министерството на образованието и науката. Броят им все пак намалява в сравнение с ден по-рано, като над 1200 училища бяха затворени.\r\n\tПринудителната ваканция продължава в област Варна, където не се учи в 122 институции. В 89 училища в Стара Загора също няма занятия. В област Плевен са затворени 83 училища, в област Велико Търново - 77, и в област Русе - 70.\r\n\tВ областите Видин, Пазарджик и Ямбол няма занятия само в по няколко училища.", "date": "2018.03.02", "title": "Близо 900 училища остават затворени заради лошото време"}
{"url": "http://www.mediapool.bg/tereza-mei-uveri-che-e-blizo-do-dogovaryane-s-es-za-brekzit-news276265.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският премиер Тереза Мей увери, че е близо до договаряне с Европейския съюз на условията, при които ще се осъществи Брекзитът, предаде Ройтерсв петък.\r\n\tВ очаквана с огромен интерес реч по темата тя каза, че преходният период трябва да е ограничен във времето и не може да е постоянно решение.\r\n\tМей заяви, че иска възможно \"най-широко и най-дълбоко\" партньорство с Европейския съюз, което да покрива повече въпроси от всяко друго търговско споразумение, включително финансовите услуги.\r\n\tРешението за Брекзит няма да се преразглежда, каза тя и допълни, че сега е ред на политиците да изпълнят това, което е поискал от тях народът.\r\n\tНито ЕС, нито Великобритания ще получи в преговорите всичко, което иска, призна министър-председателката, цитирана от Франс прес.\n\n\r\n\tВ речта си, в която представи визията си за бъдещите търговски връзки с блока, тя заяви, че страната й няма да приеме нито канадския, нито норвежкия модел на отношения с ЕС.\r\n\tТя изрази очакване реципрочният пазарен достъп да намалее след Брекзита, предаде Асошиейтед прес. Това, каза тя, е неизбежно, защото Обединеното кралство напуска единния пазар и митническия съюз.\r\n\tМей отхвърли предложението Северна Ирландия да остане част от митническия съюз с цел гарантиране, че няма да има твърда граница с Ирландия след Брекзит, защото, по думите й, това ще разруши общия пазар в Обединеното кралство, което е неприемливо. Тя добави, че няма да позволи излизането на Обединеното кралство от ЕС да съсипе напредъка по гарантирането на мира в Северна Ирландия.\r\n\tСпоред нея Съдът на Европейския съюз не може да бъде последен арбитър на възникнали след Брекзита спорове между двете страни.", "date": "2018.03.02", "title": "Тереза Мей увери, че е близо до договаряне с ЕС за Брекзит"}
{"url": "http://www.mediapool.bg/komisiya-antikoruptsiya-shte-proveryava-peevski-za-konflikt-na-interesi-za-mediyniya-zakon-news276211.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравната дирекция в Народното събрание е отказала да се произнесе по питането на депутата Делян Пеевски дали е в конфликт на интереси като издател на медии. Причината е, че не е нейна работа, съобщи \"Клуб Z\".\r\n\tДепутатът от ДПС е сред вносителите на промени в медийния закон. Според парламентарния правилник въпросите за наличие на конфликт на интереси трябва да бъдат проверени от ресорната държавна комисия, която от началото на годината се сля в новия мегаорган - Комисията за противодействие на корупцията и за отнемане на незаконно придобитото имущество (КПКОНПИ), добила публичност като комисия \"Антикорупция\".\r\n\tОт комисията са заявили пред \"Клуб Z\", че искането за тълкуване все още не е пристигнало при тях. Когато това се случи, КПКОНПИ има двумесечен срок за произнасяне. Ако казусът е сложен, проверката може да бъде удължена с още един месец.\r\n\tВ началото на февруари Пеевски и колегите му Велислава Кръстева, Хамид Хамид и Йордан Цонев внесоха изменения в Закона за задължителното депозиране на печатни и други произведения. Проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това кои са собствениците им. Те трябва да декларират и всички приходи извън рекламата и банковите заеми, включително финансиране от неправителствени организации, дарения и т.н. Текстът предвижда още \"осветляване\" на бизнеса с разпространението на печатни материали и сезиране на Комисията за защита на конкуренцията, ако се установи, че един \"играч\" държи поне една трета от пазара на разпространението. Кой и най-вече как ще установява това - в закона не пише. Знае се само кой ще уведомява КЗК - Министерството на културата.\r\n\tПеевски отрича да е монополист на пазара на разпространение на вестници и списания. По повод на това, че банковите заеми са изпуснати в проекта, предвид горчивия опит с КТБ, която финансираше определени медии, от ДПС казаха, че са отворени за предложения и запълване на пропуски между първо и второ четене, ако проектът бъде приет.\n\n\r\n\t\"Да България\" сезира ресорната парламентарна комисия с питане дали Пеевски не е в конфликт на интереси като издател на медии и вносител на този законопроект. Тя обаче отказа да разгледала казуса по същество, а председателят й Борис Ячев заяви, че ще изчака становището на правната дирекцияи вероятно ще поиска такова и от комисия \"Антикорупция\".\r\n\tПредложените промени в медийния закон все още не са влезли в дневния ред на парламентарните комисии. Проектът е разпределен на комисията по медии и култура, председателствана от Вежди Рашидов (ГЕРБ). Очакванията бяха, че ще проектът ще се гледа още миналата седмица, но това не се случи досега. Причина за забавянето е, че са поискани становища от други институции, сред които Съветът за електронни медии, Министерството на културата, Комисията за защита на конкуренцията.\r\n\tМеждувременно Министерският съвет възложи на трима министри – на финансите, на икономиката и на културата да пишат законови изменения относно собствеността и финансирането на медиите в страната и тяхното разпространение.\r\n\tСпоред източници на \"Клуб Z\" текстовете са в процес на подготовка и до голяма степен преповтарят като замисъл предложените от депутатите от ДПС. Очаква се в декларирането на \"източници на финансиране\" да бъдат включени и заемите от финансови институции - нещо, което от ДПС не предвиждат, но са склонни да приемат, както заявиха сами при представянето на идеите си.\r\n\tРаботната група в Министерският съвет трябва да предложи също начин за сезиране на Комисията за защита на конкуренцията (КЗК) от държавен орган, както и да регламентира задължение на КЗК за периодично изготвяне на секторни анализи на медийния пазар в страната, обхващащи всички медии.\r\n\tС решението на Министерския съвет е поставен и срок проектът да бъде подготвен до един месец. \r\n\tВ 14 дневен срок пък работната група трябва да подготви и \"\"обосновано и мотивирано\" решение, с което да сезира КЗК за извършване на секторен анализ на медийния пазар в страната. Анализът трябва да изследва \"характеристики и структура на пазара, участниците, степента на пазарна концентрация, динамиката в сектора, нормативната уредба, саморегулациите и да бъдат направени изводи за състоянието на конкурентната среда\".\r\n\tДо момента ГЕРБ и \"Обединени патриоти\"  публично не са обявили дали подкрепят законопроекта на ДПС. Единствено от БСП заявиха, че ще гласуват \"против\". Мотивът им е, че колкото и да са хубави предложенията на Пеевски, не искат да са те тези, които ще \"перат\" имиджа му.", "date": "2018.03.02", "title": "Комисия \"Антикорупция\" ще проверява Пеевски за конфликт на интереси за медийния закон"}
{"url": "http://www.mediapool.bg/pretsedent-diskvalifitsiraha-tsyalata-seriya-ot-sprinta-na-400-m-v-birmingam-news276266.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа втория ден от Световното първенство по лека атлетика в зала в Бирмингам се случи нещо невиждано в историята на леката атлетиката. Съдиите дисквалифицираха всички състезатели от втората серия на 400 метра\r\n\t \r\n\tПърви бе дисквалифициран Абдалелах Харун (Катар), който бе сред фаворитите. Сребърният медалист от световното първенство в Портланд преди две години записа 45.37 сек в зала през този сезон.\r\n\t \r\n\tВ неговото отсъствие серията спечели водачът в световната ранглиста за сезона с 44.88 сек Брелън Таплин (Гренада) с 46.37 сек. След края на бягането обаче съдиите декласираха всички останали в серията са заради излизане от пътеките им.", "date": "2018.03.02", "title": "Прецедент – дисквалифицираха цялата серия от спринта на 400 м. в Бирмингам"}
{"url": "http://www.mediapool.bg/tomislav-donchev-yunker-nyamashe-shans-pred-g-zha-varbakova-news276213.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Той (Жан-Клод Юнкер – бел. ред.) нямаше шанс да спечели общественото внимание на фона на г-жа Върбакова\". Това каза вицепремиерът по еврофондовете Томислав Дончев пред Нова телевизия по повод визитата на председателя на Европейската комисия Жан-Клод Юнкер в София за срещата с лидерите на Западните Балкани.\r\n\tЮнкер попари надеждите им страните от Западните Балкани да станат членове на Европейския съюз преди 2025 г.\r\n\tОбщественото внимание обаче не беше насочено към тази среща, а към непрозрачната сделка по продажбата на българския бизнес на ЧЕЗ на Гинка Върбакова от Пазарджик. Сутринта тя разговаря с премиера Бойко Борисов в Министерския съвет и експресно се съгласи държавата да има контролен дял в ЧЕЗ. Следобед пък беше изслушването й пред две комисии в Народното събрание, което продължи повече от 5 часа.", "date": "2018.03.02", "title": "Томислав Дончев: Юнкер нямаше шанс пред г-жа Върбакова"}
{"url": "http://www.mediapool.bg/putin-pozdravi-radev-a-lavrov-borisov-news276267.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев получи поздравителни писма от редица държавни глави по повод предстоящото отбелязване на Националния празник на България - 3 март, съобщиха от прессекретариата на държавния глава. \r\n\t \r\n\tПисма до българския държавен глава са изпратили президентите и държавните ръководители на Руската федерация, САЩ, Френската република, Федерална република Германия, кралицата на Обединеното кралство Елизабет II, кралят на белгийците Филип, на Италианската република, на Република Австрия, папа Франциск, президентите на Република Сърбия, Република Турция, Република Южна Африка, Социалистическа република Виетнам, Държавата Палестина, кралят на Саудитска Арабия Салман бин Абдулазиз Ал Сауд, и много други.\r\n\t \r\n\t\"Приемете сърдечни поздравления по случай знаменателната дата - 140-ата годишнина от Освобождението на България от османско иго\", заявява в писмото си президентът на Руската федерация Владимир Путин.\n\n\r\n\t \r\n\t\"В тези дни ние споменаваме за подвизите на руските войници и българските опълченци, сражавали се рамо до рамо на Шипка и при Плевен. Благодарение на тяхното мъжество, твърдост и саможертва беше възстановена древната българска държавност\", се казва още в писмото на руския президент. Владимир Путин изразява своята увереност, че общите исторически традиции, трайните връзки на приятелство и взаимопомощ, културната и духовна близост ще бъдат и занапред надеждна основа за развитието на всестранното сътрудничество между двете държави.\r\n\t \r\n\t\"От името на народа на Съединените американски щати поздравявам българския народ с годишнината от Освобождението на България - 3 март\", се казва в писмото на президента на САЩ Доналд Тръмп. \r\n\t \r\n\t\"България е важен съюзник в НАТО и ние ценим нашето продължително сътрудничество и приятелство. Бихме искали да изразим своята признателност за приноса на България в рамките на международната коалиция в Афганистан, както и да поздравим България за нейното първо председателство на Съвета на Европейския съюз\", заявява още Тръмп.\r\n\t \r\n\tПремиерът Бойко Борисов пък проведе разговор с руския външен министър Сергей Лавров, съобщиха от пресслужбата на Министерски съвет. \r\n\t \r\n\tЛавров е поздравил българския премиер по случай националния празник на страната ни - 140-годишнината от освобождението на България от османско иго, като е подчертал, че културните ценности, обединяващи България и Русия, са основа за задълбочаване на двустранните отношения в редица сфери. \r\n\t \r\n\tБойко Борисов и Сергей Лавров са обсъдили приоритетната тема за българското председателство на Съвета на ЕС - развитието на страните от Западните Балкани. Българският премиер е посочил, че държавите от региона трябва да бъдат подпомогнати активно, и че България полага усилия за изграждането на по-добро инфраструктурно свързване на страните от този регион с държавите от ЕС. Затова България търси подкрепата не само на държавите-членки на ЕС, но и на други партньори като Русия, е отбелязал още българският министър-председател. \r\n\t \r\n\tПремиерът е благодарил на руския външен министър за участието му в днешното откриване на изложбата по случай 140 години от освобождението на България. \r\n\t \r\n\tИзложбата представя архивни документи, сред които копие на Сан-Стефанския мирен договор и ратификационни османски документи от 4 март 1878 г., подготвени от МВнР на Русия и от \"Неизвестни фотографии от Руско-турската война 1877-1878 г.\", предоставени от Посолството и Българския културен институт в Москва. \r\n\t \r\n\t\"Изложбата е впечатляваща и тя показва нашата обща история. Признателни сме на нашите български приятели за увековечаването на паметта на такива изтъкнати военачалници като генералите Скобелев, Тотлебен, Гурко, Драгомиров. Нашите приятели грижовно пазят паметта на руските войници и офицери, които са положили живота си върху олтара на победата\", посочил Лавров. \r\n\t \r\n\tРуският външен министър заявил още, че общото ни културно и духовно наследство е основа за постъпателното развитие на нашето сътрудничество във всички области- политика, икономика, култура, туризъм.", "date": "2018.03.02", "title": "Путин поздрави Радев, а Лавров – Борисов"}
{"url": "http://www.mediapool.bg/bezplatno-parkirane-v-sofiya-po-sluchai-3-mart-news276215.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗоните за паркиране в София - \"синя\" и \"зелена\" няма да работят на Националния празник – 3 март. Това съобщиха от Центъра за градска мобилност.\r\n\tСтоличнаи и гостите на града ще могат да паркират безплатно и на 5 март (понеделник) - ден, който е обявен за почивен.\r\n\tНа 4 март - неделя паркирането в двете зони също е свободно.", "date": "2018.03.02", "title": "Безплатно паркиране в София по случай 3 март"}
{"url": "http://www.mediapool.bg/petima-sa-v-aresta-za-vzriven-bankomat-v-sofiya-news276216.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПолицията задържа петима души след взривяване на поредния банкомат през изминалата нощ в София, съобщи МВР. Сред арестуваните има познати на полицията известни автокрадци.\r\n\tИнцидентът е станал на столичния булевард \"Рожен\" 36 в квартал \"Илиянци\". Банкоматът е бил поставен в цветарски магазин. Крадците взривяват устройството и взимат банкнотите.\r\n\tПоследвала гонка между полицията и извършителите, които са се опитали да избягат. Петимата мъже са задържани в Ихтиман.\r\n\tРазследването по случая продължава. Ще се уточнява дали задържаните имат общо с друг взривен банкомат в София преди по-малко от месец.\r\n\tВзривеният банкомат е бил монтиран на фасадата на цветарски магазин. Собственикът на  магазина каза, че банкоматът скоро не е бил зареждан с пари.\r\n\tМагазинът не е застрахован и всички щети ще бъдат за сметка на собственика.", "date": "2018.03.02", "title": "Петима са в ареста за взривен банкомат в София"}
{"url": "http://www.mediapool.bg/martav-mazh-e-otkrit-v-raiona-na-oblastnata-uprava-v-plovdiv-news276217.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМъж на видима възраст около 40 години е намерен мъртъв в района на Областната управа в Пловдив тази сутрин, съобщи МВР.\r\n\tСигналът е подаден малко след 7 часа. Мъжът е открит в безпомощно състояние върху капак на кола. На място е установена смъртта му.\r\n\tВ момента тече оглед в присъствието и на съдебен лекар. Изясняват се обстоятелствата около инцидента и самоличността на мъжа.\r\n\tСлед приключване на процесуално-следствените действия ще бъде изяснено от какво е настъпила смъртта му.", "date": "2018.03.02", "title": "Мъртъв мъж е открит в района на Областната управа в Пловдив"}
{"url": "http://www.mediapool.bg/nyu-york-taims-putin-mozhe-i-da-blafira-no-predveshtava-nova-i-skapa-orazheina-nadprevara-news276218.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Невидима\" ракета на Путин е насочена към уязвимостта на САЩ\", извежда в заглавие \"Ню Йорк таймс\" за огласените вчера от руския президент нови руски въоръжения, сред които междуконтиненатална крилата ракета и ядрено торпедо, които могат да надхитрят цялата американска отбрана.\r\n\tПрезентацията на Путин включваше видеоанимации, изобразяващи разделящи се бойни части, насочени срещу Флорида, където президентът Тръмп често ходи в имението си\"Мар а лаго\". Това рязко ще ескалира военните нападки между двете страни и вещае нова и скъпа надпревара в ядреното въоръжаване, пише авторитетният американски вестник.\r\n\tВъпреки, че Путин може би блъфира с тези оръжия, както твърдят някои експерти, той интелигентно се съсредоточи върху уязвимостта на разработените в САЩ отбранителни системи. А именно: те се базират на предположението, че вражеските ракети с ядрени бойни глави летят нависоко и е възможно да бъдат унищожени, преди да достигнат целите си. Новият клас руски оръжия, каза Путин, летят ниско, незабележимо, надалеч и бързо - прекалено бързо, за да реагира защитаващият се, пише вестникът.\r\n\t\r\n\tКато че ли главната цел на твърденията на Путин в неговото годишно обръщение към нацията бе да повдигне патриотичния дух на руснаците в момент, когато той се е устремил към кампания за своето преизбиране. Въпреки че победата му е сигурна в надпревара с един кандидат, отбелязва нюйоркското издание.\n\n\r\n\tСпоред него Путин е използвал речта си, за да увери своите съграждани, че въоръжаването се осъществява, въпреки че правителство харчи големи средства за подобряване на качеството на техния живот. Но централно място в словото му заемаха оръжията, които Путин описа като отговор на отказа на САЩ от контрола върху въоръженията и плановете им за внушително превъоръжаване.\r\n\t\r\n\tРечта на Путин добави към охлаждането на отношенията между САЩ и Русия, констатира \"Вашингтон пост\". Според експерти, цитирани от вестника, с обявяването на новите руски оръжия, които според Путин ще пробиват американската отбрана, шансовете за продуктивен диалог между двете страни намалява.\r\n\tМоже би все още сме далеч от дълбините на Студената война, но вчерашната реч на Путин за \"невидимите\" ракети снижи с още няколко градуса хладните отношения между двете страни. Малцина експерти и от двете страни са на мнение, че новите оръжия (ако се допусне, че съществуват наистина и са дислоцирани) ще променят баланса на силите между САЩ и Русия, които вече разполагат с потенциала да се унищожат взаимно много пъти.\r\n\tСъщевременно е налице широко разпространено мнение, че реторичните атаки, замрялата дипломация и военната ескалация, които стават все по-присъщи на американско-руските отношения, са непродуктивни за глобалната сигурност.\r\n\tРусия и САЩ имат много теми за разговор, като контрола върху въоръженията, кибератаките, Украйна, Сирия и още много. Но не е лесно да се каже как да да се извърши пробив в това наглед неумолимо затъване в мразовити отношения, пише в заключение \"Вашингтон пост\".\r\n\t\r\n\tСред ключовите моменти в посланието на президента руският вестник \"Комерсант\" изтъква \"гарантираното осигуряване на отбранителната способност\" на Русия. Путин описа за пръв път хода на нови стратегически важни разработки на ядрени и хиперзвукови оръжия, като разсекрети част от данните им, и за други нови оръжия, пише вестникът под заглавие \"Балистична икономика\". Според негови източници всички тези проекти фигурират в новата програма за въоръжаване на Русия през 2018-2027 г., утвърдена неотдавна със секретен указ от Путин.\r\n\tМосква заяви пред всички, че притежава принципно нови свръхмощни оръжия - \"неприятна новина за президента и конгреса на САЩ\", отбелязва \"Независимая газета\".\r\n\tИзданието нарича \"кулминация\" на обръщението думите на Путин, че Русия създава своите най-нови системи стратегически оръжия в отговор на едностранното оттегляне на САЩ от Договора за противоракетна отбрана и разполагането на американски системи за ПРО в Щатите и в други страни.\r\n\tВ редакционен коментар за това \"послание към САЩ в присъствието на Федералното събрание\" всекидневникът се пита \"може ли да бъдат решени амбициозни икономически задачи чрез демонстрация на военна сила\".\r\n\tПутин разчита, че САЩ ще се осъзнаят, ще спрат оръжейната надпревара, ще влязат в преговори с Русия, ще сключат нови споразумения, сиреч ще признаят, че не могат да излязат наглава с нея. Този сценарий обаче изглежда слабо вероятен. По-скоро неговият тон ще се възприеме като агресивен, в унисон с образа на \"Русия, която застрашава света\". И новите инструменти за натиск върху Руската федерация ще получат обосновка в очите на западната публика, прогнозира \"Независимая газета\".\r\n\tСпоред \"Известия\" обаче \"Русия не само гарантира своята сигурност, а не позволява и да бъде изместен световният силов баланс, да се осигури безнаказана употреба на различни видове оръжия срещу коя да е страна на планетата. Тъкмо затова миротворческите подходи на Русия намират все по-осезаема подкрепа в най-различни точки от земното кълбо\", твърди вестникът.\r\n\t\r\n\t\"Милитаристкият екстаз в обръщението\" на Путин към парламента, предназначено всъщност по-скоро за външния свят, \"няма прецеденти не само през 18-годишното му управление, но и през цялата най-нова руска история\", пише \"Ведомости\".\r\n\tНа този фон очевидно бледнеят дори аналогичните речи на съветски лидери като Андропов или Хрушчов, се казва в статията.\r\n\tФактически пред света бе демонстрирана нова политическа конструкция въз основа на \"военно доминиране на Русия в света, невъзпирано от съществуващи и бъдещи системи за противоракетна и противовъздушна отбрана\", констатира изданието.\r\n\t\"Проверете и повярвайте, това не е блъф, заяви Путин. А закриляна от новия ядрен щит, ще разцъфне една благополучна, сита и в добро здраве страна на средната класа, за каквато по един или друг начин президентът вече е споменавал. Нова страховита Русия - ето какъв е изглежда образът на бъдещето, с който Путин тръгва към четвърти мандат и с който един ден ще остави страната\", заключава \"Ведомости\".\r\n\t\r\n\tСпоред политолога Глеб Павловски клиповете, демонстрирани от Путин, няма да изплашат американските военни. \"Затова пък всички телевизии ще показват с какво всъщност се занимават руснаците - не им стигат Крим и Донбас, та искат да владеят въздуха, водата и континентите\".\r\n\tТова ще се използва с пропагандна цел и ще се приеме като заплаха с ядрена война, насочена към целия свят, смята експертът. Така според него Путин е започнал \"кампания за по-нататъшна демонизация на Русия\".\r\n\t\r\n\t\"Най-новите оръжия станаха ударен елемент от предизборното послание на Владимир Путин\", коментира опозиционният \"Новая газета\".\r\n\tВестникът припомня редица \"социално-икономически цели, свързвани от президента с евентуалния му нов мандат\": вдигане на руския БВП с 50 на сто, растеж на икономиката с темпо, надхвърлящо средното за света - при изоставане днес с 1-2 процента, повишаване на средната продължителност на живота в Русия и др. Но \"в икономическата сфера Кремъл няма с какво да изненада своите избиратели и му е още по-трудно да се отчете за резултата от последните години. Постиженията тук са изчезващо малки, ако не броим рекордните темпове, с които изтичат капитали от страната, и стремителното свиване на руския дял от общия световен БВП\", пише той.\r\n\t\"И в Русия, и в останалия свят сега ще се обсъжда само военнополитическият смисъл\" на вчерашното обръщение на Путин - \"остава загадка как държавата едновременно може да поема нови социални ангажименти и да стартира надпревара във въоръжаването\", се казва в материала.\r\n\t\"В рамките на realpolitik е ясно, че Кремъл хвърля на масата своя последен коз - напомня за ядрения потенциал на съветската свръхдържава, който по думите на Путин не само че не е ръждясал през последните години, но е видимо обновен и подсилен. Част от западните елити навярно ще видят тук отчаян опит за пазарлък. Ще се намерят обаче и други, които ще поемат предизвикателството\", предрича \"Новая газета\".\r\n\t\r\n\tГерманският експерт в областта на ракетната технология Робърт Шмукер определи ракетните планове на руския държавен глава като \"съвършено неправдоподобни\", предаде \"Дойче веле\".\r\n\tВ близко бъдеще Русия няма да е в състояние да разработи крилата ракета с ядрена енергийна установка, увери професорът по авиационна и космическа технология от Техническия университет на Мюнхен.\r\n\tПо думите на Шмукер, учените са проучвали този въпрос преди няколко десетилетия. Преимуществото на подобен тип ракети е в продължителността на полета. Идеята е в това, че двигателят на ракетата произвежда огромна енергия, която й позволява да лети с много висока скорост под радарите на противника и да достигне цел във всяка точка на земното кълбо. Защитата от подобен тип оръжие е изключително трудна, тъй като тя е \"способна да лети в продължение на дни\", обясни Шмукер.\r\n\tЕкспертът определи изявленията на Путин за новите руски оръжия като \"самохвалство\" и \"химера\".", "date": "2018.03.02", "title": "\"Ню Йорк таймс\": Путин може и да блъфира, но предвещава нова и скъпа оръжейна надпревара"}
{"url": "http://www.mediapool.bg/puchdemon-se-otkaza-da-bade-premier-na-kataluniya-news276219.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият каталунски премиер Карлес Пучдемон се отказва да се бори за нов мандат, предаде \"Ройтерс\".\r\n\tТака той нанесе сериозен удар по движението за отцепване на испанската автономна област, което сам оглавяваше.\r\n\tПучдемон се превърна в основна фигура на тези стремежи, кулминирали в едностранното обявяване на независимост от парламента на Каталуня на 27 октомври 2017 г. Веднага след това той и правителството му бяха уволнени от испанския премиер Мариано Рахой, а Пучдемон отиде в доброволно изгнание в Белгия.\r\n\tНа предсрочните регионални избори в Каталуния през декември трите сепаратистки партии, взети заедно, получиха по-малко гласове от партиите противници на независимостта, но поради особеностите на местното изборно законодателство спечелиха абсолютно мнозинство. Пучдемон започна кампания за възстановяването му на премиерския пост. Негови поддръжници твърдяха, че той може да управлява от дистанция.\r\n\tСега политикът обяви, че временно оттегля кандидатурата си. Решението му \"се основава само на една причина - при настоящите обстоятелства това е начинът да има ново действащо правителство\", каза Пучдемон. Низвергнатият политик направи изявление чрез видеозапис, който бе разпространен в социалните мрежи.\n\n\r\n\tТой заяви, че партията му \"Задно за Каталуня\" ще предложи като алтернативен кандидат за премиер друг сепаратист - Жорди Санчес, който в момента е в ареста в Мадрид по обвинение в бунт срещу държавата.\r\n\tПрез последните 4 месеца Каталуния се управлява пряко от Мадрид. Рахой задейства член 155 от конституцията, който отне временно автономията на областта.\r\n\tВ Испания срещу Пучдемон има повдигнато обвинение в противодържавна дейност и бунт и най-вероятно той ще бъде арестуван, ако се завърне в страната. Както правителството в Мадрид, така и юристите на регионалния парламент в Барселона отхвърлиха искането му да управлява от Брюксел.\r\n\tНоминирането на Жорди Санчес вероятно също ще бъде изпълнено с трудности предвид факта, че той е в ареста.\r\n\tСлед оттеглянето на Пучдемон Рахой заяви, че за лидер на Каталуния \"трябва да бъда избран някой, който е в Испания и който няма проблеми със закона\".\r\n\tОт кабинета на испанския премиер допълниха, че автономната област има нужда колкото се може по-скоро от лидер, \"който може да управлява и да се занимава с въпроси, важни за нейните граждани\".\r\n\tСъщеременно Пучемон съобщи, че адвокати са подали жалба от негово име до Съвета за човешки права на ООН за нарушаване на правото на самоопределение.\r\n\tЖорди Санчес е лидер на сепаратистката организация Каталунско национално събрание (КНС). Той бе арестуван на 17 октомври 2017 г. заедно с Жорди Куишар, оглавяващ движението \"Оминум културал\".\r\n\tСпоред прокуратурата двамата съименници изиграли ключова роля в планирането и подготовката на референдума за независимост на Каталуня на 1 октомври 2017 г., обявен за незаконен от испанското правосъдие.\r\n\tСанчес и Куишар са обвинени в противодържавна дейност. На 20 септември 2017 г. те свикали и насърчили протестиращи, които в продължение на няколко часа попречили на служители на националната полиция да обискират офиси на каталунското регионално правителство в Барселона, твърди испанското обвинение.", "date": "2018.03.02", "title": "Пучдемон се отказа да бъде премиер на Каталуния"}
{"url": "http://www.mediapool.bg/yuzhnokoreiskiyat-prezident-kaza-na-tramp-che-vaznameryava-da-prati-svoi-emisar-v-phenyan-news276222.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжна Корея смята да изпрати в Северна Корея специален пратеник в отговор на поканата, отправена от севернокорейския лидер Ким Чен-ун. Това е съобщил южнокорейският президент Мун Дже-ин в телефонен разговор с президента на САЩ Доналд Тръмп, предаде Ройтерс.\r\n\tМун и Тръмп са разговаряли за неотдавнашните посещения в Южна Корея на двама високопоставени представители на КНДР, се казва в съобщение на южнокорейското президентство.\r\n\tЗимните олимпийски игри в Южна Корея активизираха отношенията между двете корейски държави след година на рязко повишаване на напрежението заради ракетната програма на КНДР и шестия й и най-мощен ядрен опит, извършен като демонстративно незачитане на санкциите на ООН, отбелязва Ройтерс.\r\n\tПрезидентите на Южна Корея и САЩ са се договорили да продължат да полагат усилия за премахване на ядрените оръжия от Корейския полуостров, запазвайки инерцията, постигната в диалога между Юга и Севера, се казва в съобщението.", "date": "2018.03.02", "title": "Южнокорейският президент каза на Тръмп, че възнамерява да прати свой емисар в Пхенян"}
{"url": "http://www.mediapool.bg/evropeiskiyat-sayuz-shte-reagira-tvardo-ako-sasht-nalozhat-vnosni-mita-za-stomanata-i-aluminiya-news276223.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският съюз ще реагира твърдо, ако Съединените щати наложат мита на вноса на стомана и алуминий, заяви председателят на Европейската комисия Жан-Клод Юнкер, цитиран от Ройтерс.\r\n\t\"Силно съжаляваме за този ход, който, изглежда,  представлява въпиеща намеса за защита на американското вътрешно производство и не е основан на какъвто и да било аргумент, свързан с националната сигурност. Няма да стоим безучастно, когато нашата индустрия е ударена с несправедливи мерки, излагащи на опасност хиляди работни места в Европа. ЕС ще реагира твърдо и съразмерно в следващите дни, за да защити интересите си с контрамерки срещу САЩ, съобразени с правилата на Световната търговска организация\", гласи декларацията на председателя на ЕК.\r\n\tСАЩ планират да наложат мита от 25 на сто над целия внос на стомана и от 10 на сто над голяма част от вноса на алуминий, с което ще отворят пътя към нов конфликт с търговските си партньори, отбелязва ДПА.", "date": "2018.03.02", "title": "Европейският съюз ще реагира твърдо, ако САЩ наложат вносни мита за стоманата и алуминия"}
{"url": "http://www.mediapool.bg/sasht-odobriha-prodazhbata-na-protivotankovi-raketni-kompleksi-na-ukraina-news276224.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството на президента на САЩ Доналд Тръмп даде одобрението си да бъдат продадени на Украйна противотанкови ракетни комплекси \"Джевлин\", предадоха осведомителните агенции, като се позоваха на Пентагона.\r\n\tЦената на възможната продажба ще възлезе на 47 милиона долара.\r\n\t\"Системата \"Джевлин\" ще помогне на Украйна при изграждането на нейния дългосрочен отбранителен капацитет да защитава суверенитета и териториалната си цялост и така да задоволи изискванията на своята национална сигурност\", заяви министерството на отбраната на САЩ. То допълва, че предложената продажба няма да промени военното равновесие в региона.\r\n\tДържавният департамент на САЩ - органът, от който зависи  разрешаването на подобни продажби, е уведомил Конгреса, че възнамерява да одобри продажбата. Сега Конгресът разполага със срок от 30 дни да я блокира, но не се очаква да го направи. Конгресмени и от двете партии отдавна лобират пред правителството да осигури тези оръжия.\r\n\tРешението беше оповестено същия ден, в който руският президент Владимир Путин обяви, че страната му е разработила нови ядрени оръжия, за които твърди, че не могат да бъдат прехванати от никой враг.\n\n\r\n\tВ уведомлението си до Конгреса Държавният департамент посочва, че възнамерява да продаде общо 37 комплекса с 210 ракети \"Джевлин\" американско производство. Ракетите ще дойдат от съществуващите запаси на армията на САЩ.\r\n\tАмериканските противотанкови ракети, чиято продажба за Украйна беше одобрена вчера от САЩ, ще бъдат възпиращ аргумент срещу руска агресия в Донбас, заяви украинският президент Петро Порошенко, цитиран от Франс прес.\r\n\t\"Благодаря на президента на САЩ Доналд Тръмп и на целия му екип за тяхната подкрепа за Украйна и това историческо решение\", добави Порошенко. \"Само чрез солидарност и единство може да бъде спрян руския агресор и свободният свят да бъде защитен от маниакалните му амбиции\", подчерта той.", "date": "2018.03.02", "title": "САЩ одобриха продажбата на противотанкови ракетни комплекси на Украйна"}
{"url": "http://www.mediapool.bg/antonio-tayani-prie-da-e-kandidat-za-premier-na-italiya-ot-partiyata-na-berluskoni-news276225.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на Европейския парламент Антонио Таяни заяви, че на италианските парламентарни избори на 4 март ще се яви като кандидат за премиер на партията на Силвио Берлускони \"Напред, Италия\", предаде Ройтерс.\r\n\tОсемдесет и една годишният Берлускони четири пъти беше премиер на Италия, но му е забранено да заема публични постове до 2019 г. заради осъдителна присъда от 2013 г. за данъчни измами.\r\n\tВъв вторник той обяви, че Таяни, един от съучредителите на \"Напред, Италия\" през 1994 г., е неговият предпочитан кандидат за премиер на парламентарните избори, но уточни, че председателят на ЕП все още не е приел предложението му.\r\n\tВчера Таяни реагира в Туитър, изразявайки благодарност към Берлускони за \"неговия жест на голямо уважение\". \"Казах му, че съм готов да служа на Италия\", допълни председателят на ЕП в публикацията си в социалната мрежа.\r\n\tСнощи, след участие в токшоу по един от телевизионните си канали, Берлускони изрази задоволство от решението на съпартиеца си.\n\n\r\n\t\"Знам, че е срамота да отнемам Таяни от Европа, но това е в интерес на Италия\", каза Берлускони.\r\n\tШейсет и четири годишният Таяни е един от най-доверените хора на Берлускони, като беше до него, когато дългогодишният политически лидер, забъркан в секс скандали, през 2011 г. беше принуден да подаде оставка от премиерския пост в разгара на дълговата криза.\r\n\tДнес е последният ден от предизборната кампания преди изборите в неделя. В повечето социологически проучвания дясноцентристката коалиция на Берлускони е сочена за фаворит за спечелването им. Прогнозите са обаче, че тя няма да има достатъчно проценти за управляващо мнозинство.\r\n\tСред коалиционните партньори на Берлускони са противопоставящата се на имиграцията партия \"Лигата\" и националистите от формацията \"Италиански братя\". Тези политически сили се договориха, че ако блокът им спечели пълно мнозинство на изборите, партията с най-голям резултат измежду тях може да излъчи следващия премиер.\r\n\tСпоред проучванията \"Напред, Италия\" запазва лека преднина пред \"Лигата\". Крайният избор за новия премиер обаче ще направи президентът Серджо Матарела.\r\n\tПрез 1994 г. Таяни за пръв път беше избран в ЕП и по-голямата част от политическата му кариера премина в Брюксел. През януари 2017 г. той стана председател на парламента, след като предшественикът му Мартин Шулц се оттегли, за да се върне в германската политика.\r\n\tПроевропейското реноме на Таяни означава, че той няма да бъде радушно приет от нито един от коалиционните партньори, които са евроскептично настроени.", "date": "2018.03.02", "title": "Антонио Таяни прие да е кандидат за премиер на Италия от партията на Берлускони"}
{"url": "http://www.mediapool.bg/24-zaginali-pri-pozhar-v-tsentar-za-narkomani-v-baku-news276226.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 24 души са загинали в пожар, избухнал в петък в център за рехабилитация на токсикомани в азербайджанската столица Баку, съобщиха властите, цитирани от Франс прес.\r\n\tПострадалата едноетажна сграда е била дървена. Първоначални данни сочат, че причина за пожара е повреда в електроинсталацията, се казва в общо комюнике на властите.\r\n\tОрганите на реда, цитирани от ТАСС, съобщиха за 34 спасени, трима от които - настанени в болница.  \r\n\tЗагиналите според АПА са били пациенти, вързани за леглата си, затова не са могли да избягат от пламъците.\r\n\tПожарът е потушен, причините се разследват. Азербайджанският президент Илхам Алиев е поел контрола върху разследването, добавя ТАСС.\n\n\r\n\tФранс прес припомня във връзка с инцидента редица предишни пожари в Азербайджан. През май 2015 г. 15 души намериха смъртта си при пожар в многоетажна сграда в предградие на Баку. През 1995 г. пожар в столичното метро, чиито инсталации били остарели - още от съветско време - отне живота на 289 души.", "date": "2018.03.02", "title": "24 загинали при пожар в център за наркомани в Баку"}
{"url": "http://www.mediapool.bg/armen-sarkisyan-e-noviyat-prezident-na-armeniya-news276227.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАрмен Саркисян бе избран в петък за президент на Армения с голямо мнозинство от гласовете на членовете на парламента, предадоха Ройтерс и ТАСС.\r\n\tКандидатурата на 64-годишния бивш премиер и бивш посланик във Великобритания бе подкрепена от 90 депутати при десет \"против\" и един \"въздържал се\" в 105-местното законодателно събрание.\r\n\tАрмен Саркисян ще бъде държавен глава за срок от седем години. Той заема мястото на досегашния президент Серж Саркисян, който според опозиционни лидери може да остане във властта като министър-председател.\r\n\tНовият президент бе издигнат като кандидат от управляващата Републиканска партия на Армения и коалициония й партньор Арменска революционна федерация \"Дашнакцутюн\". Армен Саркисян бе подкрепен и от десноцентристкия блок \"Царукян\".\r\n\tСлед конституционна реформа Армения премина към парламентарна форма на управление. Държавният глава е с ограничени пълномощия и се избира от Националното събрание.", "date": "2018.03.02", "title": "Армен Саркисян е новият президент на Армения"}
{"url": "http://www.mediapool.bg/spasiha-mladezhi-ot-prespite-pod-vrah-balgarka-news276229.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСливенски пожарникари са спасили двама младежи, навлезли в забранен пътен участък, съобщиха от Областната дирекция на МВРв Сливен.\r\n\tМомиче и момче на 20-години от София са закъсали в преспите по пътя към връх Българка, който е затворен за движение за целия зимен сезон и е ясно обозначен с пътни знаци.\r\n\tДвамата са подали сигнал за бедствие малко след полунощ. До тях са достигнали два високопроходими автомобила и седем служители на Регионалната дирекция \"Пожарна безопасност и защита на населението\" в Сливен.\r\n\tОколо 3 часа сутринта младежите са били извадени от преспите и съпроводени до Сливен, където ги е очаквал екип на \"Пътна полиция\".\r\n\tНа водача е съставен акт за влизане в забранен пътен участък, свидетелството за управление му е отнето, регистрацията на автомобила е прекратена, а регистрационните номера - свалени.", "date": "2018.03.02", "title": "Спасиха младежи от преспите под връх Българка"}
{"url": "http://www.mediapool.bg/lavrov-obshtoto-nasledstvo-na-rusiya-i-na-bulgaria-e-osnova-na-priyatelstvo-news276230.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКултурните и духовните ценности, обединяващи Русия и България, подхранват и днес приятелските руско-български отношения, заяви руският външен министър Сергей Лавров при откриването на изложба по повод честването на 140-ата годишнина от освобождаването на България от османско иго.\r\n\t \r\n\t\"Убеден съм, че руско-българското братство, общото културно и духовно наследство могат да устоят на изпитанието на времето. Това е основа за развитие на двустранните връзки помежду ни, за сътрудничество във всички области - политика, икономика, туризъм, култура\", каза руският министър, цитиран от ТАСС. \r\n\t \r\n\tЛавров изтъкна \"специалната роля\" на руско-турската война от 1877-1878 г. в историята на отношенията между Русия и България и между двата народа. \n\n\r\n\t \r\n\t\"Днес отдаваме дължимото на българските опълченци, сражавали се рамо до рамо\" с руските войски за независима България, добави той.\r\n\t \r\n\tПосланикът на България в Русия Бойко Коцев на свой ред отбеляза \"общите исторически, културни и духовни връзки\" между двете страни и двата народа. Да пазим общата си история е наш дълг и първостепенна задача, подчерта той.", "date": "2018.03.02", "title": "Лавров: Общото наследство на Русия и на България е основа на приятелство"}
{"url": "http://www.mediapool.bg/presata-v-chehiya-borisov-se-strahuva-babish-e-v-shok-news276233.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Бойко Борисов се страхува, а Бабиш е в шок\", пише чешкият таблоид \"Блеск\" относно сделката на чешката компания ЧЕЗ за активите й в България с малката пазарджишка фирма \"Инерком\". Изданието констатира, че чешката държавна компания е станала \"двигател\" на българската политика.\r\n\tИзбухналият в България скандал с покупката на големите енергийни активи на ЧЕЗ от фирма с малък капитал и скромен опит в управлението на три соларни парка, се следи изкъси и от чешките медии, след като издание на техния премиер в оставка Андрей Бабиш разкри съмнителна схема за финансиране на сделката от офшорни фирми и с подкрепа от три български банки, две от които упорито отричаха това. В резултат премиерите на двете държави проведоха за два дни пет разговора, в последният от окито е обсъдено намерението на държавата да придобие от \"Инерком\" контролен дял в електроразпределителното дружество на ЧЕЗ в България. Бабиш посочва, че като цяло сделката е приключено, но от ЧЕЗ посочиха, че очаквата да видят какво ще им предложи купувачът.\r\n\tОбществеността в България следи с напрежение развитието на ситуацията около продажбата на българския бизнес на ЧЕЗ, която се променя всеки ден, пише пражкият \"Лидове новини\", собственост на премиера Бабиш.\r\n\tВестникът припомня на читателите си, че става дума за доставката на електроенергия за три милиона потребители, която трябва да бъде извършвана от неизвестната и неясно финансираната българска фирма \"Инерком\".\r\n\t\"Това е ужасен маскарад\", обявяват български журналисти, които следят как постепенно чешката енергийна компания завладява политическата сцена в България, пише изданието, цитирано от БТА.\n\n\r\n\t\"Лидове новини\" съобщава, че Бойко Борисов е обявил в четвъртък публично намерението на държавата да поеме контролен пакет от дяловете в \"ЧЕЗ-България\", които ЧЕЗ ще продаде на \"Инерком\".\r\n\tПо данни не \"Лидове новини\" българския премиер е споменал за това намерение пред чешкия си колега (в оставка) Андрей Бабиш по телефона още в сряда вечерта.\r\n\tВ хода на общо петте телефонни разговора между двамата премиери Бабиш бил казал, че най-многото, което може да направи неговото правителство, е да съдейства за организирането на среща между държавната ЧЕЗ и \"Инерком\" с участието на българския кабинет.\r\n\tОстава основният въпрос защо ситуацията достигна такава критична фаза, пита пражкият вестник.\r\n\tЧешката и българската страна са имали още преди няколко седмици информация за собствениците на \"Инерком\" и за начините за финансиране на важната сделка, но не са се намесили преди подписването на договора за продажба.\r\n\tДруг чешки вестник - деловият \"Хосподаржске новини\" също изтъква факта, че в ситуацията около продажбата на дъщерната фирма на ЧЕЗ в България отново е настъпила промяна. Премиерът Борисов обяви вчера, че държавата може да изкупи дялове от електроразпределителното дружество - възможност, която досега той отхвърляше.\r\n\t\"Имаме подписан договор, но ще видим какво ще ни предложи \"Инерком\"\", цитира вестникът Ладислав Кржиж, говорител на ЧЕЗ. При подписването на договора за покупко-продажба в петък българската компания е внесла в банка пет милиона евро (127 млн. чешки крони) невъзвръщаем депозит като гаранция, че ще плати договорената цена.\r\n\tЗасега не е ясно какъв дял от бизнеса на \"ЧЕЗ-България\" иска да купи правителството в София, пише \"Хосподаржске новини\". Бизнес изданието подчертава, че след подписването на договора преди седмица се е разразила политическа буря в България, като Борисов казал, че възприема всичко това като атака срещу себе си и своето правителство.", "date": "2018.03.02", "title": "Пресата в Чехия: Борисов се страхува, Бабиш е в шок"}
{"url": "http://www.mediapool.bg/prokuraturata-e-sezirana-za-vdignatiya-ot-konpi-zapor-nad-23-mln-lv-na-izcheznala-podsadima-news276234.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНеправителствената организация \"Антикорупционен фонд\" сезира в петък прокуратурата по случая с вдигнатия запор над активи за 23 млн. лв., собственост на издирваната в момента подсъдима за пране на близо 1.6 млрд. лв. финландка от руски произход Елизабет Елена фон Месинг.\r\n\tСлучаят бе описан преди седмица от , но засега никой от компетентните органи не е проявил желание да го коментира.\r\n\tКакто е известно, отблокирането на въпросните средства е станало през 2015 г. по решение на тогавашната Комисия за отнемане на незаконно придобито имущество (КОНПИ), която бе преобразувана в новата антикорупционна комисия. Случаят е от мандата на настоящия ръководител на органа Пламен Георгиев.\r\n\tКОНПИ не само отблокира активите на Елена фон Месинг, но и прекратява производството срещу нея с мотива, че тя представила пред комисията документ от следствения комитет на Русия, че било прекратено разследването срещу нея за участие в организирана престъпна група за незаконни финансови операции. Преводът на документа обаче не е заверен.\r\n\tУспоредно с това наказателното производство срещу нея и руснака Димитър Абрамкин стига до Софийския градски съд, който му дава ход още през 2011 г. През септември 2017 г. и двамата са осъдени на 10 години затвор. Елена фон Месинг е задържана под стража в съдебната зала.\n\n\r\n\tНа горната инстанция обаче следва обрат, след като Софийският апелативен съд в състав Стефан Илиев, Веселин Пенгезов и Калина Георгиева изненадващо решава, че задържането на Месинг е било неоснователно и я освобождава от ареста срещу гаранция от 5000 лв.\r\n\tПрез януари т.г. Елена фон Месинг пусна молба до СГС да бъде вдигната забраната ѝ да напуска страната, представяйки фалшива медицинска бележка, че се нуждае от спешно лечение в чужбина. Това бе установено от градския съд чрез справка от службата за сътрудничество по наказателни дела в ЕС Евроджъст, откъдето отговарят, че един от лекарите е бил починал година преди издаването на представеното от Месинг удостоверение. Оттогава рускинята е в неизвестност.\r\n\tВ тази връзка от \"Антикорупционния фонд\" отбелязват, че \"е важно да бъдат установени всички въпроси около процедурата по вдигане на запора на КОНПИ над активи на издирваната финландска гражданка от руски произход\".\r\n\tОт неправителствената организация задават следните въпроси в сигнала си, входиран в прокуратурата:\r\n\t\r\n\t\r\n\t\r\n\t\r\n\t\r\n\tДо момента антикорупционната комисия категорично отказва да коментира казуса пред медиите. Затова няма и яснота дали Елена фон Месинг е успяла да прехвърли отблокираните ѝ активи преди съдът да наложи нов запор по искане на ДАНС и прокуратурата, които са били сезирани от редови служители на КОНПИ.", "date": "2018.03.02", "title": "Прокуратурата е сезирана за вдигнатия от КОНПИ запор над 23 млн. лв. на изчезнала подсъдима"}
{"url": "http://www.mediapool.bg/vtori-opit-zdravnata-kasa-da-ne-finansira-izlishni-bolnitsi-news276235.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на здравеопазването отново предлага критерии, по които здравната каса ще може да отсява с кои болници да работи на местата, където има излишък от лечебни заведения. Потребностите от болници, отделения и легла предстои да бъдат наново реграментирани с подготвяната от министерството нова Национална здравна карта, след като  от Върховния административен съд. Сега здравното министерство публикува за обществено обсъждане проект на наредба за критериите, по които Националната здравноосигурителна каса (НЗОК) ще може да отсява с кои болници да работи на местата със свръхпредлагане на медицински услуги.\r\n\tКритериите дават преимущество за тези, които осигуряват 24-часови дежурства, имат спешни отделения, осигуряват комплексно лечение, т.е. поддържат по-голям брой клиники и отделения в различни специалности, правят повече и по-сложни манипулации, през тях преминават повече пациенти, в това число през почивните дни, имат собствена аптека, лаборатория и др. Наличието на детски отделения също дава преимущество при оценяването на болниците. Наред с това бонус точки ще дава и оценката на пациентите и тяхната удовлетвореност., се казва в мотивите на здравния министър Кирил Ананиев към предлаганите промени.\r\n\tКакто Mediapool писа, отмяната на здравната карта от съда . За това като временна мярка тази година с бюджета на НЗОК беше въведен .\r\n\tВ момента у нас функционират над 340 болници, а броят им продължава да расте. Постоянно се разкриват нови лечебни заведения, главно в атрактивните, добре платени от НЗОК специалности като онкология, кардиология и ортопедията, която е примамлива с високата цена на медицинските изделия, които се плащат предимно от пациентите.\r\n\tНовите структури се разкриват главно в големите градове, където така или иначе има насищане с болници, като най-много излишни лечебни заведения има в София, Пловдив и Пазарджик.\r\n\tДори няколко новоразкрити легла в ново отделение на съществуваща болница вдигат сериозно разходите на здравната каса, тъй като средният разход за едно болнично легло за активно лечение годишно е 32 000 лева.\r\n\tСпоред бившия здравен министър Петър Москов, който искаше още в предишното правителство \"Борисов\" да наложи ограничения за финансирането на излишни болници и отделения, заради липсата на регулация всяка година се правят 110 млн. лева ненужни разходи в здравеопазването, които обслужват лобистки интереси.\r\n\tОт така заложените от здравното министерство критерии с по-голям шанс да запазят договорите си с касата са големите болници. Без договор може да се окажат по-малки специализирани болници (например хирургични или гинекологични и др.), които предлагат дейности, дублиращи тези в големите, и в същото време не могат да осигурят същата широка гама услуги.", "date": "2018.03.02", "title": "Втори опит здравната каса да не финансира излишни болници"}
{"url": "http://www.mediapool.bg/chez-inerkom-i-investitsionnata-sigurnost-news276228.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОсвен многото политически въпроси, ситуацията около сделката за продажбата на активите на ЧЕЗ в България на \"Инерком\" се вмества много сериозно в по-общата тема за инвестиционната сигурност в страната - при това не само за енергийния сектор. Опасността реномето на държавата пред инвеститорите да бъде поставено под въпрос изглежда реална – особено по отношение на стратегическите инвеститори, някои от които вече си тръгнаха от България.  Така от една страна България разполага както със съвременно законодателство, свързано с инвестициите, така и с атрактивно данъчно облагане, но от друга  страна именно стратегическите инвеститори си отиват.\r\n\tДискусията в парламента на първи март в рамките на съвместното заседание на парламентарни комисии и с участието на г-жа Гинка Върбакова само изостри усещането за съществуващото напрежение. На практика беше конкретно подчертано, че невнимателни стъпки от страна на политиците и на държавните институции могат да доведат до излишни усложнения във взаимоотношенията между България и всяка от страните по сделката, а сигурно и между България и Чехия. Тези усложнения могат да приемат конкретно юридическо измерение включително и чрез превръщането на България в ответник по арбитражни или съдебни дела, свързани с тази сделка.\r\n\tОснования за това със сигурност могат да бъдат намерени както в националното и европейското законодателства, така и в международни договори, по които България е страна. В световен мащаб режимът за защита на инвестициите в енергетиката е не само подробно уреден, но и наличната практика е съществена. Освен всичко останало, в случая могат да бъдат лесно заявени и вече натрупани загуби, включително и от шума, която се вдигна. На фона на съществуващите към момента арбитражни дела от най-големите инвеститори в българската енергетика срещу държавата, още един процес няма да изглежда никак окуражаващо и атрактивно от гледна точка на други инвеститори..\r\n\tВъзможностите за съдебни или арбитражни спорове по конкретния повод обаче са само част от принципния въпрос за инвестиционното реноме на България. В медиите се появиха доста данни за различни намерения на политици, свързани с предложения за изменения на законодателството от по-същностен характер. В този контекст анонсираната идея за одържавяване на приватизирани преди почти 15 години активи е, меко казано, специфична и наистина трябва да бъде преценена много точно и като стъпки, и като ефект от евентуалната й реализация. Същото важи и за огласената идея със закон с обратна сила да се въведат допълнителни условия за сделка, която вече е сключена, макар и да не е финализирана – става дума напр. за идеята да се измени Законът за енергетиката, така че Комисията за енергийно и водно регулиране да получи правото да одобри сделката.\r\n\tЗаконът за нормативните актове по принцип предвижда като изключение възможност за даване на обратна сила на закон, но това да се прави за конкретна търговска сделка не изглежда никак добре. Нещо повече – на теория този подход утре може да бъде съотнесен и към други сектори. Заради това е много важно политиците да преценят достатъчно добре последствията от такива стъпки преди да ги предприемат.\r\n\tДа не забравяме, че от България си тръгнаха Е.ОН, RWE, и други наистина стратегически инвеститори, към които сега се добавя и ЧЕЗ; да не забравяме и споменатите вече няколко арбитражни дела срещу страната по повод инвестиционния режим.\r\n\tСъщевременно България се опитва да привлече стратегически инвеститори например за проекти като АЕЦ \"Белене“ или за развитие на планирания газов хъб и др.\r\n\tЕто защо репутационният риск трябва да бъде сериозно анализиран както по повод сделката между ЧЕЗ и \"Инерком\", така и в по-цялостен контекст преди предприемането на стъпки в състояние на еуфория.", "date": "2018.03.02", "title": "ЧЕЗ, \"Инерком\" и инвестиционната сигурност"}
{"url": "http://www.mediapool.bg/venetsuelskite-prezidentski-izbori-byaha-otlozheni-za-mai-news276236.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентските избори във Венецуела бяха преместени от 22 април за втората половина на май, обявиха венецуелските изборни власти, цитирани от ДПА.\r\n\tРъководителят на централната избирателна комисия Тибисай Лусена заяви, че президентските избори ще бъдат произведени заедно с изборите за регионална и местна власт.\r\n\tПрезидентът Николас Мадуро, който ще се опита да спечели нов мандат на поста, стана автор на предложение да бъдат произведени такива избори три в едно, наричани \"мегаизбори\". Изборните власти обаче обявиха, че няма време да бъдат организирани избори три в едно.\r\n\tОсновната опозиционна формация Коалицията на народното единство заяви, че ще бойкотира президентските избори, които според нея няма да са прозрачни.\r\n\tЛидерът на една от партиите в КНЕ, Хенри Фалкон, обаче ще се яви на тях.", "date": "2018.03.02", "title": "Венецуелските президентски избори бяха отложени за май"}
{"url": "http://www.mediapool.bg/sasht-okachestviha-kato-shega-ideyata-na-rusiya-za-humanitarni-koridori-v-siriya-news276237.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуските предложения за хуманитарни коридори за евакуация на хора от Източна Гута са \"шега\" и хората ги е страх да ги използват от страх от военна повинност, изгнание и смърт. Това заяви Държавният департамент на САЩ, цитиран от Ройтерс.\r\n\t\"Идеята Русия да призовава за така наречения хуманитарен коридор, нека бъда ясна, е шега\", каза на брифинг говорителката на ведомството Хедър Науърт.\r\n\tПо думите й жителите се страхуват да използват подобни коридори, защото може да бъдат призовани за задължителна военна служба в силите на сирийския президент Башар Асад, никога да не се завърнат по домовете си или да бъдат убити.\r\n\tСъщевременно руската армия заяви, че сирийски бунтовници не позволяват на цивилните в Източна Гута да напуснат опасните зони.\r\n\tПо думите на генерал-майор Юрий Евтушенко, ръководител на руския Център за помирение на враждуващите страни в Сирия, на горещата линия на центъра дори са постъпили сигнали, че са извършени показни екзекуции на хора, опитали се да напуснат анклава, предаде ТАСС.", "date": "2018.03.02", "title": "САЩ окачествиха като \"шега\" идеята на Русия за хуманитарни коридори в Сирия"}
{"url": "http://www.mediapool.bg/dvama-vazrastni-i-dete-zaginaha-vav-velikobritaniya-zaradi-snegovalezhite-i-studa-news276238.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвама възрастни и малко дете загинаха през вчерашния ден във Великобритания в резултат на снеговалежите и студа, предизвикани от атлантическата буря Ема и антициклона Звяра от Изтока, съобщи Би Би Си.\r\n\tЛошото време станало причина лек автомобил да се блъсне в жилищна сграда в графство Корнуол, Югозападна Англия, в резултат на което на място загинало седемгодишно момиченце. На една от заснежените улици на град Лийдс беше открита мъртва 75-годишна жена, а още една жертва на стихията стана 46-годишен мъж, чийто автомобил се удари с камион в близкия град Бъркшър.\r\n\tВчера на територията на Англия и Уелс беше обявен червен код за опасност заради лошото време. В цяла Великобритания бяха затворени хиляди училища. В Шотландия продължават да са затворени двете най-големи летища - в Единбург и Глазгоу. На други аерогари, включително в британската столица, бяха отменени десетки полети.\r\n\tЕдин човек загина на североизточния японски остров Хокайдо в резултат на снежната буря, връхлетяла острова, предаде ДПА.\r\n\tМъж на около 20 години бил намерен мъртъв в град Томокомай, след като той и още двама души опитали да спасят шофьор на закъсал в бурята автомобил.\n\n\r\n\tМетеоролозите предупреждават, че днес същият район на Хокайдо ще бъде ударен от нова снежна буря, която ще бъде най-силната от години насам. Властите призоваха хората да не излизат, докато не мине най-тежката част от стихия.\r\n\tОколо 700 училища на острова бяха принудени да затворят, а десетки полети бяха отменени. Около 7500 домакинства бяха без ток през изминалата нощ, а над 300 автомобила бяха блокирани от снежната буря, в района на местното селище Шимукапу, съобщиха японски медии.", "date": "2018.03.02", "title": "Двама възрастни и дете загинаха във Великобритания заради снеговалежите и студа"}
{"url": "http://www.mediapool.bg/peshehodnite-zoni-v-sofiya-se-uvelichavat-s-malko-ot-3-mart-news276239.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПешеходните зони в София ще се увеличат малко от 3 март. Тогава влиза в сила забраната за коли в участъка на бул. \"Витоша\" от ул. \"Алабин\" до бул. \"Ал. Стамболийски\". Трамваите ще продължат да се движат.\r\n\tЩе се наложи и промяна в посоката на движение по някои от улиците в района. Основната е, че се обръща посоката на движение по ул. \"Позитано\" и по нея ще може да се влиза откъм бул. \"Христо Ботев\". Обръща се посоката на движение и по част от улиците \"Лавеле\" и \"Кн. Борис І\".\r\n\tС новата пешеходна част ще бъде продължена естествената пешеходна ос по бул. \"Витоша\", свързвайки я с площад \"Света Неделя\" и с археологическите разкопки там, които разкриват хилядолетната история на София, обясниха от общината.\r\n\tРешението за новата пешеходна зона беше взето от общинския съвет още през миналата година. С него се затваря за коли и част от ул. \"Г. Вашингтон\" и се въвежда максимална скорост до 30 км. в час за колите, минаващи по малките улици в центъра. Предвижда се до 2020 г. т. нар. успокоена зона с максимална скорост на движение от 30 км в час да обхване и малките улици между бул. \"Дондуков\" и бул. \"Сливница\". Всъщност промяната на ограничението едва ли ще повлияе сериозно на начина на шофиране в тези части от града, тъй като и сега по тесните централни улици трудно може да се мине по-бързо.\r\n\tПредстои площад \"Св. Неделя\" да бъде освободен от автомобили, след което ще претърпи цялостна реконструкция. За по-голямото удобство на пешеходците на по-късен етап се предвижда връзка и с Градската градина, посредством забрана за автомобилно движение по ул. \"Съборна\".\r\n\tС тези промени автомобилното движение в тази зона ще бъде изцяло забранено. Трамвайните мотриси на градския транспорт ще продължат да се движат по обичайния си маршрут без промяна, като това допълнително ще стимулира екологичния начин на придвижване в централните части на града. Така пешеходните пространства в центъра на града ще бъдат свързани и по-достъпни.\r\n\tПредвижда се също поетапно платените места за паркиране по тротоарите в столицата да бъдат премахнати, съобщи зам.-кметът по транспорта Евгени Крусев. Това вече се прави по бул. \"Ал. Стамболийски\", където паркоместата са разчертани успоредно на пътното платно, а не както до момента под 45 градуса. Това реално ще намали броя им с около 10. По-малко места за паркиране ще има и на бъдещата пешеходна улица \"Съборна\". По нея ще може да се паркира само от едната страна, а в бъдеще влизането на коли ще бъде изцяло забранено. Ще се промени и схемата на паркиране около площад \"Народно събрание\". \"Ще се опитаме да въведем ред там\", каза Крусев. Той добави, че идеята е там да има повече озеленяване за сметка на местата за паркиране, които ще бъдат намалени с 14. Според препоръките на архитектурното студио на урбаниста Ян Геел централните площади като \"Народно събрание\" и \"Ал. Батенберг\" трябва да бъдат освободени от коли, тъй като в момента действат основно като паркинги.", "date": "2018.03.02", "title": "Пешеходните зони в София се увеличават с малко от 3 март"}
{"url": "http://www.mediapool.bg/reitingite-na-prezidenta-i-premiera-na-frantsiya-se-povishavat-news276240.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРейтингът на доверие към президента на Франция Еманюел Макрон и премиера Едуар Филип е започнал да се увеличава отново и за изминалия месец се е повишил с 3 процента при всеки от тях. Това сочат резултатите от социологическо проучване на института \"Елаб\", цитирани от информационните агенции.\r\n\tСпоред данните рейтингът на Макрон се покачва с 3 процента до 41 на сто - това е делът на запитаните, отговорили положително на въпроса дали вярват в способността на президента \"ефективно да се справи с основните проблеми, които възникват пред страната\". Така Макрон е превъзмогнал негативната тенденция, наблюдавана месец по-рано, когато рейтингът му спадна с 4 процента.\r\n\tПоложителна динамика се наблюдава и в равнището на доверие към премиера Едуар Филип. Рейтингът му за месец също се е покачил с 3 процента - положително оценяват работата му 37 процента от избирателите.\r\n\tПовишаването на доверието към политическото ръководство на Франция наблюдателите свързват с проекта за структурна реформа в националната жп компания Ес Ен Се Еф, който правителството обяви в началото на седмицата. В последните години работата на железопътния монополист не спираше да предизвиква оплаквания сред населението, което беше недоволно от постоянните стачки на железничарите, ремонтите на линиите и закъсненията на влаковете.", "date": "2018.03.02", "title": "Рейтингите на президента и премиера на Франция се повишават"}
{"url": "http://www.mediapool.bg/silna-burya-zaplashva-s-navodneniya-severoiztochnoto-kraibrezhie-na-sasht-news276241.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖителите на североизточното крайбрежие на САЩ се готвят да посрещнат силна буря, която заплашва с наводнения района - от щата Мейн до Северна Каролина, предаде Ройтерс.\r\n\tПроливни дъждове, изключително висок прилив и придружена със силни ветрове буря може да се съчетаят и да причинят големи наводнения в крайбрежните части на Бостън и на север и на юг по бреговата линия, предупреждават правителствени и частни метеорологични служби. Ветрове със скорост до 120 км/ч може да доведат до прекъсване на тока в обширни райони.\r\n\t\"Хората трябва да приемат това много сериозно\", заяви на пресконференция губернаторът на щата Масачузетс Чарли Бейкър и предупреди хората да се готвят за повторение на наводненията, засегнали голяма част от източното крайбрежие при т.нар. \"бомбогенезис\" - зимната буря от 4 януари.\r\n\tАко се намирате в зона, за която е издадено нареждане за евакуация, горещо ви препоръчваме да направите това още в петък сутринта, каза губернаторът.\r\n\tСиноптиците предупреждават, че къщите, които се намират на брега на океана, може да бъдат разрушени от бурни вълни, а живеещите в квартали, до които се стига по нискоразположени пътища, може да се окажат откъснати от света с часове и дори дни.\n\n\r\n\tРаботни екипи укрепват крайбрежните дюни, вратите на търговски обекти се блокират с чували с пясък, а местните жители запечатват прозорците си с листове шперплат, за да ги защитят от евентуални отломки.\r\n\tЕвакуация обявиха властите и в Южна Калифорния. Жителите на крайбрежните квартали са призовани да се евакуират заради задаваща се мощна зимна буря, която вече донесе обилни снеговалежи в северните планини, предаде Асошиейтед прес.\r\n\tЗаповед за евакуация са получили около 30 000 души, живеещи в предпланинските райони на окръг Санта Барбара, включително местата, които бяха опустошени от кални свлачища през януари.\r\n\tНа север, в части от Сиера Невада, е в сила предупреждение за виелици. Вчера там падна над 30 см сняг, заради който бяха затворени основни пътища.", "date": "2018.03.02", "title": "Силна буря заплашва с наводнения североизточното крайбрежие на САЩ"}
{"url": "http://www.mediapool.bg/yadrenite-hvalbi-na-putin-edva-li-shte-promenyat-balansa-na-silite-news276242.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТвърдението на Русия, че е разработила нови стратегически оръжия, недосегаеми за отбраната на Запада, едва ли ще промени баланса на силите в света. Руските ядрени ракети вече разполагат с потенциала да анихилират САЩ, а стратегията на американската отбрана е основана главно върху сдържащата заплаха с масиран ядрен отговор, а не върху непробиваем щит срещу руските ракети. \r\n\t \r\n\tНякои анализатори казват, че изявленията на президента Владимир Путин за новите въоръжения може би ще ускорят зараждащата се според тях надпревара със САЩ във въоръжаването. Миналия месец САЩ назоваха Русия като главната причина за необходимостта да се разработят две нови ядрени оръжия: бойна глава с малка мощ за изстрелвана от подводница балистична ракета и ядрени крилати ракети с морско базиране. \r\n\t \r\n\tАдминистрацията на Доналд Тръмп обеща да увеличи ядрената мощ на САЩ, като същевременно критикува увеличаването на ядрената мощ на Русия. Малко вероятно е думите на Путин да променят това уравнение или да отклонят администрацията на Тръмп от пътя за модернизиране на целия ядрен арсенал на САЩ, което ще струва стотици милиарди долара, като същевременно се разширява противоракетната отбрана. \n\n\r\n\t \r\n\tВъв вчерашната си реч в Москва за състоянието на страната, произнесена дни преди той да спечели, както се очаква, пореден шестгодишен президентски мандат, Путин каза, че сред неговите нови оръжия са задвижваните от атомна енергия крилата ракета, подводен дрон с ядрен двигател, които могат да носят ядрени бойни глави, както и хиперзвукова ракета, която няма аналог в света. \r\n\t \r\n\tНаскоро Пентагонът спомена за разработването от Русия на две от тези оръжия: подводния дрон с междуконтинентален обсег и хиперзвуковия \"плъзгащ се летателен апарат\", каквото оръжие разработват също Вашингтон и Пекин. Пентагонът не е говорил публично за споменатата от Путин крилата ракета с ядрен двигател. Тя напомня за разработките в САЩ през 60-те години на подобно оръжие, наричано \"Голямата тояга\", който проект накрая е бил изоставен. \r\n\t \r\n\tБелият дом омаловажи думите на Путин. \r\n\t \r\n\t\"Президентът Путин потвърди нещо, което отдавна е известно на правителството на Съединените щати, но което Русия отричаше\", каза говорителката на Белия дом Сара Хъкаби Сандърс като реакция на речта на Путин. \r\n\t \r\n\tГоворителката на Държавния департамент Хедър Науърт отбеляза, че Путин е говорил преди изборите на 18 март. \"Смятаме, че той иска да се хареса на публиката\", каза тя и добави, че хвалбите на Путин са безотговорни. Тя каза, че за нея е било \"жалко\" да гледа руската видеоанимация, показана от Путин по време на речта му, изобразяваща, както каза тя, \"ядрена атака срещу Съединените щати\". Тя назова тази анимация \"безвкусна\". \r\n\t \r\n\tНезависимо, че Путин каза, че неговите съобщения целят да привлекат вниманието на Америка, той каза също, че е отворен за диалог със САЩ. \r\n\t \r\n\t\"Ние не сплашваме никого, няма да нападаме някого, ние нямаме намерение на отнемаме нещо от някого\", каза той.\r\n\t \r\n\tПутин твърди, че неговите нови оръжия ще направят безполезни отбранителните системи на САЩ и Европа, намеквайки за рязко повишаване на залозите в продължителната борба за стабилност в света след Студената война. Москва отдавна заплашва, че ще намери технологичен начин да преодолее западната система за противоракетна отбрана, която възприема като заплаха срещу себе си и която Западът отрича да е насочена срещу Русия. \r\n\t \r\n\tТомас Карако, експерт по противоракетна отбрана в Центъра за стратегически и международни изследвания, каза, че изявленията на Путин са в унисон с по-широкия модел на руските идеи за ядреното оръжие и ролята на Русия в света. Администрацията на Тръмп тълкува руските изявления и действия от последните няколко години, вкл. анексирането на Крим и военната намеси в Източна Украйна, като изискващи засилване на възпиращата ядрена мощ на САЩ. \r\n\t \r\n\tГоворителката на Пентагона Дейна У. Уайт заяви, че САЩ ще продължават да настояват, че противоракетната отбрана на САЩ не е заплаха за Русия. \"Тук не става дума за отбрана; това е за възпиране\", каза тя и добави, че министерството на отбраната не е изненадано от изявленията на Путин за оръжията. \r\n\t \r\n\tСпоред Микаела Додж, експерт по противоракетна отбрана във Фондация \"Херитидж\", изявленията на Путин потвърждават, че администрацията на Тръмп е била права да изгради обявената си наскоро оценка за политиката си за ядрените оръжия около безпокойството, което буди Русия. \r\n\t \r\n\tСтановището на администрацията се свежда до това, че руската политика и действия съдържат потенциала да създадат погрешна преценка, която да доведе до безконтролна ескалация на конфликт в Европа. В частност тя изтъква руската доктрина, известна като \"ескалирай, за да деескалираш\". Тази доктрина предвижда Москва да използва или да заплашва да използва ядрено оръжие с малка мощност в ограничен конвенционален конфликт в Европа с идеята, че като прави това, ще принуди САЩ и НАТО да отстъпят.", "date": "2018.03.02", "title": "Ядрените хвалби на Путин едва ли ще променят баланса на силите"}
{"url": "http://www.mediapool.bg/izraelskata-politsiya-razpitva-premiera-po-delo-za-koruptsiya-news276243.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелската полиция разпитва премиера Бенямин Нетаняху като част от разследване за корупция, свързано с държавната телекомуникационна компания \"Безек\", предадоха световните агенции.\r\n\tПолицаи са влезли в жилището на Нетаняху в петък, съобщават израелски медии. Според съобщенията съпругата му Сара е разпитвана в полицейски участък край Тел Авив.\r\n\tМиналата седмица двама приближени на премиера бяха арестувани по подозрение, че подкрепят разпоредби, които ще донесат приходи от стотици милиони долари на телекомуникационната компания, отбелязва Асошиейтед прес. Смята се, че в замяна новинарският сайт на \"Безек\" е отразявал позитивно действията на премиера.\r\n\tТова е първият случай, в който Нетаняху, който до миналата година отговаряше за телекомуникациите, е разпитван по случая, известен като \"Афера 4000\".\r\n\tПолицията препоръча повдигане на обвинения за корупция срещу Нетаняху във връзка с две други дела, припомня Франс прес. Премиерът отхвърля обвиненията и ги определя като медиен \"лов на вещици\".\n\n\r\n\tНетаняху вече е декларирал, че ще се кандидатира за пети мандат на националните избори, планирани за края на 2019 г., припомня Ройтерс.", "date": "2018.03.02", "title": "Израелската полиция разпитва премиера по дело за корупция"}
{"url": "http://www.mediapool.bg/razmyana-na-repliki-mezhdu-vashington-i-moskva-sled-rechta-na-putin-news276244.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБелият дом заяви, че отбранителните способности на САЩ \"нямат равни и ще останат така и занапред\", предаде Асошиейтед прес.\r\n\tРуският президент Владимир Путин потвърди това, което правителството на САЩ знаеше през цялото време: че Русия в пряко нарушение на задълженията си по международни договори е разработвала в продължение на повече от десетилетие оръжейни системи, които водят до дестабилизация, заяви говорителката на Белия дом Сара Сандърс.\r\n\tПо думите й президентът Доналд Тръмп осъзнава заплахите, пред които е изправена Америка. Америка ще модернизира ядрения си арсенал и ще направи така, че нашите способности да останат недостижими, заяви Сандърс.\r\n\tПутин твърди, че Москва е изпробвала оръжия, които не могат да бъдат прехванати и които биха направили противоракетната отбрана на НАТО \"безполезна\".\r\n\tПо-късно Кремъл заяви, че категорично отхвърля обвиненията, че Русия нарушава международното право в сферата на стратегическата стабилност, предаде ТАСС.\n\n\r\n\t\"Категорично отхвърляме всякакви обвинения, че Руската федерация нарушава някакви положения и членове от международното право за контрола по разоръжаването. Русия е спазвала, спазва и ще спазва занапред всичките си международни ангажименти\", заяви пред журналисти Дмитрий Песков, прессекретарят на руския президент.\r\n\tФактът, че Русия разработва нови оръжия, не нарушава ядрения паритет в света - \"другата страна също има оръжия, от които не може да се защити Русия, тъкмо тук е паритетът. Точно това гарантира, че оръжията няма да се използват\", каза Песков, след като журналист заяви, че Русия се сдобива с оръжия, от които другата страна няма защита.\r\n\t\"Русия пък не развива оръжейни системи, които да неутрализират стратегическите сили на противника, и е много важно да се разбере това\", добави говорителят на Кремъл.\r\n\tВидеата, използвани от президента Владимир Путин при представянето на новите руски оръжия по време на вчерашното му обръщение към парламента на Русия, нямат отношение към конкретни държави, увери той.\r\n\t\"Не видях карта на Флорида\" там, каза Песков. \"Не виждам основания да се говори, че там са използвани някакви щати на САЩ\", допълни той. Според него клиповете са създадени чрез компютърна графика, без да се използват никакви карти.\r\n\tОбръщението на Путин няма милитаристичен характер и не бива да бъде смятано за начало на оръжейна надпревара. \"Русия не смята да се включва в никаква надпревара във въоръжаването\", заяви говорителят на Кремъл.", "date": "2018.03.02", "title": "Размяна на реплики между Вашингтон и Москва след речта на Путин"}
{"url": "http://www.mediapool.bg/sdelkata-s-chez-ot-tran-ta-na-glog-news276245.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПроцедурата за продажба на българските активи на чешката ЧЕЗ Груп тече повече от година, но едва през последната седмица предизвика сериозен обществен интерес. Това се дължи на редица коментари от политици, включително от управляващата коалиция и от опозицията, и експерти относно способността на одобрения купувач да управлява компания с мащабите на ЧЕЗ България. Интересно е, че подобен интерес липсваше както при избирането на предишния фаворит на ЧЕЗ Груп – Фючър Енерджи, така и при мистериозния му фалит.\r\n\tПравителствената позиция относно одобрения на 22 февруари кандидат за купувач на българските активи на ЧЕЗ Груп - \"Инерком\", плавно преминава през няколко от стадиите на скръбта, но в разбъркан ред[1]. Ден по-късно – на 23 февруари, управляващите уверяват, че те не могат да се месят в частна сделка (отричане). На 24 февруари премиерът вече иска пълна проверка на сделката, като напомня, че „правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност” (преговори). На 25 февруари твърди, че приема предложението за национализиране на ЧЕЗ България като шега(отчаяние[2]).На 27 февруари премиерът вече вижда заговор срещу правителството и се заканва да „гони [организаторите] подред, този път докрай” (гняв). Накрая (1 март) премиерът привиква одобрения купувач на ЧЕЗ България на среща в Министерския съвет, заедно с вицепремиера Томислав Дончев и финансовия министър Владислав Горанов, след която става ясно, че управляващите са поискали да придобият управляващ дял в активите на ЧЕЗ (приемане).\r\n\tВсичко това става възможно заради подхранваните дни наред внушения, че одобреният купувач на компаниите в структурата на ЧЕЗ България и по-конкретно - ЧЕЗ Разпределение и ЧЕЗ Електро, няма капацитета да ги управлява, което ще доведе до прекъсване на подаването на електрическа енергия. Иначе казано – ще спре токът. Дори и бъдещият собственик на ЧЕЗ България да няма необходимия опит в сферата, обаче, това не означава, че прехвърлянето на собствеността на дружествата неминуемо ще доведе до спиране на тока.\r\n\tПричината е, че и двете дейности са напълно регулирани. С други думи независимо кой е собственик на ЧЕЗ Електро, ако дружеството реши да спре тока на битов или небитов потребител на регулирания пазар - без основателна причина, разписана ясно в законовите и подзаконовите нормативни актове, както и в общите условия на дружеството - това е нарушаване на лицензионната му дейност и следва отнемане на лиценза. Същото се отнася за ЧЕЗ Разпределение – то не може да ограничи подаването на електрическа енергия нито до регулирания, нито до свободния пазар, освен при основателни причини като в гореописания случай, защото, отново, губи лиценза си.\r\n\tАко отнемането на лиценза на дружествата може да доведе до нарушаване на сигурността на доставките, Комисията за енергийно и водно регулиране назначава особен търговски управител (чл. 83, ал. 1 от наредбата за лицензиране на дейностите в енергетиката). Особеният търговски управител продължава осъществяването на лицензионната дейност до прехвърляне на собствеността върху енергийните обекти и определянето на нов лицензиант. При този случай (за разлика от настоящата ситуация, в която се променя единствено собствеността на компаниите с лиценз за определена дейност, но не се променят условията на лиценза)енергийният регулатор прави проверка относно възможността на новия собственик да извършва лицензионната дейност.\n\n\r\n\tВъпреки наличието на пълна регулация на дейностите по разпределение и доставка на електроенергия за регулирания пазар, редица политици започнаха да се упражняват по темата, като по този начин създадоха сериозно политическо и социално напрежение. То полека ескалира до нива, които правят частното финансиране на сделката чрез банкови заеми почти невъзможно поради твърде високия политически риск. Чрез насаждането на съмнения и спекулации относно управленския и финансовия[3] капацитет на бъдещия собственик на ЧЕЗ България управляващите се самопоканиха като участник в сделката, тъй като премиерът я обяви за заговор за сваляне на правителството.\r\n\tПо този начин държавата прави почти пълен кръг – от приватизация на 67% от дружествата в рамките на ЧЕЗ Разпределение и ЧЕЗ Електро през 2004 г.и приватизация на оставащите 33% през 2012 г., до национализация на „контролен дял”, което вероятно означава поне 34%. Това отново ни връща към първоначалните притеснения на политиците – липсата на капацитет за управление на разпределението и доставките за регулирания пазар. Именно тази липса беше причината дружествата да са в окаяно състояние към 2003 г., което беше и причината за приватизацията им. Сега, 14 години по-късно и след стотици милиони лева инвестирани в инфраструктура (само за периода 2015-2017 г. инвестициите на ЧЕЗ Разпределение надхвърлят 200 млн. лв.) , управление и ноу-хау управляващите решават, че е време да се върнат в управлението на тези дружества. За сравнение загубите при преноса на електроенергия през 2003 г. са около 25%, докато реално отчетените загуби през 2016 г. в мрежата на ЧЕЗ са над два пъти по-малко – около 11,5%.\r\n\tДокато за управленските качества на \"Инерком\" не може да се съди ex ante, то имаме достатъчно ясен опит за участието на държавата в разпределението и доставката на електроенергия за регулирания пазар (ex post) и той е плачевен. Нещо повече – имаме и редица примери за неефективното управление на държавни компании, както в енергетиката, така и в други сектори. Обикновено то е белязано от някои общи черти като:\r\n\tТова, разбира се, естествено води до необходимостта от навлизане на стратегически инвеститор, който да оправи кашата, която държавата е забъркала. А това поставя началото на новия кръг, в който управляващите се лутат от приватизацията на дружествата в ЧЕЗ България през 2004 г. до очакваната им национализация през 2018 г.\r\n\t[1] Петте стадия на скръбта са отричане, гняв, преговори, отчаяние и приемане\r\n\t[2]Отчаяние от неизбежния изход от ситуацията - „Ние, които мислим, че ще умрем, ще се смеем на всичко”\r\n\t[3]Осигуряване на постоянен поток от средства, с който да се финансира инвестиционната програма на регулираните дружества. В статията не се засяга принципният въпрос за произхода на средствата за придобиване на дружествата. Този въпрос е съвсем отделен и, ако се повдига, е валиден за редица мащабни сделки на територията на страната.", "date": "2018.03.02", "title": "Сделката с ЧЕЗ – от трън, та на глог"}
{"url": "http://www.mediapool.bg/kiyt-richards-kritikuva-posredstvenostta-na-dneshnite-narkotitsi-news276246.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитаристът на \"Ролинг стоунс\" Кийт Ричардс обяви, че в последно време единствените му \"грехове\" да кафето и цигарите. В интервю за британският таблоид \"Телеграф\" той се оплаква, че е отегчен от днешната дрога.\r\n\t \r\n\t\"Наркотиците не са интересни в днешно време. Твърде институционализирани и посредствени са. А и съм ги пробвал всичките“, казва легендарният музикант, който е известен с бурния си живот.\r\n\t \r\n\tВъпреки градивната критика Ричардс уточнява, че това не означава \"окончателно приключване с всички тези неща\".\n\n\r\n\t \r\n\t\"Може до шест месеца да ги започна отново. Но към момента, от няколко месеца, не съм ги докосвал\", обяснява той и описва трезвеността като \"роман\".\r\n\t \r\n\tПрез тази година предстои турне на групата във Великобритания, което вече е разпродадено., Ричардс заяви, че \"момчетата от бандата свирят по-добре от всякога\".\r\n\t \r\n\t\"Може би е опитът…благословен съм да работя с някои от най-добрите музиканти за всички времена. Това никога не остарява\", казва китаристът. Освен турнето на Острова, \"Ролинг стоунс\" работят и по нов албум.", "date": "2018.03.02", "title": "Кийт Ричардс критикува \"посредствеността\" на днешните наркотици"}
{"url": "http://www.mediapool.bg/ako-sotsialdemokratite-glasuvat-sreshtu-koalitsiyata-shte-navredyat-na-germaniya-i-es-news276247.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко членовете на Германска социалдемократическа партия (ГСДП) гласуват срещу коалиционното споразумение с консерваторите на канцлерката Ангела Меркел, може да навредят както на Германия, така и на Европа, заяви Щефан Вайл, премиер на провинция Долна Саксония, цитиран от Ройтерс.\r\n\t464-те хиляди членове на ГСДП гласуват до днес по пощата дали да подкрепят решението на партийното ръководство да удължи с още четири години широката коалиция с консервативния блок на Меркел, която управлява от 2013 година. Резултатът се очаква в неделя.\r\n\tПо време на последното си посещение в Брюксел Вайл заяви, че всички, с които е говорил, са били категорични, че Германия не трябва да бъде обхваната от несигурност. \"Това ще е лошо за Европа, Германия и ГСДП. Ще има период на политическа несигурност\", добави той.\r\n\tВ интервю за в. \"Велт\" Вайл уточни, че не би казал, че отрицателно решение би довело до национална криза, но то ще подкопае още повече доверието на мнозина в политическата система.\r\n\tМладежкото крило на ГСДП призоваха членовете на партията да гласуват против нов мандат на широката коалиция с аргумента, че за партията ще е по-добре да премине в опозиция, за да се възстанови след тежкия удар на изборите през септември, припомня Ройтерс. Вайл заяви, че през годините на членство в партията се е научил, че ГСДП трябва да решава проблемите си сама, а не да ги използва за извинение да не участва в правителството.", "date": "2018.03.02", "title": "\"Ако социалдемократите гласуват срещу коалицията, ще навредят на Германия и ЕС\""}
{"url": "http://www.mediapool.bg/merkel-i-tramp-obsadiha-po-telefona-siriya-i-novite-ruski-orazhiya-news276248.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел и президентът на САЩ Доналд Тръмп обсъдиха снощи по телефона ситуацията в Сирия и новите оръжейни системи, огласени вчера от руския президент Владимир Путин, предадоха световните агенциив петък.\r\n\tКанцеларията на Меркел съобщи, че двамата лидери са се съгласили, че силите на сирийското правителство и техните руски и ирански съюзници трябва да спазват резолюцията на Съвета за сигурност за прекратяване на огъня в Сирия. \"Тази резолюция изисква незабавно спиране на огъня в Сирия\", заяви говорителят на канцлерката Щефен Зайберт.\r\n\tДвамата лидери призоваха Москва да прекрати участието си в бомбардирането на контролираното от бунтовниците предградие на Дамаск Източна Гута. Те поискаха правителството на Башар Асад да бъде държано отговорно за влошаването на хуманитарната ситуация в предградието, за използване на химически оръжия, нападения срещу мирни граждани и хуманитарна блокада.\r\n\tИ двамата лидери са изразили безпокойство във връзка с огласените вчера от президента Владимир Путин нови оръжейни системи \"и техните негативни последствия за международните усилия за контрол над оръжията\".", "date": "2018.03.02", "title": "Меркел и Тръмп обсъдиха по телефона Сирия и новите руски оръжия"}
{"url": "http://www.mediapool.bg/kabinetat-shte-razpishe-srokove-za-izgrazhdaneto-na-patya-botevgrad---vidin-news276249.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКабинетът ще разпише сроковете, в които трябва да бъде изграден пътя Ботевград – Видин. Решението ще бъде взето още на заседанието в сряда. Това обяви министърът на регионалното развитие Николай Нанков след среща с протестиращите в кабинета на премиера Бойко Борисов в Министерския съвет.\r\n\tБорисов се срещна с протестиращите, които искат магистрала до Видин, след пет поредни съботи на протести, при които блокираха движението по първокласния път София – Видин и достъпа до втория мост над Дунав. Заради неглижирането на проблема хора от региона обявиха, че скоро протестът им ще прерасне в гражданско неподчинение.\r\n\t\r\n\tВ момента до Видин няма нормален път. \"Нямаме път, нямаме тротоари, обрасло е всичко, ние сме най-изоставени, ние живи сме погребани\", заяви протестиращ.\r\n\t\"Празни приказки говорят 2006, 2013 на всяка предизборна кампания, обещанията са им едни и същи и нищо не се случва и реално ние нищо не виждаме\", заяви друг протестиращ.\r\n\t\"Всеки ден има по една катастрофа и дано се сети някой от управляващите и да дойдат да ни кажат какво може, какво ще се прави, кога ще се започва и да е върши някаква работа\", призовават гражданите.\n\n\r\n\t\r\n\tСъществената част от пътя Видин – Ботевград ще е готова през 2022 г., обеща министърът на регионалното развитие Николай Нанков след срещата. Това са участъците Мездра – Ботевград (33 км) и Видин – Ружинци (52 км), посочи той.\r\n\tОбщата дължина на пътя Видин – Ботевград е 167 км. На места пътя ще е с магистрални габарити, ще има участъци и за скоростен път, каза Нанков.\r\n\tПрез тази година ще стартират тръжните процедури за строителство и надзор на 85 км от направлението Мездра – Ботевград и Видин – Ружинци с общаиндикативна стойност от 760 млн. лв. Финансирането ще е от държавния бюджет.\r\n\tСроковете, които ще бъдат посочени в правителственото решение, за изграждането на пътя ще бъдат индикативни, защото много от процедурите не зависят от волята на възложителя, министерството или Министерския съвет, каза Нанков визирайки обжалванията при обществените поръчки.\r\n\tТой увери, че започва и прединвестиционно проучване за тунел под \"Петрохан\", с който ще се осигури най-къса връзка на Северозападна България със столицата. В момента се правели геоложки проучвания. Тунелът под Петрохан ще се строи чрез публично-частно партньорство, каза Нанков.", "date": "2018.03.02", "title": "Кабинетът ще разпише срокове за изграждането на пътя Ботевград - Видин"}
{"url": "http://www.mediapool.bg/valeri-simeonov-sdelkata-za-chez---naglasena-no-zakonna-news276250.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"За сложните проблеми обикновено обясненията са прости – и това се отнася за цялата мистерия\" около придобиването на дружествата на ЧЕЗ България от доскоро непознатата г-жа Гинка Върбакова\", пише вицепремиерът по икономическата политика Валери Симеонов в анализ на обратите по около скандала с покупко-продажбата на ЧЕЗ от Гинка Върбакова, довел до легимирането на правителството и Бойко Борисов като партньори на Върбакова.\r\n\tЕто какво пише Симеонов във Фейсбук (без редакторска намеса):\r\n\tНека се поставим на мястото на ЧЕЗ – искам да изляза от Източна Европа и да прехвърля бизнеса си изцяло в Западна Европа. Такава е стратегията на фирмата от десетина години.\r\n\tИскам да продам бизнеса си в България, но това да не опетни името на фирмата ми, т.е. бизнесът, който ще продам не трябва да се сгромоляса веднага след прехвърлянето.\r\n\tТака продавам първо \"ТЕЦ Варна\" без риск за репутацията – той без друго не работеше. Трябва да продам големия си бизнес – електроразпределението и търговията с ток. Поставям си две цели – максимална цена на продажбата и второ лоялен купувач, който няма да срине предприятието на втория месец и по този начин да опетни репутацията ми на международния енергиен пазар, с което би попречило на влизането ми в по-богати държави.\r\n\tЗапочвам търг за активите в България, на който се явяват половин дузина фирми. Някои са с тъмно минало, други са несигурни, трети изобщо не познавам: Енерго-про (чешка фирма, но тази сделка ще бъде спряна от КЗК за монопол), фирма на Ковачки (несигурен играч със спорна репутация и много задължения), фирма на Бобокови (с добра история, но непознати), и още няколко турски, индийски и други чуждестранни фирми със съмнително минало и бъдеще.\r\n\tИ Гинка Върбакова. Собственик на няколко фотоволтаични парка от България, но със сериозни препоръки!\n\n\r\n\tОт кого? От металургичният магнат в Чехия Зденек Земек. Металургията е свързана с огромно потребление на енергия. Няма как собствениците на ЧЕЗ да не са в близки отношения с един от най-големите си клиенти в Чехия. Все едно Валентин Златев да не познава шефовете на Лукойл, откъдето взима горивото, което продава на бензиностанциите си. Все едно Марешки да не познава Домусчиев, от когото купува част от лекарствата си. Все едно Корнелия Нинова да не познава Георги Гергов – основния спонсор на кампанията й.\r\n\tОт историята на фирмите на Върбакова се вижда, че Зденек Земан е осигурил близо 80% от парите, необходими за фотоволтаичните паркове на Инерком преди повече от 10 години. След изграждането и пускането в експлоатация, парите са върнати коректно и дяловете на Земан са прехвърлени на Върбакова. Няма как за това време да не са си установили лични отношения на лоялност и доверие – все качества, които ЧЕЗ търсят в бъдещия си купувач.\r\n\tТук идва въпросът \"Откъде ще дойдат парите?\" Бизнесът на Върбакови е прекалено дребен и покрива едва около 5% от цената на сделката. Явно е нужен банков кредит от \"международна банкова институция\" (което г-жа Върбакова твърди непрекъснато), която няма да отпусне кредита заради Инерком, а заради ЧЕЗ.\r\n\tЗащо ще отпусне кредит от около 300 млн. евро?\r\n\tВ качеството си на председател на временната комисия за оценка и контрол на енергетиката на България 2015-2016 г., установих безспорни факти на \"аутсорсване\" (възлагане на изпълнение на услуги и дейности на чужди фирми - чешки) от \"ЧЕЗ Разпределение\" и \"ЧЕЗ Електро\", с което се увеличават разходите и се скриват истинските печалби от дейността. За този и други подобни факти съм изпратил доклада на прокуратурата още през април 2016 г.\r\n\tРеалните финансови разчети на ЧЕЗ лесно могат да убедят всяка банка, че техните 300 млн. евро ще бъдат върнати без проблеми за 20 години дори при днешната цена на тока. Гарант за това са както споменатите добри печалби от дейността, така и евентуални скрити договорни гаранции от продавача.\r\n\tЗа да е сигурен контролът върху дружеството след неговата продажба, преди 20-тина дни за шеф на Съвета на директорите на \"Инерком-България\" беше назначена г-жа Милена Стоева – един от най-високопоставените и верни на ръководството мениджъри на ЧЕЗ. Това се случва 7 дни преди ЧЕЗ да обяви избрания купувач!\r\n\tДа, така е – сделката е нагласена, но не е незаконна. ЧЕЗ искат да продадат дружеството си в България за много пари на човек, който няма да го съсипе – затова самите те намират човека и самите те намират парите. Въпросите остават около участието на руснака и грузинеца, ако то изобщо е реално. Но не трябва да забравяме, че грузинският бизнесмен има мащабен бизнес в България, отдавна е крупен клиент на ЧЕЗ -България и като нищо може да е видял в тази сделка възможност да вложи част от авоарите си у нас. Ако всичко това е така, предложението на премиера Борисов държавата да участва с дял в сделката просто ще даде допълнителна увереност и гаранция на международната банка – в което няма нищо лошо.\r\n\tПолучаваме потвърждение и на твърденията на Върбакова, че зад сделката стои сериозна банкова институция, че тя е крайният собственик на фирмата и че не познава никакви политици с изключение на министър Петкова (за какво й е, след като познава ръководството на ЧЕЗ?!).\r\n\tДали няма да излезе, че Върбакова не лъже, но скрива част от информацията за нагласената от самите ЧЕЗ сделка и банката-кредитор? Все пак, да не забравяме, че това е търговска тайна и че Върбакова можеше да откаже да бъде подлагана на разпит. Семейство Върбакови ще получава достатъчен дивидент за собствеността си, многократно по-голям от приходите от досегашния им бизнес. Така че и техният интерес е гарантиран.\r\n\tРазпалената от БСП медийна истерия, всъщност само допринесе за допълнително объркване, паника и затрудни адекватната реакция на българската държава в тази сложна ситуация.\r\n\tИ за да не стане като с декларацията на НФСБ срещу Ска Келер, дебело подчертавам, че това е моя лична позиция и не ангажира правителството по никакъв начин .\r\n\tРекапитулация:\r\n\tВърбакови – доволни \r\n\tБанката – доволна \r\n\tКлиентите на тази цена на тока - доволни \r\n\tЧЕЗ – доволен \r\n\tПри получаване на дялове – и държавата доволна \r\n\tКорнелия – недоволна", "date": "2018.03.02", "title": "Валери Симеонов: Сделката за ЧЕЗ - нагласена, но законна!"}
{"url": "http://www.mediapool.bg/skandalat-sas-sdelkata-chez-vsashtnost-ya-podpechata-news276251.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДобре планирана акция или блестящ уинър на премиера Бойко Борисов!? Скандалът с купуването на огромния енергиен бизнес на ЧЕЗ от неизвестната доскоро пазарджишка компания \"Инерком\" всъщност подпечата сделката и гарантира на собственичката й Гинка Върбакова финализиране на предварителния договор.\r\n\tА само преди два дни сделката бе пред провал, заради разразилата се политическа и обществена вълна на възмущение, яхната от Борисов с довода, че неназовани \"гадове\" искат да го свалят от власт. Банките, дали на \"Инерком\" писма за интерес или намерение да финансират сделката, неофициално оценявана на 340 млн. евро, вече нямаше как да ги спазят заради несъизмеримия риск.\r\n\tАко вярваме на това, което ни казват и показват, \"кризата\" се разви по план.\r\n\tЕдно запознанство между Върбакова и Борисов обърна нещата. Премиерът поиска, а тя се съгласи да отстъпи на държавата контролния дял в електроразпределителната мрежа на ЧЕЗ в Западна България. Върбакова обеща веднага да замине за Прага да запознае продавача с предложението.\r\n\tПри това положение държавата, за която се твърдеше неофициално, че подкрепя сделката, зад която се смята, че наднича сянката на ДПС, вече всъщност е вътре в сделката. БСП, която поиска правителството да си върне контрола върху електроразпределителната мрежа, би трябвало да е удовлетворена, макар че в същото време бързо й бе отнет политически коз срещу Борисов и ГЕРБ. Формално погледнато и потребителите, за които бързо проучване посочи, че 75 процента искат одържавяване на този актив, би трябвало да са доволни, защото участието на държавата се приема като гаранция за сигурността на доставките на ток – а  - и за цените.\n\n\r\n\tМакар и чешкият премиер да казва, че договорът е подписан и всичко е приключило, , че очакват да видят какво ще им предложи \"Инерком\". А офертата изглежда неустоима – влизане на българската държава като мажоритарен акционер. От гледна точка на \"ЧЕЗ груп\", която е листвана на борсата, това е инвеститор с много добра репутация, в сравнение с осигуреното от Върбакова финансиране, включващо и руско-грузински офшорки.\r\n\tКато контролиращ акционер, правителството ще диктува политиката на развитие на дружеството, което всъщност е най-сериозният актив от продаваните общо седем фирми на ЧЕЗ у нас. Става въпрос за преносната мрежа, която е стратегически важна инфраструктура с оглед и на настъпващата либерализация на пазара.\r\n\tДържавата като акционер само по себе си е гаранция. И то каква! Такава, каквато всяка банка ще приеме, за да финансира сделката, по която преди ден се оказа, че още се преговаря с банки за синдикиран заем за финалното плащане. При това положение неангажиращите писма от финансовите институции (които според шефа на ББР Стоян Мавродиев били \"едно голямо правно нищо\") лесно стават реални чекове за десетки и стотици милиони. И дори в сделката да е имало съмнителни пари от офшорни компании, те също се легитимират под общия знаменател на правителственото участие в сделката.\r\n\tЧЕЗ надали имат интерес да откажат включването на ключов партньор като българската държава. Надали би имало юридически пречки в предварителния договор, подписан от Върбакова с клауза да не продава придобиваните дружества в дългосрочна перспектива, да се включи изключение за \"ЧЕЗ Разпределение\", което да се отнася единствено за българската държава или нейна фирма. Дори и да се запишат критерии за бъдещия купувач на контролния пакет от придобиваните от Върбакова 67 на сто в това дружество, \"Българският енергиен холдинг\" например с лекота би ги покрил.\r\n\tЗа самата Върбакова поемането на контрола върху преносната мрежа от държавата също изглежда като облекчение. При такъв сценарий нейната компания (или този, който стои зад нея) ще трябва да осигурява далеч по-малко средства за поддръжката на жици и трафопостове, както и за инвестиции в задължителното изкупуване на изградена от други дружества енергийна инфраструктура на територията на лицензията на \"ЧЕЗ Разпределение\". Преди ден депутатът от БСП Таско Ерменков оцени само тези разходи на 1.2 млрд. лв.\r\n\tСобствеността върху електроразпределителната мрежа е доходен бизнес и това се доказва от чистата печалба на \"ЧЕЗ Разпределение\" за 2017 г. - 30.5 млн. лв.\r\n\tОт друга страна обаче има възможност и всичко случващо се сега просто да е изпускане на напрежението около сделката и успокояване на политическите страсти. Макар и Върбакова вчера да обяви, че веднага заминава за Чехия, това по-вероятно ще стане в началото на идната седмица, според запознати. Логично е после да има период на размисъл от страна на ЧЕЗ. Вицепремиерът Томислав Дончев вече заяви, че \"чисто правният инструментариум (да влезе държавата като съдружник) в момента не е наличен\".\r\n\t\"Ние трябва да бъдем изключително внимателни и да направим още един анализ как спазваме европейското законодателство - за да нямаме после процедура от ЕК за небалансирано или непазарно поведение на държавата в сектора\", каза Дончев. Което означава, че толкова бързо няма да стане ясно влиза ли държавата в сделката с ЧЕЗ и дава допълнително време за уталожване на скандала. Както и на Върбакова да търси пари за плащането с идеята за участието на правителството в сделката. След което може и да се окаже, че тая работа с държавния акционер не може да стане и все пак \"Инерком\" да си вземе енергото.", "date": "2018.03.02", "title": "Скандалът със сделката \"ЧЕЗ\" всъщност я подпечата"}
{"url": "http://www.mediapool.bg/bezplaten-vhod-za-muzei-i-galerii-za-natsionalniya-praznik-news276252.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбщинските музеи и галерии в София ще работят безплатно по повод националния празник на България - 3 март. Няма да се плаща за билети и за Националния исторически музей, както и за редица исторически музеи в страната като Регионалния исторически музей в Пловдив и Военноморския във Варна.\r\n\tВ много музеи има специални временни експозиции, посветени на празника.\r\n\tВ София безплатен ще е входът в парк-музея \"Врана\", Софийската градска художествена галерия, Регионалния исторически музей - София на пл. \"Бански\" и археологическия музей под базиликата \"Света София\".\r\n\tВ Националния военноисторически музей пък е организирана специална експозиция, която представя оригиналните знамена на българското опълчение. Само на 3 март там може да бъде разгледано Самарското знаме.", "date": "2018.03.02", "title": "Безплатен вход за музеи и галерии за националния празник"}
{"url": "http://www.mediapool.bg/energiyniyat-ministar-do-yuli-tryabva-da-kazhe-variantite-za-aets-belene-news276253.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНародното събрание възложи на министъра на енергетиката до 30 юни 2018 г. да внесе в парламента конкретни предложения, свързани с възможностите за реализация на активите по проекта за изграждане на АЕЦ \"Белене\". Дотогава трябва да е ясно и как ще стане отделянето на активите и пасивите на проекта в отделна компания. Това реши парламентът в петък с подкрепата на 137 депутати. Нямаше \"против\" и \"въздържали се\".\r\n\tРазискването за бъдещето на ядрената енергетика в България беше поискано от левицата и на него бе планирано изслушване на енергийния министър, но подалата оставка и оказала се в отпуска Теменужка Петкова не дойде. Това предизвика недоволството на социалистите и се наложи Петкова да прекъсне отпуската си и да се яви в парламента.\r\n\tВ рамките на продължилата около час дискусия БСП поиска до един месец да им бъде представен план за действие по използването на доставеното вече ядрено оборудване за спрения през 2012 г. проект, в който към момента са вложени 3 млрд. лв. от страна на НЕК и държавния бюджет. В крайна сметка обаче бе решено на енергийния министър де се даде време до 30 юни да внесе исканите варианти за действие.\r\n\tДали това ще бъде Теменужка Петкова предстои да се види, тъй като тя подаде оставка заради познанството си новата собственичка на активите на ЧЕЗ. Макар оттеглянето й да бе поискано от премиера Бойко Борисов и да бе прието от него, министерската оставка се гласува от парламента и всички значи към момента са, че тя няма да бъде приета. Борисов вече обяви, че тримата лидери на коалиционния партньор \"Обединени патриоти\" са против оставката на Петкова.\r\n\tДнешното решение не изключва нито една опция за правителството - както строителството на централата, така и евентуалното изграждане на Седми блок на АЕЦ \"Козлодуй\" или продажбата на оборудването на \"Белене\", коментира след дискусията депутатът от ГЕРБ и шеф на парламентарната енергийна комисия Делян Добрев. Той обясни, че е нужна пътна карта с различни варианти.\n\n\r\n\tПо думите на Петкова пред журналисти в парламента към АЕЦ \"Белене\" има много сериозен и реален интерес. Тя припомни, че преди дни по време на Икономическия форум в Лондон премиерът Бойко Борисов предложи на съседните ни държави АЕЦ \"Белене\"  и да се търси европейско финансиране за строежа. Ще започнат разговори със съседите ни от Балканите, каза Петкова.\r\n\t\"Проектът може да стане добър при определени параметри\", допълни тя и з апореден път отбеляза, че целта е проектът да се реализира на пазарен принцип.\r\n\t\"Днешният консенсус в пленарна зала е добър знак, защото става дума за проект, който е много сериозен. Касае поколения напред, каквото и решение да се вземе, то ще има отражение и ще касае децата, внуците и правнуците ни“, смята Петкова. Тя изрази надежда днешната стъпка на депутатите да е добро начало за ядрения проект (който в момента е спрян за втори път от 30 години).\r\n\tРазискването бе по инициатива на депутата от БСП Таско Ерменков, според когото развитието на ядрената енергетика е безалтернативно. Той също като БАН смята, че най-лошият сценарий за инвестираните в проекта средства е нищо да не се прави, припомняйки един от изводите в изготвения от БАН доклад за АЕЦ \"Белене\", който е силно оспорван от редица енергийни и икономически експерти.\r\n\tНужно е \"отпушване\" на процеса по решение на казуса \"Белене\", забатачен много години, довел до това да имаме оборудване и площадка без яснота какво да се прави занапред, каза Ерменков. По думите му държавата заслужа модерна енергетика и общо решение, което да позволи този проект да бъде реализиран.\r\n\tРамадан Аталай от ДПС обаче обвини ГЕРБ, че партията, която спря проекта, е променила позицията си. \"Поради различни политически игрички днес разглеждаме пак тази тема извън дневния ред и не сме с пулса на времето\", каза той.\r\n\tДелян Добрев обаче му отвърна, че в ГЕРБ винаги са били последователни по казуса.\r\n\t\"Нито при стартирането на проекта, нито при спирането му през 2012 г., нито от днес, този проект е по силите на държавата сама да го изпълни\", каза бившият министър на икономиката и енергетиката, по чието време бе замразен ядреният строеж\r\n\tАталай отбеляза, че страната се нуждае от енергийна стратегия, в която да бъде очертано окончателно как ще се развива отрасълът. ДПС са загрижени за цялостното развитие на енергетиката, каза той.\r\n\tПавел Шопов от \"Атака\" коментира, че решението за спирането на проекта е било несуверенно взето от НС. По думите му, сегашното решение вече е суверенно взето от партиите на България.", "date": "2018.03.02", "title": "Енергийният министър до юли трябва да каже вариантите за АЕЦ \"Белене\""}
{"url": "http://www.mediapool.bg/ukraina-dogovori-gaz-ot-polsha-sled-sprenite-ruski-dostavki-news276220.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУкраинската \"Нафтогаз\" и полската PGNiG са сключили договор за временни доставки на природен газ през март, след като руският монополист \"Газпром\" спря кранчето за Киев, отказвайки да изпълни решение на Стокхолмския арбитражен съд, според което трябва да плати на украинската компания 2.56 млрд. долара за транзитиране на суровината.\r\n\tРуската компания изрази несъгласие с това решение на съда и обяви намерението си да \"защитава правата си в съответствие с приетото законодателство\" като междувременно спря на 1 март доставките на газ за Украйна. Зам-шефът на \"Газпром\" Александър Медведев обяви, че на \"Нафтогаз\" е върната предплатата за количествата доставки през март. Монополистът обяви още, че предприема действия по разтрогване на всички свои договори с \"Нафтогаз\"\r\n\tВ резултат шефът на \"Нафтогаз\" Андрей Коболев обяви, че в страната има недостиг на 10 млн. куб. м. суровина на денонощие и проблемът с дефицита трябва да се реши до 4 март. Киев също така алармира Брюксел за прилагане на механизма за ранно предупреждение за кризисна ситуация в енергийната сфера.\r\n\tМеждувременно с полската PGNi е бил сключен временен договор, действащ до края на месеца, според който \"Нафтогаз\" ще получи над 60 млн. куб. м. Достваките са започнали в петък сутринта на една от връзките между полската и украинската газопреносни мрежи.\r\n\tСпоред търсенето на украинския пазар доставките от Полша може да бъдат увеличени, съобщи \"Нафтогаз\".\n\n\r\n\tОт Европейския съюз обявиха, че не е в състояние да осигури оперативно увеличаване на реверсивните газови доставки за Украйна заради технически затруднения, дължащи се на ниските температури на територията на ЕС.\r\n\tКиев поиска също така свикване на тристранни преговори във формат Украйна-ЕС-Русия за осигуряване на стабилност на доставките на газ за Украйна и ЕС, но към моменат не е ясно дали това ще стане.\r\n\tПрез 2014 г. Нафтогаз и Газпром подадоха в Стокхолмския арбитражен съд насрещни искове за милиарди долари. Спорът възникна след рязкото влошаване на отношенията между Русия и Украйна след свалянето на проруския украински президент Виктор Янукович, анексирането от Москва на Кримския полуостров и избухването на конфликта в Донбас.\r\n\tФактически арбитражът призна претенциите и на двете страни. \"Газпром\" трябваше да плати обезщетение от 4.63 млрд. долара на \"Нафтогаз\", защото не е изпълнил ангажимента си за транзитиране на договорените количества. На украинската компания бе наредено да плати на руската 2.07 млрд. долара просрочени задължения. Така дължимата сума от \"Газпром\" бе намалена на 2.56 млрд. долара, а \"Нафтогаз\" бе задължена да купува 5 млрд. куб. м руски газ годишно.\r\n\tВ четвъртък обаче руският газов гигант съобщи, че няма да възобнови доставките на газ за украинската \"Нафтогаз\", тъй като все още не е одобрено допълнително споразумение към сегашния договор. Върната бе предплатата за март, а в петък \"Газпром\" започна процедура по прекратяване на всички свои договори с \"Нафтогаз\".\r\n\t\"Стокхолмският арбитраж, ръководейки се от двойни стандарти, взе асиметрично решение по договорите за доставка и транзит на газ с \"Нафтогаз\". По този начин решението на арбитража съществено наруши баланса на интересите на страните по тези договори. Арбитрите аргументираха решението си с рязкото влошаване на състоянието на украинската икономика. Категорично сме против икономическите проблеми на Украйна да бъдат решавани за наша сметка. При тази ситуация продължаване на действието на договорите за \"Газпром\" е икономически нецелесъобразно и неизгодно\", заяви шефът на газовия концерн Алексей Милер.\r\n\tНа свой ред \"Нафтогаз\" обяви, че смята да търси обезщетение за отказа за доставка на синьо гориво.\r\n\tУкраинската фирма отбеляза още, че макар да има юридически основания да ползва газ от транзитната тръба, няма да го направи. В моментите на кризи между двете компании и спиране на руските газови доставки \"Газпром\" неведнъж е обвинявала \"Нафтогаз\", че краде от транзитното гориво.", "date": "2018.03.02", "title": "Украйна договори газ от Полша след спрените руски доставки"}
{"url": "http://www.mediapool.bg/reshimostta-na-plamen-georgiev-sreshtu-prokopiev-dopadna-na-deputat-ot-volya-news276269.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПарламентарната Комисия за борба с корупцията допусна до изслушване и двамата претенденти за ръководители на Антикорупционната комисия – фаворита на управляващите Пламен Георгиев и издигнатия от БСП Николай Николов. Интересна в случая е позицията на депутата от \"Воля\" Симеон Симеонов, който харесва Пламен Георгиев, защото е тръгнал да конфискува имуществото на бизнесмена и съиздател на \"Капитал\" Иво Прокопиев.\r\n\tЕто цялата стенограма от заседанието на комисията, цитирана от вестник \"Сега\".\r\n\t\"Председателят на комисия Борис Ячев (Обединени патриоти): Слушам Ви, колеги, ако имате въпроси, мнения. Заповядайте, господин Симеонов.\r\n\tСимеон Симеонов (Воля): Мисля, че няма много какво да обсъждаме. Ние познаваме прекрасно тези хора. Идваха няколкократно, представиха своята работа, отчетите за година. И от двамата аз лично съм с хубави впечатления. Направи ми впечатление също решимостта на един от тях по казуса с Прокопиев, където писаха. Мисля, че е редно да допуснем и двамата кандидати.\r\n\tБорис Ячев: Благодаря, господин Симеонов. Госпожа Сидорова.\n\n\r\n\tКристина Сидорова (БСП): Уважаеми господин Председател, колеги! Според документите, които са представени, те отговарят на условията, записани в правилата, така че нямаме причина да не ги допуснем. Смятам, че и двамата кандидати имат всички качества да се състезават за този пост.\r\n\tБорис Ячев: Благодаря!\"\r\n\tПрез миналата година Комисията за конфискация под ръководството на Пламен Георгиев заведе иск за конфискация на имущество на Иво Прокопиев, което по документи е придобито напълно законно. Комисията игнорира решения на съда и закона, по който работи, за да поиска запор на имущество заради законната продажба на \"Каолин\", позовавайки се на \"незаконната\" приватизация на предприятието преди 17 години. Комисията не обърна внимание на факта, че никой не е казал, че приватизацията е незаконна, нито на факта, че давността за конфискацията е 10 години. След това институцията разкарва документите по делото из цялата страна и накрая се спря на съдилищата в Бургас, които уважиха част от исканите запори.\r\n\tСега Пламен Георгиев е временен председател на новата Антикорупционна комисия, а и фаворит за неин постоянен шеф. Другият кандидат Николай Николов е член на закритата Комисия за разкриване на конфликта на интереси, която се вля в Антикорупционната комисия.", "date": "2018.03.02", "title": "\"Решимостта\" на Пламен Георгиев срещу Прокопиев допадна на депутат от \"Воля\""}
