{"url": "http://www.mediapool.bg/berlin-nyama-da-ima-evropeiska-armiya-news265090.html", "text": "Няма да има европейска армия, ще останат въоръжените сили на държавите и националните парламенти сами ще решават в какви операции да участват техните войници. Това заяви германската министърка на отбраната Урсула фон дер Лайен в интервю за медийната група \"Функе\", цитирано от БТА. \"ЕС не се конкурира с НАТО\", изтъкна министърката. Тя отбеляза, че Европейският съюз обединява военни средства, които трябва да бъдат по-добре координирани, с граждански средства като инвестиции в стабилността и развитието. По думите й създаването на европейския команден център в Брюксел е първата сериозна стъпка. Фон дер Лайен посочи, че референдумът във Великобритания и президентските избори в САЩ са отворили очите на европейците. \"Европейците трябва по-активно да поемат сигурността в собствените си ръце\", подчерта германската министърка. Германия и Франция работят по конкретни предложения за създаване на фонд на ЕС за отбрана, заявява още в интервюто Фон дер Лайен. По думите й сътрудничеството в областта на безпилотните самолети, военния транспорт и общите усилия за стабилизиране на африканския регион на Сахел са проекти, които биха могли да бъдат финансирани по новия механизъм. \"Германия и Франция искат да станат двигателят на европейския отбранителен съюз и да оползотворят фонда за отбрана по интелигентен начин\", каза тя. Фон дер Лайен посочи също, че финансовите министри на двете страни в момента работят по механизмите за създаване на фонда, а тези на отбраната - за определяне на различните проекти по него. По думите й чрез фонда би могло да се финансира например общоевропейско обучение на офицери. Фон дер Лайен каза също, че засиленото сътрудничество в Африка може да допринесе за намаляване на трафика на хора и оръжие, както и за противодействие на тероризма. В седмичното си видеопослание днес Ангела Меркел изтъкна, че е необходимо германските въоръжени сили да бъдат възстановени след орязването с десетилетия на разходите в тази сфера, както и да бъде повишена привлекателността на военната кариера в области като киберсигурността. По думите й европейското отбранително сътрудничество ще бъде тясно координирано с НАТО. Тя каза също, че Европа има голям интерес от стабилизиране на Африка, източник на бежанци към Европа.", "date": "2017.06.10", "title": "Берлин: Няма да има европейска армия"}
{"url": "http://www.mediapool.bg/bulgaria-zagubi-i-ot-belarus-i-se-otdalechi-ot-finalite-na-svetovnoto-parvenstvo-news265067.html", "text": "Националният отбор на България по футбол загуби с 2:1 от отбора на Беларус и намали още повече шансовете си да се класира за финалите на световното първенство в Русия следващата година. Българските футболисти изиграха слаб мач, в който допуснаха много грешки, и дадоха възможност на домакините да запишат първата си победа в групата. Беларус започна по-активно мач и в 33-та минута спечели дузпа, след като Божидар Чорбаджийски изпусна Лаптев в наказателното поле и се принуди да го фаулира. Дузпата бе вкарана от Михаил Сиваков.  Българският вратар Николай Михайлов хвана ъгъла, но топката мина под тялото му. След като поведе отборът на Беларус затвори играта, а българите не успяха да се възползват от малкото си шансове. Така в 80-ата минута при една от редките контраатаки на домакините Савитски успя да вкара за 2:0. Почетният гол за българите вкара Георги Костадинов в 90-ата минута. Следващият мач на България е срещу Швеция в края на август в София. В другите два мача от нашата група Холандия очаквано разби Люксембург с 5:0, а Швеция победи Франция с 2:1. Лидер вече е Швеция с актив от 13 точки, колко има и вторият Франция. Трети са холандците с 10, а България заема четвъртата позиция с 9 точки. Беларус е пети с 5, на дъното остава аусайдерът Люксембург с едва 1 спечелена точка.", "date": "2017.06.10", "title": "България загуби и от Беларус и се отдалечи от финалите на Световното първенство"}
{"url": "http://www.mediapool.bg/sadebno-reshenie-pozvoli-na-prezidenta-na-braziliya-da-zapazi-posta-news265070.html", "text": "Голяма победа отбеляза президентът на Бразилия Мишел Темер - висшият избирателен съд късно снощи обяви решението си да отхвърли обвиненията за нарушения във финансирането на предизборната кампания през 2014 г., които щяха да доведат до отстраняването му от поста, съобщи Асошиейтед прес, цитирана от БТА. След четиридневен размисъл съдиите приеха с 4 срещу 3 гласа оправдателна присъда по делото, заведено малко след президентските избори през 2014 г. от една от губещите партии. Според обвиненията листата на кандидат президента Дилма Русеф и нейния кандидат за вицепрезидент Темер е спечелила нечестно предимство чрез незаконни дарения за кампанията. Темер пое президентския пост миналата година след импийчмънта на Русеф. Ако съдът беше се съгласил, че е имало нарушения, резултатите от изборите от 2014 г. щяха да бъдат анулирани, лишавайки действащия президент от остатъка от мандата му. Това щеше също така да лиши и Русеф, и Темер от политически права за осем години. Решаващият глас за оставането на Темер на поста беше даден от съдия Жилмар Мендес, който по собствените му думи е дългогодишен приятел на президента. Мендес, също така съдия от Върховния федерален трибунал, най-висшата съдебна инстанция в страната, заяви, че електоралното законодателство трябва да бъдат реформирано, а политиците не бива да плащат цената за една дефектна система. \"Системата има нужда от стабилност. Много е лесно да се говори за морал и борба с корупцията. И аз искам това. Лишаването на президента от мандат обаче е мярка, която се приложима в извънредни ситуации. Президентът не може да се сменя на всеки час, дори и да е налице такова желание\", каза той. ", "date": "2017.06.10", "title": "Съдебно решение позволи на президента на Бразилия да запази поста"}
{"url": "http://www.mediapool.bg/tramp-za-prav-pat-angazhira-sasht-s-vzaimnata-otbrana-v-nato-news265069.html", "text": "Президентът на САЩ Доналд Тръмп за първи път заяви, че е \"абсолютно ангажиран\" с член 5 от договора на НАТО, съобщиха световните агенции. Досега той не беше потвърдил изрично ангажимента си към принципа на алианса за взаимна отбрана, включително в речта си на срещата на върха на НАТО в Брюксел миналия месец. \"Аз ангажирам Съединените щати с член 5\", заяви Тръмп на обща пресконференция с румънския президент Клаус Йоханис Розовата градина на Белия дом. \"Със сигурност ние сме там, за да защитаваме, и това е е една от причините, поради които искам хората да гарантират, че ще имаме много, много силна мощ, като плащат такива пари, каквито са необходими, за да имаме такава сила. Но да, абсолютно, аз съм ангажиран с член 5\", каза Тръмп. \"НАТО се основава на ценности, но в крайна сметка е военен алианс\", заяви Йоханис. Тръмп го похвали за лидерството на Румъния, която е увеличила военните си разходи. \"Надяваме се, че останалите наши съюзници от НАТО ще последват Румъния в изпълнението на финансовите си задължения, като плащат справедливия си дял от цената на отбраната\", каза президентът на САЩ. \"Благодарение на нашите действия парите започнаха да се стичат в НАТО. Другите страни започват да осъзнават, че е време да плащат и те го правят, много съм горд от този факт\", каза Тръмп. \"НАТО е най-силният алианс, който някога е виждала Земята, и ние искаме да го запазим такъв, затова трябва да разходваме пари за целите на отбраната. Това означава да си член на алианса, всеки трябва да плаща - това се нарича споделяне на бремето и аз съм напълно съгласен с това, г-н президент\", каза Йоханис, цитиран от ДПА. Тръмп не уточни от кого трябва да се защитава НАТО, въпреки че беше запитан \"дали споделя мнението за Русия като заплаха за мира и сигурността в региона\" и вместо него румънският гост трябваше да отговори на въпроса дали европейските съюзници на САЩ са разтревожени от тази заплаха. \"Всички се тревожат, но тревогата трябва да води до готовност\", каза Йоханис. \"Според мен ние трябва да постъпваме много просто, ясно и откровено, когато говорим за Русия и с Русия. По мое мнение ни е нужен диалог, но от друга страна, както решихме всички заедно в НАТО, ни е необходимо и силно възпиране. И това съчетание между възпиране и диалог трябва да води до такова решение, което да е възможно за всички страни\", заяви румънскят президент, цитиран от ТАСС. ", "date": "2017.06.10", "title": "Тръмп за пръв път ангажира САЩ с взаимната отбрана в НАТО"}
{"url": "http://www.mediapool.bg/tramp-e-gotov-da-otgovori-pod-kletva-na-komi-news265071.html", "text": "Американският президент Доналд Тръмп заяви, че е готов да свидетелства под клетва за казуса с бившия директор на ФБР Джеймс Коми и отрече   да е искал прекратяването на разследването срещу бившия му съветник по националната сигурност Майкъл Флин. По-рано Тръмп обяви в профила си в Туитър, че е цялостно и напълно оправдан, след като уволненият от него Коми заяви, че американският президент не бил лично разследван в разследването за намесата на Русия в президентските избори в САЩ. В същото време Комисията по разузнаването в Камарата поиска от бившия директор на ФБР Джеймс Коми всички записки или бележки, свързани с разговори с президента Доналд Тръмп. Конгресменът републиканец Майк Конъуей и колегата му демократ Адам Шиф съобщиха също, че са писали и на юридическия съветник на Белия дом Дон Макган и са го попитали дали съществуват записи или бележки за разговорите на Коми с Тръмп. Ако има такива, конгресмените са поискали копия на материалите да бъдат предоставени на комисията до 23 юни. Коми даде показания пред разследващата комисия на Сената на САЩ, в които той обвини президента в лъжи и клевета. Коми поясни, че Тръмп е приложил натиск върху него по време на вечеря на четири очи в Белия дом. ", "date": "2017.06.10", "title": "Тръмп е готов да отговори под клетва на Коми"}
{"url": "http://www.mediapool.bg/atakata-v-london-e-mogla-da-bade-mnogo-po-smartonosna-news265073.html", "text": "Терористичният атентат в Лондон преди седмица е можел да бъде много по-смъртоносен, разкри полицията, която представи подробности за разследването. Атентаторите планирали да наемат по-голям камион, способен да прегази повече хора, съобщи Дийн Хейдън, шеф на контратерористичния отдел на лондонската полиция. Един от извършителите, Хурам Бут, първоначално се опитал да наеме 7.5-тонен камион, подобен на този, използван при нападението в Ница миналата година, който уби 86 души и рани стотици. След като плащането му било отхвърлено, Бут и двамата му съучастници се спрели на по-малък микробус. В него разследващите открили чакъл, може би натоварен с цел автомобилът да стане по-тежък. При атентата бяха убити осем души  и ранени близо 50 души след като нападателите първо се врязаха с вана си в пешеходци на \"Лондон бридж\", а след това атакуваха с ножове хора на пазара \"Бъроу\". Все още продължава идентифицирането на жертвите. Британската полиция съобщи, че е задържала в Източен Лондон още един заподозрян в хода на разследването на терористичния акт от  3 юни. 27-годишният мъж е бил арестуван в дома му в Илфорд и е задържан под стража в полицейски участък в Бъркшър по силата на закона против тероризма. В момента в ареста остават още петима задържани в рамките на разследването, съобщи БТА. Други 12, арестувани на по-ранен етап, бяха освободени без повдигане на обвинения. ", "date": "2017.06.10", "title": "Атаката в Лондон е могла да бъде много по-смъртоносна"}
{"url": "http://www.mediapool.bg/masoviyat-ubiets-andersh-braivik-si-smeni-imeto-news265072.html", "text": "Норвежкият масов убиец Андерш Брайвик, който излежава присъда от 21 години затвор за убийството на 77 души на 22 юли 2011 г., официално смени името си и вече ще се казва Фьотолф Хансен, съобщи Франс прес. \"Мога да потвърдя, че той си смени името. Официално е\", каза адвокатът му Остайн Сторвик. \"Не искам да разкривам съдържанието на разговорите ни\", отговори той на въпрос защо Брайвик е поискал да си смени името. Норвежкият фирмен регистър показва, че учредената от Брайвик земеделска фирма \"Брайвик Геофарм\", вече е регистрирана на името на Фьотолф Хансен. Брайвик учредил фирмата, за да купи земеделски торове, с които да изработи бомба. Хансен е често срещащо се фамилно име в Норвегия. Затова пък Фьотолф е изключително рядко име, което на практика не се среща.", "date": "2017.06.10", "title": "Масовият убиец Андерш Брайвик си смени името"}
{"url": "http://www.mediapool.bg/stoltenberg-prizova-kanada-da-aktivizira-uchastieto-si-v-misiite-na-nato-v-evropa-news265075.html", "text": "НАТО очаква от Канада да участва по-активно в операциите на алианса в Европа. Това заяви генералният секретар на НАТО Йенс Столтенберг в интервю за канадската телевизия Си Би Си, съобщи ТАСС. \"Не можем да кажем с точност какви мисии и операции ще осъществяваме след пет-десет години, но сега ни е необходимо по-голямо канадско присъствие в Европа\", каза той. Столтенберг припомни, че канадски войници участват в няколко европейски мисии на алианса, но изрази надежда, че Канада ще засили участието си в операциите на западния съюз. Тази седмица бе съобщено, че батальонът на НАТО в Латвия под командването на Канада, ще бъде сформиран до 19 юни т.г. Числеността на батальона ще бъде около хиляда войници от Албания, Канада, Испания, Италия, Полша и Словения. В сряда министърът на отбраната на Канада Харджит Саджан обяви, че страната ще увеличи със 70 на сто разходите си за отбрана през следващите десет години. В интервюто вчера Столтенберг каза още, че подходът на НАТО към Русия е в две насоки - \"отбрана и диалог\". Генералният секретар посочи, че алиансът засилва присъствието си не само в балтийските републики и Полша, но и в Румъния и България, защото \"Русия продължава да дестабилизира ситуацията в Източна Европа\". ", "date": "2017.06.10", "title": "Столтенберг призова Канада да активизира участието си в мисиите на НАТО в Европа"}
{"url": "http://www.mediapool.bg/petima-klyuchovi-ministri-shte-zapazyat-postovete-si-v-sledvashtoto-pravitelstvo-na-tereza-mei-news265074.html", "text": "Министрите на финансите Филип Хамънд и на външните работи Борис Джонсън ще запазят постовете си в следващото правителство, което ще състави британският премиер Тереза Мей. Това съобщи нейната канцелария на Даунинг стрийт 10, предаде Ройтерс. Досегашните министри на вътрешните работи Амбър Ръд, на отбраната Майкъл Фалън и на Брекзита Дейвид Дейвид ще оглавят същите министерства в новия кабинет, след като Консервативната партия на Мей изгуби на вчерашните избори парламентарното си мнозинство. Днес няма да бъдат обявявани други бъдещи назначения, казаха от офиса на Мей. Преди изборите в британските медии се ширеха предположения, че ако консерваторите спечелят голямо мнозинство в Камарата на общините, финансовият министър Хамънд ще бъде заместен, припомнq Ройтерс, цитирана от БТА. Тереза Мей обяви, че ще състави правителство на малцинството, подкрепено от малка северноирландска партия. Десноцентристката Демократична юнионистка партия, която е привърженик на Брекзита, спечели 10 мандата в Камарата, с които ще допринесе за формиране на крехко мнозинство. Представители на партията заявиха само, че ще преговарят с консерваторите, но засега не е ясно какви ще бъдат исканията й. Тъй като не се очаква сключване на официална коалиция, тези разговори едва ли ще попречат на съставянето на правителство, отбелязва Ройтерс. В същото време двама висши сътрудници на британския премиер Тереза Мей подадоха оставка след слабото представяне на Консервативната партия. Така те поеха част от вината за катастрофалния за консерваторите резултат, който може да нанесе и смъртоносен удар на Мей като премиер, съобщи Асошиейтед прес. Ник Тимъти, единият от ръководителите на политическия кабинет на Мей, съобщи на сайта на партията, че е подал о оставка. \"Причината за разочароващия резултат не беше липсата на подкрепа за Тереза Мей и консерваторите, а неочакваният скок на подкрепата за лейбъристите\", пише той. \"Поемам отговорността за моята роля в тази предизборна кампания, която се състоеше в това да отговарям за политическата ни програма.\" Тимъти посочва, че по-специално съжалява за решението си в предизборната програма да не бъде включено въвеждането на горен и долен праг по отношение на предложените от консерваторите мерки за намаляване на разходите за социални нужди. Може много да се разсъждава за причините за този резултат от изборите, но простата истина е, че Великобритания е разделена страна: мнозина се умориха от мерките за строги икономии, мнозина са разочаровани или недоволни от излизането на Великобритания от ЕС, цитира ТАСС изявлението на съветника на Мей. Оставка е подала и Фиона Хил, другият ръководител на политическия кабинет на Мей. ", "date": "2017.06.10", "title": "Петима ключови министри ще запазят постовете си в следващото правителство на Тереза Мей"}
{"url": "http://www.mediapool.bg/nad-19-miliona-zriteli-sa-gledali-izslushvaneto-na-bivshiya-shef-na-fbr-pred-kongresa-news265077.html", "text": "Около 19.5 милиона зрители са гледали по телевизията изслушването на бившия шеф на ФБР Джеймс Коми пред сенатската комисия в четвъртък, според рейтинговата агенция Нилсен (Nielsen). Това е много голям интерес за събитие, случващо се през деня, но все пак резултатът е по-слаб в сравнение с встъпването в длъжност на президента на САЩ Доналд Тръмп през януари, привлякло вниманието на 30.6 милиона телевизионни зрители, съобщи БТА. Проучването на Нилсен включва хората, проследили изслушването на Коми по 10 американски телевизии и кабелни компании, но не и тези, които са гледали събитието на компютри или мобилни телефони. Телевизиите прекъснаха редовните си програми, за да излъчат пряко близо тричасовото изявление на Коми за разговорите му с Тръмп преди президентът да го уволни през май. Повечето телевизионни зрители са били над 55-годишна възраст. Най-голяма аудитория е събрала телевизия Ей Би Си (около 3 милиона души).", "date": "2017.06.10", "title": "Над 19 милиона зрители са гледали изслушването на бившия шеф на ФБР пред Конгреса"}
{"url": "http://www.mediapool.bg/merkel-iska-barzi-razgovori-za-brekzit-news265079.html", "text": "Германският канцлер Ангела Меркел призова Великобритания бързо да започне преговори за Брекзит с Европейския съюз, съобщиха информационните агенции. \"Ние сме готови за преговорите. Искаме да го направим бързо\", заяви тя по време на визитата си в Мексико, като допълни, че разговорите с британците относно оттеглянето им ЕС ще започнат още \"в следващите дни\". \"Изчаквахме да приключат изборите във Великобритания, но идните дни тези разговори ще започнат. Ние ще защитим интересите на страните членки, а Обединеното кралство ще защитава своите\", каза още тя макар и да уточни, че все още й се иска Великобритания да остане партньор на Европа дори и да не членува с Съюза. Мей, която стана министър-председател през 2016 година след референдума за Брекзит, поиска предсрочни избори с намерението да затвърди позицията си и да консолидира властта си, но претърпя унизителна загуба. Въпреки това тя обяви, че ще формира ново правителство и ще проведе разговорите за излизането от Европейския съюз. По план преговорите за Брекзит трябва да започнат на 19 юни.", "date": "2017.06.10", "title": "Меркел иска бързи разговори за Брекзит"}
{"url": "http://www.mediapool.bg/tsatsarov-nyama-kakvo-poveche-da-se-proveryava-po-sreshtata-v-tsum-news265080.html", "text": "Главният прокурор Сотир Цацаров смята, че няма какво повече да се проверява по срещата в ЦУМ между него и бизнесмените Сашо Дончев и Георги Гергов. \"Да разкажа повече за тази среща, за това кой ме е поканил, означава да прекрача една граница на коректност, която всеки човек трябва да има и то не защото в срещата е имало нещо тайно\", заяви Цацаров пред Нова телевизия. По думите му скандалът около срещата е пропаганден балон. \"Аз знам, че не съм светец, но и знам за кой в тази държава не съм особено удобен. Не съм особено удобен за хора, свикнали да получават само благоволение или поне пълно мълчание от прокуратурата\", каза Цацаров. \"Не се е пило кафе в ЦУМ, вода се е пила, слаба им е паметта\", допълни главният прокурор. В края на април Висшият съдебен съвет (ВСС)  да се занимава с проверка на фактите и обстоятелствата около срещата. \"Аз мисля, че дискусия за така наречената \"среща в ЦУМ\" имаше\", каза Цацаров. Сашо Дончев обяви, че срещата е била организирана от Гергов и проведена в неговия офис в ЦУМ по инициатива на Цацаров. По време на разговора главният прокурор отправил заплахи към Дончев във връзка с редакционната политика на издавания от него вестник \"Сега\". Главният прокурор после обяви, че не той, а Дончев е инициатор на срещата, на която поискал Цацаров да окаже натиск във връзка с проверка, засягаща \"Овергаз\". Двете тези очевидно няма да бъдат подложени на безпристрастна проверка, включително дали Сашо Дончев е бил подслушван. Цацаров съобщи, че в края на следващата седмица ще е готова прокурорската проверка за повредената кола на председателя на Върховния касационен съд Лозан Панов. \"Една визия за съдебната реформа в България може да бъде опасна за тези, които са противници на тази визия. Това е принципното положение. Не е опасна в смисъл развити болтове на автомобила или в смисъл деклариран страх за живота\", посочи Цацаров. Той съобщи, че вече е извършена експертна справка на автомобила на председателя на ВКС, установен е целият маршрут от София до Берковица и обратно, а до края на седмицата Военно-окръжната прокуратура ще излезе със становище за това дали има умишлено развити болтове на колата на Лозан Панов. \"Моята визия също има противници. За тях тази визия е неудобна, даже политически неудобна\", коментира главният прокурор. \"Мисля, че да искаш съдебна реформа в България може да се разглежда по два начина - от една страна, това може да е професия, може да е средство за препитание, може да е политически лозунг, може дори да е средство за политическа прехрана, а от друга страна, погледнато от стриктно професионалния план, мисля, че е нещо съвсем полезно\", каза Цацаров. Той за пореден път каза, че не е съгласен с идеята на шефа на ВКС да се извади прокуратурата от съдебната власт. Според него оставането на прокуратурата в съдебната власт има подкрепата на всички прокурори. \"Съмнявам се дали колегата да има подкрепата и на съдиите, особено във ВКС\", коментира той. \"Прокуратурата сега е обвинявана, че е четвъртата власт. Представете си какво ще се случи, ако прокуратурата бъде    изведена от съдебната власт, ще липсва контролът на Висшия съдебен съвет\", каза Цацаров. Според него 90% от хората, които казват \"съдебна реформа\", нямат грам понятие за това какво се крие зад този лозунг, а българските граждани искат справедливост, не лозунги. \"Много по-лесно е да кажеш \"Марш за европейско правосъдие\". В какво се изразява \"европейското правосъдие за тях\"? Намаляване на властта на главния прокурор. За мен европейско правосъдие е \"Наглите\" да си седят в затвора\", посочи той. Цацаров коментира още, че сега актуален е казусът с оградата по границата, който според него се политизира. \"Ще има инспекции, от които очакваме докладите през следващата седмица. Проблемът със съоръжението се политизира до болка. Дори и да сме транзитна територия, оттук минават хората, които вършат нещата в Европа\", каза Цацаров. Върховната касационна прокуратура (ВКП)  започна проверка за строежа на оградата по българо-турската граница по сигнал на бившия депутат от \"Патриотичния фронт\" на ВМРО и НФСБ Велизар Енчев, който твърди, че те са изградили корупционна схема, свързана със строежа на съоръжението. Лидерът на НФСБ и вицепремиер по икономическите въпроси Валери Симеонов от своя страна отхвърли всички съмнения около проекта и го нарече \"Великата българска стена\". Освен това той съобщи, че ще внесе сигнал в прокуратурата срещу депутатката от БСП Елена Йончев, която е основният говорител по темата за злоупотреби и корупция около проекта. ", "date": "2017.06.10", "title": "Цацаров: Няма какво повече да се проверява по срещата в ЦУМ"}
{"url": "http://www.mediapool.bg/mikov-vremeto-pokaza-che-beshe-izbrano-pravilnoto-reshenie-za-bankite-news265081.html", "text": "Времето показа, че правилно е избран вторият сценарий за банките – да бъдат подкрепени вместо да се обяви банкова ваканция, коментира бившият лидер на БСП и бивш председател на Народното събрание Михаил Миков в събота пред бТВ по повод публикуването на стенограмата от консултациите за банковата криза на 29 юни 2014 г.\r\n\tОт нея стана ясно, че са обсъждани два сценария. Първият – за банкова ваканция (да се ограничи размерът на парите, които може да се теглят в брой) е отхвърлен автоматично, вторият е пълна подкрепа за банките.\r\n\t”На предшестващата среща в Народната банка банкерите дадоха твърд отпор на сценария с банковата ваканция и всъщност въпросът се реши там, на чисто експертно равнище. Иначе идеята за спиранията преводите към чужбина и спиране на тегленията щеше да доведе до още по-голямо засилване на паниката и щети за бизнеса”, каза още той.\r\n\tНа въпрос защо прехвърчат искри между него и тогавашния гуверньор на БНБ Иван Искров, Миков отговори: ”Виждате, че през цялото време разговорът се колебае около няколко предположения, а точните цифри ги няма. Нашата банкова система е в изключително добро състояние – и тогава, и сега, парите, които са по различни депозити, по набирателни сметки са десетки милиарди и исках с това да обоснова, че паниката и сигналите, които идват от страна на БНБ, и исканията за извънредни мерки от типа на банкова ваканция не са необходими“.\r\n\tЗапитан дали е вярвал на Искров, че ”БНБ няма никакъв принос към случилото се“, Миков каза, че да, ”но той (Искров) зае една оправдателна позиция“.\r\n\t”През цялото време БНБ се опитваше да вкара усилено правителството, което беше в полза на опозицията“, добави той.\r\n\tПромени в правителството не са били направени и финансовият министър Петър Чобанов не е бил сменен, както настоява тогава опозицията, ”защото седмица по-рано беше решено, че се отива на избори, че парламентът ще функционира до края на лятото, че президентът ще го разпусне и ще свика извънредни избори и че всичко това трябва да стане спокойно, включително и заради ситуацията в банковата система“, обясни Миков.\r\n\tПомолен да даде оценка за правителството на Пламен Орешарски в ситуацията, Миков каза: ”Хладнокръвно подходи. В тази сложна политическа ситуация успя да създаде среда, в която от днешна гледна точка България се размина с най-добрия сценарий“.\r\n\tКой колко е крал се разбира в следствието, финансовата инспекция или Сметната палата, каза още Миков.\r\n\tСпоред него и втората стенограма трябва да бъде разсекретена, защото митичността на тези документи ”се подхранва от секретността на неща, които не са секретни – там всеки застъпва своята позиция“.", "date": "2017.06.10", "title": "Миков: Времето показа, че беше избрано правилното решение за банките"}
{"url": "http://www.mediapool.bg/premierat-ochakva-radev-da-osvobodi-savetnika-si-lyubitel-na-natsistki-shegi-news265082.html", "text": "Очаквам в понеделник указ от президента Румен Радев за отстраняването на съветника му Пламен Узунов. Това заяви премиерът Бойко Борисов в събота пред журналисти при проверката по изграждането на третия лъч от метрото.\r\n\tБившият служебен министър на МВР и настоящ секретар по правни въпроси и антикорупция на президента Пламен Узунов се оказа поредният любител на шеги с нацистки привкус, след като негови снимки с характерните хитлеристки мустачки и вдигната ръка за поздрав \"Хайл Хитлер\", бяха показани в четвъртък вечерта в \"Господари на ефира\".\r\n\tВъпреки че миналия месец осъди безапелационно нацистките \"задявки\" на кадри на \"Патриотичния фронт\", в петък президентът запази мълчание за изявата на Узунов.\r\n\tТова очевидно е подразнило и премиера Бойко Борисов.\r\n\t”Карате ме да си отварям устата без да го желая по никакъв начин. Най-добронамерен съм. Какво получавам? Вчера си стиснах зъбите, забраних на партията да правят трибунка да говорят в парламента за въпрос на Антон Кутев, нагъл въпрос, за моите назначения от страна на кадрите на патриотите. Във вчерашното интервю президентът отговори ли за това, че вътрешният министър на неговото служебно правителство и сега съветник по сигурността, където би трябвало ДАНС да отиде, и разузнаването, се е направил на Хитлер. Той тогава каза ли, че това е недопустимо и аз ако си спомняте още вечерта уволних зам.-министъра на регионалното развитие”, коментира Борисов.\r\n\tТой припомни, че той светкавично е освободил компрометирания кадър на ”Патриотите”, за което те са го подкрепили.\r\n\t”Надявам се, че в понеделник ще видим указ за отстраняването на този съветник, сега събота и неделя не се издават укази. Вие 10 дни ни съсипахте за тези снимки, вие ни разкатахте“, обърна се Борисов към медиите.\r\n\tПо думите му в ЕНП е имало съвещание за това. ”Виждате как от една шега, човекът се шегувал, имало карнавал, направил се. Сега трябва да му вземем главата по същата логика. Зам.-министърът беше свястно момче, отишъл с жена си на музей във Великобритания, на Мадам Тюсо и се снимал. Това му изяде главата. Когато хвърляш камъни в стъклената си къща, накрая ще се счупи и твоето прозорче. Понеже ми зададохте въпрос, нямаше да го повдигна никога, и днес щях да си замълча. Излиза, че всеки може да си говори, когато пожелае, да хвърля камъни по стъклената си къща и да си мисли, че няма да му се счупи“, коментира Борисов.\r\n\tСамият Пламен Узунов обясни преди ден пред в. \"24 часа\", че снимката с хитлеристките мустачки и поздрав е от новогодишно тържество през 2003 година, когато от томбола му се паднало да облече тази униформа.", "date": "2017.06.10", "title": "Премиерът очаква Радев да освободи съветника си, любител на нацистки шеги"}
{"url": "http://www.mediapool.bg/borisov-veche-shte-uchastvam-v-ksns-samo-ako-mediite-sa-vatre-news265083.html", "text": "Консултативният съвет по национална сигурност (КСНС) беше единственото място, където отговорните хора в държавата могат спокойно да разговарят, оттук нататък ще участвам, само ако медиите са вътре, заяви премиерът Бойко Борисов, след като преди ден президентът Румен Радев публикува стенограмата от разговорите за КТБ през 2014 г. \"Стенограмата е в моя услуга, но оттук нататък вече КСНС губи своя смисъл. Аз ще участвам на КСНС само ако медиите са вътре. В най-лошия случай, ако се извади монитор долу, както във ВСС, медиите да присъстват и да го гледат. Иначе няма да допусна след година, две или три да ме скарат с някоя съседна държава, ако сме изказали свои опасения, съображения или каквото и да било и някой реши да си направи евтин пиар с това\", заяви Борисов, цитиран от \"Фокус\". По думите му КСНС е било единственото място, където управляващи, опозиция, служба - отговорните хора в държавата могат спокойно да разговарят и да си кажат мнението по дадена тема. \"Ако след това ще ми държат карез за всяка дума или ще става ясно след 2-3 години, не виждам абсолютно никакъв смисъл да се прави без медии. Така че оттук нататък моето участие ще бъде свързано само ако 100% се предава по телевизията или долу на монитори, а не след 2-3 години да ми вадят думи и коментира. Това направиха вчера\", добави премиерът. Срещата за КТБ, чиято стенограма бе публикувана, бе във формат \"консултативна\", а не заседание на КСНС. \"Всички стенограми да ги разсекретят. Ако може и аз това постановление за \"Грипен\"-ите да го разсекретя също, да видите каква глупост - взимат решение да вземат решение да се купят \"Грипен\"-ите\", коментира още Бойко Борисов. \"На КСНС единствената ви грижа е вашето лично и на партията ви оцеляване, а не националният интерес\", коментира по-късно лидерът на БСП Корнелия Нинова. \"И на мен ми се иска обществото да знае истината, медиите да бяха вътре, за да види народът истинското ви лице за първия КСНС при президента Радев, г- н премиер. Няма да прекрача граници и няма да коментирам секретна информация. Както на КСНС при президента Плевнелиев, така и на този съвет единствената ви грижа бе вашето лично и на партията ви оцеляване, а не националният интерес\", каза Нинова. \"При Плевнелиев единствената ви мисъл е била как да свалите законно избрано правителство. При Радев - как вашето правителство да изкара цял мандат за пръв път. На този съвет вие отказахте да назначите 1000 души в МВР и 5000 в МО. Попитах ви какво става с 3 млрд. излишък, та нямате 300 млн. лева, с които да осигурите нормални условия за работа на полицаите. Не ми отговорихте къде се изпари излишъкът, но заявихте, че спешно ви трябват още 10 млрд лв. Заявих Ви, че ако и през ум Ви мине да ги теглите като нов заем, много ми мирише на нови избори\", заяви Нинова. По-рано Борисов я нападна,че тя единствена на КСНС е била против отделянето на 2% от БВП за отбрана. \"Отказахте да започне веднага модернизацията на армията и я разсрочихте за 15 години напред. Вашият министър Горанов заяви, че няма да увеличи до 2% от БВП разходите за отбрана. Тогава казах, че е пълно лицемерие да декларираме, че човекът е най-важен в системата на сигурност, че ще има ускорена модернизация и че ще има 2% за отбрана, след като всички чухме от вас, че това няма да стане. Казах, че отказвам повече да лъжем хората и по-добре да обявим истината\", коментира Нинова. \"Десетки години политиците лъжат народа. Заявих също, че аз няма да го направя и, че искам промяна в поведението на политическата класа. Попитах ви - защо го правите. Ще говорите нещо, което нямате никакво намерение да изпълните. Отговорихте - \"за да не излезе, че противореча на президента Радев и да изглеждаме приятели\", посочи Нинова. \"Предупредих държавния глава, че го подвеждате и се оказах права. Още на другия ден изтеглихте от МС доклада по сигурността на служебния министър Янев, в който се казваше цялата истина за състоянието на отбраната. И днес да ми се правите на загрижен спасител - няма да стане\", коментира лидерът на БСП. ", "date": "2017.06.10", "title": "Борисов: Вече ще участвам в КСНС, само ако медиите са вътре"}
{"url": "http://www.mediapool.bg/frantsuzi-veche-glasuvat-na-parlamentarnite-izbori-news265085.html", "text": "Първият тур на парламентарните избори във Франция започна още в събота в няколко отвъдморски френски територии в Америка - Френска Гвиана, Гваделупа, Мартиника, Сен-Мартен и Сен-Пиер и Микелон, съобщи ДПА. Новоизбраният френски президент Еманюел Макрон се нуждае от мнозинство в 577-местното Национално събрание, за да осигури подкрепа за своя премиер Едуар Филип и да превърне в закони предизборните си обещания. Според последното проучване на общественото мнение неговото центристко движение \"Република напред\" ще спечели с 29 до 31.5 на сто от гласовете. Вторият тур на изборите ще се състои следващата неделя. опреди победата на Макрон на президентските избори миналия месец подобен развой изглеждаше невероятен. Много от политическите анализатори се отнасяха скептично към възможността новосъздадената партия на бившия банкер да спечели повече от половината от 577-те мандата в Националното събрание при толкова много непознати за избирателите кандидати в нейните редици, отбелязва Ройтерс. Но сега дори и някои представители на Социалистическата партия на бившия президент Франсоа Оланд и крайнодесния Национален фронт публично заявяват, че \"Република, напред!\" най-вероятно ще спечели мнозинство и просто призовават избирателите да направят това мнозинство колкото може по-малко. В същото време консервативната партия \"Републиканците\", която според социологическите изследвания е втора сила след формацията на Макрон, има някакви чезнещи надежди, че ще заеме позицията на балансьор във властта.", "date": "2017.06.10", "title": "Французи вече гласуват на парламентарните избори"}
{"url": "http://www.mediapool.bg/lozan-panov-ako-sadebnata-sistema-e-cherniyat-drob-to-obshtestvoto-strada-ot-tezhka-forma-na-tsiroza-news265084.html", "text": "Ако съдебната система е черният дроб, то обществото страда от тежка форма на цироза, каза председателят на ВКС Лозан Панов по време на общото събрание на съдиите в събота. \"Причината за ниското доверие се крие и у самите нас. Царят отдавна е гол. Най-глупавото е да си кажем, че нещата не са такива, каквито са, каза Панов. Той призова съдиите да кажат, че са способни да се борят за справедливостта, да покажат кои магистрати са достойни, често недостатъците са маскирани зад различни текстове в законодателството. Съдебната система винаги е била най удобната изтривалка. Да отстояваш свободната воля е голямо изпитание, истерията насажда усещане за контрол и така сам започваш да си налагаш автоцензура. Съдиите трябва да  изберат шестима членове на Висшия съдебен съвет от професионалната квота, като ще гласуват за 27 кандидати от различни нива на органите на съдебната власт.Една четвърт от съдиите са заявили, че ще гласуват чрез бюлетини, а останалите - чрез интернет. Общото събрание се провежда в две последователни съботи и и се излъчва  в реално време чрез интернет сайта на ВСС. В петък членът на ВСС Калин Калпакчиев  , че съдийски шефове раздават на подчинените си листчета с имената на седем кандидати, които непременно да бъдат подкрепени за членове на следващия съвет. Лозан Панов заяви още, че непоносимият макроклимат задушава съдията. Свободата не е в това, което ни заобикаля, а в това , което чувстваме, каза още Панов и отново припомни, че с годините качеството на правораздаване намалява. Време е да си кажем истината за да стигнем до най-важния консенсус - в каква система искаме да работим. Да се почувстваме общност, но само ако се обединим зад ценности. Да не се допуска принципът \"разделяй и владей\", да се вслушваме в съвестта си, която знае правилните отговори, другото е обида за съдията, каза Панов. След него председателят на Върховния административен съд (ВАС) Георги Колев призова колегите си да не позволяват да бъдат убеждавани че системата не работи. Има грешки, но системата работи, каза Колев. Не позволявайте да ви казват, че сте на такова равнище, че следва да има лечение от цироза, каза още той.", "date": "2017.06.10", "title": "Лозан Панов: Ако съдебната система е черният дроб, то обществото страда от тежка форма на цироза"}
{"url": "http://www.mediapool.bg/radan-kanev-vizhda-badeshteto-na-dsb-v-nadgradenata-platforma-nova-republika-news265078.html", "text": "Бившият депутат и шеф на контраразузнаването Атанас Атанасов е новият лидер на ДСБ. Той бе избран от Националното събрание на партията в събота като за него на балотажа гласуваха 191 от делегатите, докато евродепутатът Светослав Малинов бе подкрепен от 185 души. Другите двама кандидати за председател на ДСБ Ралица Кирилова и Борис Точев отпаднаха след първия кръг на вота. \"Ние трябва да създадем алтернатива на днешното статукво, не може БСП да е алтернатива, те са наши опоненти\", каза Атанасов след избирането си. В началото на заседанието Радан Кънев заяви, че вижда два възможни пътя пред ДСБ. \"Единият е да решим да пълзим ниско, да се откажем от големите амбиции под прикритието на малка формация и тежкото състояние, в което се намираме. Вторият е запазване и надграждане на проекта \"Нова република\", който е успешен като замисъл, но закъснял като изпълнение за последния парламентарен вот\", каза Кънев пред Националното събрание на партията. Платформата \"Нова Република\" е нужна и с оглед на отстъплението на либералната демокрация, свободата на пазара в цяла Европа, обясни Кънев. За тази цел обаче трябва да бъде изградена истинска национална мрежа от авторитетни лидери като пътят минава през партньорство с организации, които, по думите на Кънев, дори не са симпатични на формацията му, но споделят евроатлантическите ценности. \"Минава също през предлагането на общи законодателни и конституционни пакети, способност да бъде излъчен силен кабинет в сянка, както и ясно позициониране спрямо ГЕРБ\", каза той. \"Тези цели не можем да постигнем сами, да се борим сами, защото изглеждаме несериозно в очите на хората, когато се опитваме\", посочи Кънев. Той се обърна в началото на доклада си към делегатите със \"скъпи приятели\" като единствено възможното обръщение и разясни, че го прави за последен път като председател на партията. Той декларира, че щял да се оттегли от поста дори и резултатите от последния парламентарен вот да са били значително по-добри. Кънев обаче каза, че е приел предложението на досегашните си заместници и настоящи претенденти за лидерство - Светослав Малинов и Атанас Атанасов да остане в ръководството, ако някой от тях спечели. \"България с Борисов и Сидеров във властта и опозиция Карадайъ и Нинова е заплашена да остане в опозиция, България със съветска прокуратура и правосъдие не може да излезе от постсъветската сфера на влияние. Трябва да последваме Румъния в борбата с корупцията във властта\" - така Кънев посочи на наследниците си политическата линия, която да продължат да следват. Той анализира изминалите четири години, през част от които ДСБ беше в управлението и в опозиция като подчерта, че цената си е струвала. Работата на политика е да плаща със собствения си публичен образ защитата на обществения интерес. В противен случай се превръщаш в Бойко Борисов, колкото и за различен от него да се мислиш, каза Кънев. Председателят в оставка отчете като политически успех създаването на Реформаторския блок, макар решението да е струвало тежки външни и вътрешни удари и компромиси. РБ промени българската политика, отне на ГЕРБ монопола върху дясното, а на БСП, ДПС и \"Атака\" възможността да участват във формирането на мнозинства, обясни Радан Кънев. Провалът, според него, е невъзможността да се изпълнят разумните за обществото общи цели, Блокът влезе в 43-то НС вече лишен от единство. На второ място грешка е участието в кабинета \"Борисов\" 2, посочи в доклада си Кънев. Той подчерта подкрепата на ДСБ - пълна и безрезервна - за министрите на Блока - Москов, Ненчев и Иванов в опитите им да дадат европейски десен вид на управлението. Но обвини Петър Москов за провала на ДСБ с отказа си да последва лидера и да се оттегли от правителството. Това било и личен неуспех на самия Радан Кънев, защото, ако здравният министър беше подал оставка, това щяло да накара и останалите представители на РБ в кабинета \"Борисов\"2 да го последват, което на свой ред значително е щяло да подобри шансовете им на парламентарния вот. Това беше проигран политически момент и шанс цяло поколение десни лидери да играят важна роля, категоричен е Радан Кънев. Според него политически неуспешен за ДСБ се е оказал периодът от година и половина в опозиция. Председателят в оставка призна също, че преди четири години е поел партията в тежък политически, финансов и организационен момент и че я предава в същата ситуация. \"Отговорът е: защото през целия този период поддържахме политическия залог, риск, непосилно високо за ДСБ, не се примирихме с ролята на малка партия, поехме рискове и влязохме в битки, които не бяха по силите ни, не отговаряха и на медийните реалности\", посочи Кънев. На заседанието присъстваха около 400 делегати. От името на Политическия съвет на платформата \"Нова република\" Трайчо Трайков се обърна към тях с думите \"не се отказвайте\". Никога досега дебатите в националния парламент не са били толкова бутафорни, затова ви казвам \"не се отказвайте\", призова той. Кандидатът за президент на Реформаторския блок на последните президентски избори благодари за съвместната работа и подкрепа на отиващия си председател Радан Кънев. a", "date": "2017.06.10", "title": "Радан Кънев вижда бъдещето на ДСБ в надградената платформа \"Нова република\""}
{"url": "http://www.mediapool.bg/da-bulgaria-se-obyavi-za-edinstvo-na-demokratichnata-obshtnost-news265086.html", "text": "Движение ”Да, България“ дава заявка, че тръгва към обединение на формациите със сходни ценности, принципи и цели. В декларация на партията се посочва, че членовете й са осъзнали своята отговорност по отстояване на идеала за свободна, демократична и европейска България, обявяват се за категорична опозиция на ГЕРБ, БСП, ДПС и Патриотичния фронт и обещават да се борят с тях ”в партньорство със сродни политически и граждански организации“.\r\n\tЗаявката идва на фона на избора на нов лидер на ДСБ, като сегашният председател на партията в оставка Радан Кънев посочи, че вижда бъдещето й в надграждане на платформата ”Нова Република”.\r\n\t”Ние в ”Да, България” осъзнаваме своята отговорност по отстояване на идеала за свободна, демократична и европейска България. Ще предложим и подкрепим конкретни политически и граждански усилия в ключовите области за отстояване на демократичния модел на развитие. Ще работим активно за политическо единство на демократичната общност чрез поредица от съвместни действия за сближение на партиите, движенията и обществените сили със сходни ценности, принципи и цели, призвани да я представляват политически. Крайната цел е всички заедно да спрем опасната ерозия на българската демокрация, на която сме свидетели напоследък\", се казва в декларацията.\r\n\tВ документа се подчертава още, че основният политически въпрос днес е дали България ще успее да запази и развие своя демократичен, европейски модел на държавност.\r\n\t\r\n\tПрез последните години, в управлението на страната ни сме свидетели на сериозна тенденция на все по-безогледно нарушение на базови принципи и норми, върху които е изграден европейският демократичен модел на правова държава.\r\n\tЗатова, в условията на засилващи се антидемократични политически практики, които ерозират институционалния и правов ред, ДВИЖЕНИЕ ДА БЪЛГАРИЯ декларира за своя основна политическа задача защитата на принципите на демократичната правова държава – върховенството на правото, разделението на властите, независимостта на съдебната власт, гарантирането на правата на човека.\r\n\t”Да, България” решително се противопоставя на концентрацията на власт в няколко неформални центъра, което нарушава разделението на властите и принципите на европейския демократичен модел. Противопоставя се и на установяването на режим на страх и задушаването на медийната свобода, ограничаването на условията за свободен пазар и предприемачество.\r\n\t\r\n\t”Да, България” категорично се обявява срещу фашизоидни тенденции в парламентарното мнозинство и правителството и заявява, че ще бъде тяхна непримирима и последователна опозиция.\r\n\t\r\n\t”Да, България” безкомпромисно отхвърля и политиката на управляващите за пълен отказ от дълбока правосъдна реформа, започваща с прокуратурата. Този отказ съпровожда брутален опит да бъде подчинена цялата съдебна власт на силите на статуквото и окончателно да бъдат премахнати на практика върховенството на правото и разделението на властите. За постигане на пълен контрол над съдебната власт статуквото вече проявява неприкрита агресия с мафиотски методи за натиск срещу опонентите си във ВСС.\r\n\t\r\n\tОтказът от реформа се проявява и в пълната и съзнателна пасивност на контролни и правосъдни институции към скандали, повдигащи съмнения за злоупотреба с власт на най-високо ниво, както и към откровено съмнителни сделки.\r\n\tНезависимите регулатори са обект на прогресиращо завладяване. Това вече коства на страната ни КТБ, но и поддържа сериозни съмнения доколко и други финансови институции не вървят по този път.\r\n\tПълното подчинение на държавната администрация рискува да намери своя следващ етап в рамките на въвеждане на електронното управление. Ако този процес бъде подчинен на корупционните практики, които днес у нас се упражняват напълно безпрепятствено, вместо е-правителство, можем да получим е-мафия.\r\n\tВластимащите и клановете на статуквото в съдебната власт безочливо се включват и се възползват от все по-агресивните кампании в медиите, контролирани от Делян Пеевски. Те са централен инструмент на засилващия се политически и икономически натиск върху граждани и опоненти.\r\n\tЕрозията на демократичните институции и практики ще се усили и от подготвените промени на избирателната система, които целят да ограничат политическия плурализъм и да гарантират служебна победа на следващите избори на партиите на статуквото – ГЕРБ, БСП, ДПС.\r\n\tНезависимо от повърхностната активност на премиера и министри на европейската политическа сцена, България продължава да няма активна политика за включване в следващия етап на интеграция на ЕС (Еврозоната, Шенгенското пространство, Банковия съюз, изграждане на Европейски енергиен съюз и в областта на сигурността) и НАТО и е оставена да изпада все по-дълбоко в периферията на тези общности. Това обслужва интересите на силите на статуквото у нас. Действията и бездействията, както на управляващите, така и на номиналната опозиция все повече улесняват външните влияния върху българската политика от авторитарните режими в Русия и Турция. Липсата на ефективни институции и активна политика в рамките на ЕС и НАТО създава трайни рискове пред националната сигурност на страната.\r\n\t”Да, България”настоятелно подчертава, че основният политически въпрос днес е дали България ще съумее да запази и развие своя демократичен, европейски модел на държавност. И чрез него ще решава ефективно проблемите на своята сигурност, институционален и правов ред, както и постигане на споделен просперитет в рамките на ЕС и НАТО. Запазването на този европейски модел изисква мъдрост, обединение и решителна воля за противопоставяне на антидемократичните сили в парламента, правителството, съдебната власт и медиите.\r\n\t\r\n\tНационалният съвет на ”Да, България” заявява своята решимост да бъде опозиция на негативните тенденции и техните основни носители ГЕРБ, БСП, ДПС И ПФ и да се бори срещу тях с демократични средства, в партньорство със сродни политически и граждански организации.\r\n\t\r\n\tНие в ”Да, България” осъзнаваме своята отговорност по отстояване на идеала за свободна, демократична и европейска България. Ще предложим и подкрепим конкретни политически и граждански усилия в ключовите области за отстояване на демократичния модел на развитие. Ще работим активно за политическо единство на демократичната общност чрез поредица от съвместни действия за сближение на партиите, движенията и обществените сили със сходни ценности, принципи и цели, призвани да я представляват политически. Крайната цел е всички заедно да спрем опасната ерозия на българската демокрация, на която сме свидетели напоследък. \r\n\t\r\n\tСред ключовите области, в които трябва да се фокусира съвместната работа, идентифицираме:\r\n\t• противопоставяне на недемократичните тенденции в управлението на държавата, вкл. чрез гарантиране на демократичен изборен процес и на свободата на медиите;\r\n\t• необходимост от дълбока съдебна реформа, включваща радикалната реформа на прокуратурата;\r\n\t• гарантиране на реално участие във формирането на европейския дневен ред – активно председателство на ЕС и ясна визия за членството ни, ангажиране на институциите на ЕС в подкрепа на реформаторски политики;\r\n\t• операционализиране на членството на България в НАТО и движение към Европейски съюз за отбрана и сигурност 2025 – развитие на визия за сектора за сигурност с използване на многонационални и съюзни инструменти за ефективност и ефикасност на разходите, постигане на оперативна съвместимост и гарантиране на сигурността и отбраната на България в съюзен контекст;\r\n\t• оздравяване на институционалната среда чрез освобождаване на регулаторните и контролни органи от олигархичен захват;\r\n\t• въвеждането на е-управление по начин, който гарантира, че няма да се превърне в следващ етап на мафиотизация на държавното управление;\r\n\t• защита на интереса на българската диаспора и гарантиране на възможността за пълноценното ѝ участие в демократичните процеси, включително чрез въвеждане на електронно гласуване;\r\n\t• децентрализация – за силна местна власт и устойчиво регионално развитие.\r\n\tЗа всяка от тези критични области, ДВИЖЕНИЕ ДА БЪЛГАРИЯ ще предложи конкретни кампании и ще подкрепя действията на други граждански и политически организации. Вярваме, че по този начин може да се установи трайно взаимодействие, което да доведе до формиране на силен демократичен алианс, като истинска опозиция на управлението с хоризонт изборите за Европейски парламент през 2019 г.", "date": "2017.06.10", "title": "\"Да, България\" се обяви за \"единство на демократичната общност\""}
{"url": "http://www.mediapool.bg/kabinetat-zapochva-borbata-s-opashkite-v-administratsiyata-ot-kat-news265087.html", "text": "Кабинетът подготвя мерки за облекчаване на гражданите при ваденето на различни справки и документи от държавната администрация, като първите стъпки в тази посока ще бъдат предприети в КАТ. Това съобщи вицепремиерът Томислав Дончев след среща в МВР за проблемите във ведомството, в която участва и премиерът Бойко Борисов.\r\n\tПо време на съвещанието са набелязани краткосрочни и дългосрочни мерки за решаване на проблема, а правителството има готовност да отпусне средства за някои от тях още през следващата седмица.\r\n\t\"Излишното време, което консумират администрациите, е загубено време и за гражданите, и за бизнеса. Планираме съвсем скоро да представим принципни концептуални мерки, които да обърнат процеса. Най-вече справките, които са необходими за издаването на един документ или едно разрешително, да се правят по служебен път от самите администрации, а не гражданинът да обикаля, да събира документи и да ги предоставя на друга администрация\", каза Дончев.\r\n\t\r\n\tПо думите му този процес вероятно ще отнеме една година, тъй като не всички регистри все още са достъпни служебно по електронен път. На местата, където административното обслужване е трудно, промените ще се направят по-бързо.\r\n\t\r\n\t\"Едно от тези места безспорно е КАТ. Всеки ден през КАТ-София минават по 2500 човека и около 900 автомобила. Безспорно обслужването там не е на нивото, на което искаме. Затова от няколко дни работим с колегите от МВР, експертите от МС, за да видим какви краткосрочни мерки, буквално в следващите няколко седмици, да бъдат предприети, за да се облекчи обслужването\", допълни вицепремиерът.\r\n\tОт думите му стана ясно, че МВР ще прави нов сайт на КАТ-София, за да се справи с ежедневните опашки.\r\n\t\r\n\tНай сайта ще са описани подробно услугите, ще бъдат качени документите в електронен вид, за да може човек да си ги попълни и принтира и ще бъде разписано подробно кое гише трябва да посетиш първо и кое след кое следва. Дончев съобщи, че се планира и освежителен ремонт, за да бъдат помещенията по-приветливи.\r\n\tМинистърът на вътрешните работи Валентин Радев обяви, че ако до вторник новата организация на работата е измислена, в сряда ще се гласува постановление на Министерски съвет за отпускане на средства за компютри, обслужващи места и гишета в КАТ.\r\n\t\r\n\t\"Събрали сме се в голям състав тази сутрин. Премиерът и той е тук. Изписах три страници със задачи към МВР. Това са предизборни обещания и ние се опитваме точка по точка да ги спазваме. Част от тях е свързана с КАТ\", каза Радев.\r\n\tСпоред него, за да се намалят опашките пред пунктовете на пътната полиция трябва да се купува хардуер, да се сменя софтуер. Помислено е и за ремонт на тоалетните в КАТ-София и подобряване на условията, в които работят хората.", "date": "2017.06.10", "title": "Кабинетът започва борбата с опашките в администрацията от КАТ"}
{"url": "http://www.mediapool.bg/borisov-osven-beztsenen-choveshki-zhivot-zagubihme-i-50-mln-leva-news265076.html", "text": "Освен безценния човешки живот на един прекрасен летец, сме загубили и 50 млн. лв. вчера, тъй като застраховките на важат за военна техника. Това каза премиерът Бойко Борисов в събота по повод инцидента от петък, при който военен хеликоптер падна в Черно море и командирът Георги Анастасов загина.\r\n\t”Познавах лично Анастастов – прекрасен пилот. Със своите действия до последно се е борил и е спасил живота на другите двама”, каза Борисов.\r\n\tТой обясни, че падналият хеликоптер ”Пантер” е  ”възможно най-добрият в света”.\r\n\t”Понеже застраховките не важат за военната техника, сме загубили и 50 млн. лв. вчера, освен безценния човешки живот на един прекрасен летец. Но и 50 млн. лв. – колкото са коледните надбавки на пенсионерите. Когато си говорим за такива скъпи играчки и хобита, трябва да преценяваме кое е най-важното, защото всяка сутрин показвате хора, които искате да им запълним дупките и да им ремонтираме пътищата. Другите показвате хора в неравностойно положение, които също поставят своите проблеми. Други поставят проблеми, свързани с пенсиите. Поели сме ангажимент към образованието за учителските заплати – физкултурните салони“, заяви Борисов.\r\n\t\r\n\t\"Когато изведнъж се появяват такива огромни харчове за отбрана, бих попитал дали президентът Румен Радев в интервюто си от вчера е говорил за това, че неговият шеф, ментор, или както се казва там, г-жа Корнелия Нинова беше единствената, която не подкрепи 2% за въоръжаване”, коментира премиерът.\r\n\t”Казах ѝ публично, че ако и аз подкрепя нейната теза, ще излезем от КСНС с тежък конфликт между двете институции. Но това явно се е спестило“, каза Борисов.\r\n\tНа последното заседание на КСНС беше решено да стартират и трите големи проекти от модернизацията на армията - покупката на нов тип изтребители, кораби и бронирани машини. Очаква се общата им цена да надмине 3 млрд. лева.\r\n\t\r\n\tТой каза пред бТВ, че инцидентът се разследва от Военна полиция и Военноморските сили.\r\n\tПо-късно от Военноморските сили съобщиха, че метеорологичните условия и техническото състояние на хеликоптера са изключени като възможна причина за падането на машината в Черно море. \r\n\tЗахождайки пред кораба, перката на вертолета е закачила пилона, на който се окачват знамената, пилотът обаче е овладял хеликоптера и се е отправил към брега.\r\n\t”Явно в следващите минути апаратурата подава сигнал за проблем, той обръща хеликоптера и го приближава обратно към кораба, за да може да бъде приводнен във водата близо до кораба, за да могат по-бързо и по-ефективно да работят спасителните екипи, които вече са се задействали по това време, обясни още министърът.\r\n\tПреди ден президентът и върховен главнокомандващ Румен Радев коментира, че българските пилоти летят опасно малко и са много далеч от стандартите в НАТО.\r\n\t\r\n\tБългарските Военноморски сили разполагат с три хеликоптера \"Пантер\" и досега не е имало сериозни инциденти с тях. Те са базирани във военноморската база \"Чайка\" край Варна.\r\n\tВертолетите бяха доставени през 2011 година, като част от сделката с европейския консорциум \"Юрокоптер\", която бе подписана през 2005 година от кабинета \"Сакскобургготски\".\r\n\tПървоначално договорът бе за доставката на 18 вертолета на обща стойност 358 млн. евро - 12 \"Кугар\" и 6 \"Пантер\", но първото правителство на Бойко Борисов отказа покупката на три от \"Пантер\"-ите заради липса на достатъчно средства.", "date": "2017.06.10", "title": "Борисов: Освен безценен човешки живот, загубихме и 50 млн. лева"}
{"url": "http://www.mediapool.bg/rusiya-predlaga-na-katar-pomosht-za-preodolyavane-na-izolatsiyata-news265089.html", "text": "Катар е благодарен на Русия за предложената помощ в конфликта с арабските страни, заяви катарският външен министър шейх Мохамед бен Абдулрахман Ал Тани. Той каза това в Москва на среща с руския министър на външните работи Сергей Лавров, съобщава ТАСС, цитирана от БТА. \"Бих искал да благодаря на руските учреждения, които изразиха готовност да предложат своята помощ на фона на тези незаконни мерки, които бяха приети против нас\", посочи министърът. Лавров от своя страна посочи, че Русия ще направи всичко възможно за постигане на съгласие между страните в ситуацията с Катар. \"Поддържаме контакти с повечето участници в протичащите процеси, осъществяват се телефонни разговори на президента на Русия с негови колеги в региона и днешният ни разговор ще бъде продължение на тези усилия\", отбеляза Сергей Лавров. На 5 юни Катар бе изключен от арабската военна коалиция за Йемен. По-рано бе съобщено, че Саудитска Арабия, близкият й съюзник Бахрейн, Египет и Обединените арабски емирства (ОАЕ) са скъсали дипломатическите си отношения с Катар. Катар е разположен на полуостров в Персийския залив и единствената му граница по суша (87 км) е със Саудитска Арабия. Бахрейн и ОАЕ са съществените му съседи по море. Така че обявените стъпки са равнозначни на изолация. Саудитска Арабия заяви, че къса отношенията, за да защити своята национална сигурност, а Бахрейн обвини Катар, че подкрепя тероризма и се меси във вътрешните му работи. От своя страна Египет е обвинил страната, че \"подкрепя терористични групи\". Според ОАЕ Катар е виновен за \"продължаваща подкрепа, финансиране и укривателство на терористични, екстремистки и сектантски групировки начело с асоциацията Мюсюлмански братя\". ", "date": "2017.06.10", "title": "Русия предлага на Катар помощ за преодоляване на изолацията"}
{"url": "http://www.mediapool.bg/ostapenko-stana-parvata-nepostavena-shampionka-na-rolan-garos-news265092.html", "text": "20-годишната латвийка Йелена Остапенко победи Симона Халеп с 4:6, 6:4, 6:3 и спечели турнира от Големия шлем \"Ролан Гарос\". Това е първата турнирна победа в кариерата на Остапенко. Тя стана и първата непоставена в основната схема шампионка на \"Ролан Гарос\". Латвийката е най-младата носителка на купата \"Сюзан Ланглен\" от 1997 година насам, когато турнирът бе спечелен от 19-годишната Ива Майоли от Хърватия. Румънката, която бе трета в схемата, пропусна възможността да се изкачи на върха на световната ранглиста. Остапенко ще се изкачи от 47-о до 12-о място в световната ранглиста. Финалът при мъжете ще се играе в неделя, като за титлата спорят Рафаел Надал и Стан Вавринка. ", "date": "2017.06.10", "title": "Остапенко стана първата непоставена шампионка на ”Ролан Гарос”."}
{"url": "http://www.mediapool.bg/hilyadi-se-vklyuchiha-v-sofiya-praid-news265091.html", "text": "Десетото юбилейно шествие “София прайд” събра хиляди хора в събота вечерта в центъра на София. Парадът се проведе при засилени мерки за сигурност и протече спокойно и без инциденти въпреки паралелно провеждащите се контрамероприятия.\r\n\tОрганизаторите на шествието \"София Прайд\", което тази година се провежда под мотото \"Да прогоним предразсъдъците\", обявиха в началото му, че очакват рекорден брой участници – над 3000 души.\r\n\tМоника Писанкънева от организационния комитет на парада заяви, че за разлика от предишни години, това издание ще се запомни с най-голям брой участници, както и с възможно най-голяма подкрепа от различни институции и неправителствени организации.\r\n\tДосега подкрепа за инициативата са изразили 20 от дипломатически представителства у нас. Десет от тях ще имат представители и на самия парад. Освен това тази година за пръв път инициативата се ползва и с подкрепа от страна на бизнеса. Над 20 фирми са окачили знамето на дъгата, а някои от тях са произвели различни продукти, специално за \"София прайд\".\r\n\tОт съображения за сигурност маршрутът на шествието не е предварително обявен. Организаторите призовават участниците да бъдат внимателни при прибирането си след края на шествието, когато могат да станат обект на агресия и провокации от противниците на гей-парада.\r\n\tСтоличната полиция е предприела изключителни мерки за сигурност, за дане бъдат допуснати инциденти. Конна полиция, жандармерия, патрули, оградителни ленти и съоръжения покриват целия периметър на Княжеската градина.\r\n\tОрганизаторите издигнаха кукерска маска като символ на събитието. \"Като други българи обичаме традициите и в същото време смятаме, че те могат да бъдат деконструирани - да разширим малко представата за нормалност\", заяви Моника Писанкънева.\r\n\tПаралелно с гей-парада се проведе контрамероприятие \"Да изчистим София от боклука\" на организацията \"Национална съпротива\", на което присъстваха стотина души. От полицията бяха изградили буферни зони между двете събития.\r\n\tВ същото време в столицата се проведоха и още две шествия - митинг \"За възраждане на семейните ценности\" в близост до пилоните на НДК и митинг в подкрепа на предучилищното възпитание и подготовката на децата в неравностойно поведение пред сградата на президентството.", "date": "2017.06.10", "title": "Хиляди се включиха в София прайд"}
