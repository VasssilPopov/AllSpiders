{"url": "http://www.mediapool.bg/vss-skrishno-e-otkazal-da-obrazuva-distsiplinarka-na-sarafov-news272671.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъс секретно решение Прокурорската колегия в предишния Висш съдебен съвет (ВСС) е отказала да образува дисциплинарно производство срещу заместник-главния прокурор Борислав Сарафов. Това става ясно от становището на етичната комисията по изборите за шеф на Националната следствена служба, в които Сарафов е единствен кандидат, съобщи \"Капитал\".\r\n\tНа 10 март тази година Инспекторатът към ВСС се е самосезирал по медийни публикации за нарушения, извършени от Сарафов. Най-вероятно става дума за сблъсъка на Сарафов със следователите от Националната следствена служба, работили по разследването за жп катастрофата в Хитрино. Тогава следователят Страхил Каменички заведе гражданско и наказателно дело срещу Сарафов за обида. Съдът обаче отказа да го разглежда с аргумент, че Сарафов има право да обижда следователи, защото е по-висшестоящ от тях.\r\n\t \r\n\tВ началото на май 2017 г. инспекторатът излиза със заключение, че Сарафов е накърнил престижа на съдебната власт и не е изпълнил служебните си задължения. Докладът е внесен Прокурорската колегия на ВСС с предложение за образуване на дисциплинарно производство.\r\n\t \r\n\tПредложението престоява месец и половина на трупчета във ВСС, а след това е внесено в дневния ред на прокурорската колегия на съвета. За да се замаскира историята, името на Сарафов не се посочва никъде. Предложението на инспектората дори е класифицирано с гриф \"за служебно ползване\". Прокурорската колегия взима решение да върне предложението на инспектората с искане да се разсекрети преписката. След три седмици съдебният инспекторат отново връща на ВСС предложението за дисциплинарно производство срещу Сарафов с уточнението, че няма как да го разсекрети.\r\n\tВСС се произнася по случая чак в началото на септември, като отказва да образува производство Сарафов. Мотиви за това няма. Гласуването на кандидатурата на Борислав Сарафов за шеф на Националната следствена служба ще се проведе в сряда.", "date": "2017.12.04", "title": "ВСС скришно е отказал да образува дисциплинарка на Сарафов"}
{"url": "http://www.mediapool.bg/horst-zeehofer-napuska-posta-premier-na-bavariya-v-nachaloto-na-2018-g-news272648.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДългогодишният консервативен съюзник на германската канцлерка Ангела Меркел Хорст Зеехофер ще бъде заменен на поста премиер на Бавария в началото на следващата година, предаде ДПА.\r\n\t \r\n\tПостът ще бъде поет от финансовия министър на провинцията Маркус Зьодер, казаха източници от срещата на парламентарната група на Християнсоциалния съюз (ХСС) тази сутрин.\r\n\t \r\n\tМнозинството делегати на срещата са гласували Зьодер да замени Зеехофер в началото на 2018 г. Зеехофер остава лидер на ХСС, но изрично е посочил Зьодер за свой приемник.\r\n\t \r\n\tВътрешните борби в ХСС затрудняват Меркел в намирането на коалиционен партньор след незадоволителното й представяне на парламентарните избори от септември.\r\n\t \n\n\r\n\tХСС е в идеологическо противопоставяне на левоцентристките социалдемократи, които са предпочитаният партньор на Меркел за ново правителство.\r\n\t \r\n\tЗеехофер се бори за политическото си оцеляване след парламентарните избори през септември, когато партията му получи само 38,8 процента от гласовете в Бавария - отчетлив спад, в сравнение с вота през 2013 г., когато партията взе 49,3 на сто.\r\n\t \r\n\tОттогава той е под натиск да се откаже от поне един от трите си политически поста - председател на ХСС, депутат в баварския регионален парламент и министър-председател на Бавария.\r\n\t \r\n\tБаварският финансов министър Маркус Зьодер вече се кандидатира за партиен лидер, с което създаде опасност от разпалване на вътрешнопартийна война.", "date": "2017.12.04", "title": "Хорст Зеехофер напуска поста премиер на Бавария в началото на 2018 г."}
{"url": "http://www.mediapool.bg/finansovite-ministri-ot-evrozonata-izbirat-svoya-predsedatel-news272643.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистрите на финансите на 19-те страни, приели единната валута, избират в понеделник в Брюксел следващия председател на Еврогрупата.\r\n\t \r\n\tЧетирима от тях са официално кандидати за този стратегически пост. Това са финансовите министри на Португалия Мариу Сентену (социалист), на Люксембург Пиер Граменя (либерал), на Латвия Дана Рейзниеце-Озола (дясноцентристка) и на Словакия Петер Кажимир (социалдемократ).\r\n\t \r\n\tРъководителят на Еврогрупата се избира за срок от две години и половина и председателства редовните месечни срещи на министрите на финансите, чиято цел е координиране на националните икономически политики.\r\n\t \r\n\tСентену изглежда за момента фаворит да наследи на поста настоящия председател, холандеца Йерун Дейселблум, който е принуден да предаде поста след два мандата, тъй като вече не е финансов министър на Холандия след изборите в страната по-рано тази година.\r\n\tКой е и какво постигна на поста „хладнокръвният и спокоен холандец“\n\n\r\n\t \r\n\tДейселблум, който днес ще председателства последното си заседание на Еврогрупата, се появи от нищото и се превърне в посредник със самочувствие. Той изигра важна роля за Европа в най-тежкия момент от гръцката дългова криза, отбелязва агенция Франс прес.\r\n\tСамо два месеца след като става финансов министър на Холандия през ноември 2012 година, Дейселблум трябваше да поеме ръководството на влиятелната Еврогрупа, обединяваща 19-те финансови министри на еврозоната, и да се хвърли с главата напред в кипърската криза.\r\n\t \r\n\tЗаради прямия си маниер Дейселблум бе упрекван за начина, по който се е справя със спасителните програми през 2013 година, като най-често това се обясняваше с липсата на опит при навигирането в коварните води на световната икономи в период на срив.\r\n\t \r\n\tТой понесе критики за спасителния план, който доведе до затварянето на голяма кипърска банка, а след това предизвика рязък спад на пазарите, като каза, че кипърския план може да служи като модел за бъдещи спасителни планове - импровизирано наблюдение, което в крайна сметка се оказа отчасти вярно, отбелязва Франс прес.\r\n\t \r\n\tНеподготвените изказвания се превърнаха в стил за Дейселблум. Миналата година той предизвика недоволство сред жителите на Южна Европа със саркастичната забележка, че спасените страни са похарчили парите си за алкохол и жени.\r\n\t \r\n\tВъпреки неравностите по пътя, къдрокосият Дейселблум стоически устоя на бурите и приключва мандата си като уважаван ръководител заради хладнокръвния си и спокоен начин на работа. Дейселблум, който е на 51 години, е сериозен, търпелив и се бори упорито за спечелването на доверието на партньорите си, каза пред АФП бившият френски финансов министър Мишел Сапен. Въпреки обичайната си резервираност той стана истински приятел, допълни Сапен.\r\n\t \r\n\tОт аплодисменти би се въздържал бившият гръцки финансов министър Янис Варуфакис, буен привърженик на левите идеи, с когото Дейселблум често влизаше в сблъсък по въпросите за гръцката спасителна програма.\r\n\t \r\n\tДвойката - единият в костюм и с очила, другият с бръсната глава и предпочитащ кожените якета и моторите - стана известна с най-напрегнатото ръкостискане след една от първоначалните си срещи, на която според някои информации почти се е стигнало до бой.\r\n\t \r\n\tПодкрепян обаче от влиятелния германски финансов министър Волфганг Шойбле, който неотдавна също напусна поста си, Дейселблум се превърна в умел и прагматичен преговарящ.\r\n\t \r\n\tТой прави първия си пробив през 2014 година, когато оформя европейския банков съюз - амбициозен проект, създаден да не допуска данъкоплатците да плащат за фалита на банките.\r\n\tВъпреки очакванията Дейселблум постигна споразумение между различните европейски институции, както и между Германия и Франция.\r\n\t \r\n\tТова, което отне най-много време на \"Мистър Евро\" обаче бе третият спасителен план за Гърция през 2015 година, когато в Атина на власт дойдоха радикалните леви. Въпреки сблъсъците с ексцентричния Варуфакис, Дейселблум поддържаше диалога с Атина на фона на задаващия се дефолт, като пътуваше, за да обсъжда проблемите в гръцкия премиер Алекис Ципрас.\r\n\tХоландският левоцентристки вестник \"Фолкскрант\" веднъж го описа като малко старомоден и верен като куче-водач, който не търси общественото внимание.\r\n\t \r\n\tДейселблум е учил икономика на селското стопанство в Холандия и бизнес в Ирландия и още в началото се сдобива с репутацията на задкулисен стратег. Той е позициониран вдясно половина на левоцентристката холандска Партия на труда, като споделя нейните проевропейски позиции, подкрепяйки балансираните бюджети и мерките за икономии.\r\n\t \r\n\tТази позиция ще струва скъпо на него и на партията му, тъй като понесоха сериозна загуба на изборите по-рано тази година.\r\n\t \r\n\tПолитическото му пробуждане става още когато е на 15 години. Тогава, през 1983 година, той участва, против волята на баща си, в протест срещу ядреното оръжие през периода на Студената война. Дейселбум, който е роден в Айндховен, има син и дъщеря. Почитател е на Майлс Дейвис и на британския комедиен сериал \"Летящият цирк на Монти Пайтън\".\r\n\t \r\n\tВ свободното си време обича да чете книги на икономически теми и да танцува танго с жена си, с която живее без брак. Дейселблум би желал да посвети повече време на другото си хоби: отглеждане на пилета и прасета, както и работа в градината си в Централна Холандия в град Вагенинген.\r\n\t \r\n\t\"Да чистя калта от обувките си всяка сутрин, това ме запазва нормален,\" казва той.", "date": "2017.12.04", "title": "Финансовите министри от еврозоната избират своя председател"}
{"url": "http://www.mediapool.bg/arestuvani-sa-10-ima-zapodozreni-za-ubiystvoto-na-maltiyskata-zhurnalistka-dafne-galitsiya-news272642.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМалтийската полиция е арестувала десет заподозрени за убийството на блогърката Дафне Каруана Галиция, съобщи премиерът Джоузеф Мускат близо два месеца, след като журналистката бе убита от бомба в колата й, предаде Ройтерс.\r\n\t \r\n\tВсички задържани са малтийски граждани и повечето са криминално проявени, каза премиерът, без да обяви повече подробности.\r\n\t \r\n\tПолицията има срок от 48 часа да разпита заподозрените, след което трябва да им предяви обвинения или да ги освободи.\r\n\t \r\n\t53-годишната Каруана Галиция бе убита на 16 октомври. Тя водеше много популярен блог, в който неуморно съобщаваше за предполагаеми случаи на корупция на високопоставени политици независимо от партийната им принадлежност, отбелязва Ройтерс.", "date": "2017.12.04", "title": "Арестувани са 10-има заподозрени за убийството на малтийската журналистка Дафне Галиция"}
{"url": "http://www.mediapool.bg/saprugite-i-detsata-na-boitsi-ot-islyamska-darzhava-mozhe-da-predstavlyavat-zaplaha-news272646.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъпругите и децата на бойци от групировката \"Ислямска държава\", които се завръщат в Германия, може да представляват заплаха за сигурността, заяви в интервю за ДПА началникът на германското контраразузнаване Ханс-Георг Маасен.\r\n\t \r\n\tПо думите му големите загуби на територии, които претърпява Ислямска държава в Сирия и Ирак, карат част от семействата на бойците да се върнат в Германия.\r\n\t \r\n\tИма деца, чиито мозъци са били промити в училища на територията на \"Ислямска държава\" и са силно радикализирани, каза Маасен.\r\n\t \r\n\tЗа нас това представлява проблем, тъй като тези деца може да са опасни, коментира шефът на контраразузнаването.\r\n\t \r\n\tТой добави, че съпругите на джихадистите също често са радикализирани.\r\n\t \n\n\r\n\tОт общо 950 души, които са напуснали Германия и са отишли да се бият за \"Ислямска държава\" в Сирия и Ирак през последните години, около една трета са се върнали, а за мнозина се смята, че са загинали. Германия е задължена да приема хората, които имат германско гражданство.", "date": "2017.12.04", "title": "Съпругите и децата на бойци от \"Ислямска държава\" може да представляват заплаха"}
{"url": "http://www.mediapool.bg/izborite-v-katalunya-predizvikatelstvoto-na-kompromisa-news272644.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКампанията за регионалните избори в Каталуня на 21 декември започва официално във вторник. Социологическите анкети сочат изравнени позиции на политическите партии, които са за и против независимост. Изходът обаче ще определи бъдещето не само на Каталуния и на Испания, но и на други европейски страни и на институциите на ЕС. \r\n\t \r\n\tТези избори бяха предизвикани от правителството в Мадрид, след като то задейства член 155 на испанската конституция през октомври - ход без прецедент, довел до формалното суспендиране на автономията на областта. Испанският премиер Мариано Рахой се надяваше, че това ще му помогне да спечели време, докато работи за потушаване на отцепническите настроения, включително и чрез лансиране на идеи за разширена автономия на Каталуния в бъдеще. Сега нещата отново са тръгнали към ускорение. Може би предстои още по-голяма, а не по-малка политическа бъркотия. \r\n\t \r\n\tПолитическата битка върви ръка за ръка с юридическата. Днес съдия от испанския Върховен съд постанови да останат в ареста сваленият вицепремиер на Каталуня Ориол Жункерас и още трима обвиняеми във връзка с опита за отцепване на автономната област. Шестимата други задържани ще бъдат освободени под гаранция - 100 000 евро за всекиго. Сега те са задържани по обвинения в противодържавна дейност, организиране на бунт и злоупотреба с обществени средства. Те отричат всички тези обвинения. Активистите на движението за независимост започнаха кампания \"жълта лента\" в подкрепа на министрите, които те смятат за политически затворници. \n\n\r\n\t \r\n\tВластите в Мадрид обаче са обезпокоени от евентуален \"ефект на мъченичеството\", ако те не бъдат освободени. Отговорът на испанското правителство на референдума от 1 октомври се хареса извън Каталуния, но бе оценен като провокативен и пресилен от самите каталунци. Вероятно в опит да демонстрира гъвкавост, оттогава Мадрид възприе по-предпазлив подход към начина на прилагане на член 155. Въпреки, че централните власти поеха контрол над финансите на Каталуния, те например се въздържат да спрат или пряко да управляват нейното радио и телевизия. \r\n\t \r\n\tМеждувременно отстраненият каталунски президент Карлес Пучдемон потърси убежище в Брюксел заедно с четирима от своите министри. Тази постъпка предизвика разделение сред привържениците му. Някои я смятат за случай на принудително изгнание, други - за бягство от отговорност. В момента Пучдемон изглежда като самотна фигура. Той заяви, че Каталуния трябва да се отцепи от \"декадентския\" Евросъюз - намерение, което разделя мненията в регион, в който привързаността към ЕС е силна.\r\n\t \r\n\tМного каталунци са обезпокоени, след като хиляди компании обявиха, че ще се изнесат извън областта. \r\n\t \r\n\tОтношението на Мадрид е непопулярно в Каталуния. Въпреки това каталунското обществено мнение е фрагментирано и поляризирано, а не обединено по въпроса за пътя, който трябва да се следва. Подкрепата за и против независимост не съвпада с разграничението ляво-дясно. Каталунските (политически) групи, близки до испанското (ляво-)прогресивно движение \"Подемос\", са против независимостта, но искат законен и обвързващ референдум, резултатът от който Мадрид да зачете.\r\n\t \r\n\tЦентристкото движение \"Сиудаданос\" (\"Гражданите\") бележи възход в анкетите с обещанието да даде приоритет на политики за социална справедливост и да застане над темата за независимостта, което напомня, че тези избори не са двузначен избор и че изходът им ще зависи от изграждането на коалиции. \r\n\t \r\n\tКаталунските радикали говорят за исторически аспирации (към независимост), които са били погазени при режима на Франко и които отново са в опасност. По-непосредствената реалност е, че пост-франкистката регионална автономия на Каталуния сега се нуждае от ново начало и укрепване. Гласуването този месец е ключов тест за каталунската и испанската демокрация.\r\n\t \r\n\tКампанията трябва да се развива свободно, мирно и в рамките на закона, а резултатът трябва да бъде зачитан. Диалогът и компромисът остават добри опции. Следващите три седмици ще покажат дали те са реалистични.", "date": "2017.12.04", "title": "Изборите в Каталуня: предизвикателството на компромиса"}
{"url": "http://www.mediapool.bg/rumantsite-otnovo-demonstriraha-upravlyavashtite-gotvyat-kontraprotest-news272649.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСтотици румънци излязоха в неделя на нов протест в столицата Букурещ, съобщи Асошиейтед прес.\r\n\t \r\n\tТе искат да окажат натиск върху правителството да се откаже от планираното преструктуриране на правосъдната система. Според тях предложенията за промени в правосъдното законодателство ще направят трудно наказването на корупцията по високите етажи на властта.\r\n\t \r\n\tДемонстрантите развяваха знамена пред правителствените офиси и скандираха \"Оставка!\" и \"Правосъдие, не корупция\".\r\n\t \r\n\t\"Политическата класа иска да унищожи Румъния и върховенството на закона. Единственото решение за нас е да протестираме\", каза Мариан Радуна, 37-годишен инженер, участник в протеста.\r\n\t \n\n\r\n\tВисокопоставени членове на управляващата коалиция от леви партии, включително председателят на управляващата Социалдемократическа партия Ливиу Драгня, са разследвани за корупция.\r\n\t \r\n\tДрагня не може да бъде премиер, понеже през 2016 г. бе осъден за изборни измами. Неговите съюзници твърдят, че съдебното преследване е политически мотивирано.\r\n\t \r\n\tСъщевременно, заместник-генералният секретар на СДП Кодрин Щефанеску каза, че партията ще организира контрапротести в Букурещ и други градове тази седмица срещу това, което той нарича \"паралелна държава\".\r\n\t \r\n\tС този израз партията и нейните съюзници наричат правосъдната система и румънския президент Клаус Йоханис, който е съюзник на опозицията.\r\n\t \r\n\tВ събота няколко демонстранти влязоха в стълкновения с полицията на Площада на победата, където от януари се провеждат редовно демонстрации. Причината за напрежението този път бяха плановете на кметицата на Букурещ Габриела Фиря да използва мястото за коледен базар.\r\n\t\r\n\tДемонстрантите разглобиха там скелета и огради и дори премиерът Михай Тудосе разкритикува плановете на кметицата, която е високопоставен член на СДП. В крайна сметка тя каза, че ще премести коледния базар на друго място.", "date": "2017.12.04", "title": "Румънците отново демонстрираха, управляващите готвят контрапротест"}
{"url": "http://www.mediapool.bg/okolo-2-mlrd-lv-sa-izharcheni-za-lipsvashtoto-e-upravlenie-za-15-godini-news272651.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт 2002 г. досега българската държава е похарчила около 2 млрд. лв. за внедряване на електронното управление, което все още не работи оптимално и незначителна част от гражданите могат да ползват услугите му. За същия период Естония е изразходвала средства на равностойността на 50 млн. лв. за внедряване на е-управление, което работи успешно и страната е номер едно в Европа по внедряване на информационно-комуникационните технологии, според различни класации. Това показва сравнителния анализ на данните, направен от (БСК) посветен на развитието на е-управление в двете страни. България и Естония стартират по едно и също време. Балтийската държава започва изграждането на е-правителство през 2001 г., а България година по-късно приема . \r\n\tОще същата година 2001 г. е представена естонската национална лична карта с вградена електронна идентификация. Картата предоставя достъп на гражданина до всички електронни услуги, включително и до тези на банките и компаниите за комунални услуги. С личните си карти естонците могат да плащат дори билети за паркинг или за градски транспорт.При нужда от спешна помощ електронната карта дава достъп на лекарския екип до Електронния здравен картон на пострадалия, който съдържа цялата здравна информация за него – епикризи, рецепти, рентгенови снимки и т.н. Всеки собственик на лична карта получава и официален имейл адрес във формата . Адресът е предназначен за официална комуникация с държавата и е посочен като \"официално електронно местоживеене\" на гражданина.\r\n\tВ България всичко това все още са само мечти и хаотични планове, въпреки похарчените около 40 пъти повече средства за е-управление. При първия кабинет на Бойко Борисов е-управлението е сред трите топ приоритета. През 2011 г. се взима решение за внедряване на естонския модел на е-правителство. С цел по-бързото му внедряване е създаден Съвет за електронно управление, чийто председател е премиерът Борисов. Той се заканва да уволни всеки министър, който  – не се случва нито едното, нито другото.Равносметката за България\r\n\tЕдва една пета (19%) от администрациите предоставят е-услуги към края на 2016 г., а само 12% от администрациите поддържат специализирани регистри за предоставяне на е-услуги.\r\n\tАдминистрацията предлага общо 2900 електронни услуги - 87% от тях са \"първични\" и едва 13% са \"комплексни\". \"Първични\" услуги са тези, при които администрацията, която ги предлага, образно казано не си говори по електронен път с друга администрация. При \"комплексните\" услуги това не е така и не се налага гражданинът да се прехвърля от гише на гише, а справките се правят електронно между различните администрации, за да се изпълни услугата.За това не е случайно, че всеки трети административен регистър у нас (27%) се поддържа само на хартиен носител. Липсата на цялата информация в регистрите, качена на електронен носител, е пречка за предоставянето на е-услуги. Така например само  могат да получават справки за брак онлайн.\r\n\tБроят на принтерите в държавната администрация расте почти тройно повече от броя на сървърите.Три на сто от административните структури  приемат електронно подписани документи.\r\n\tПочти всички от заявленията (98%) за ползване на е-услуги са към 5 администрации - Агенция по вписванията, Агенция по геодезия, картография и кадастър, Националната агенция по приходите, Главната инспекция по труда и Националната агенция за професионално образование и обучение.\r\n\tЕдна трета от българите (34%) не използват компютри, а малко повече (40%) и интеренет. За сравнение само 8 на сто от естонците на ползват компютър, а 13% не влизат в мрежата.\r\n\tЕдва всеки пети българин (19%) e общувал онлайн с администрацията през последните 12 месеца. В Естония това правият над три четвърти от жителите на страната (77%). \r\n\tПроучване през тази година показа, че българската администрацията събира от гражданите общо 5985 вида документи или удостоверения, за да предоставя услугите си.\r\n\tНа всеки средностатистически българин са необходими 453 часа годишно, за да се подготви и плати данъците си, което е 9 пъти повече, отколкото в Естония.\r\n\tЗа започване на бизнес у нас са нужни 23 дни, а за включване в електроразпределителната мрежа – 262 дни, което три пъти повече отколкото в Естония.\r\n\tБългарските мениджъри отделят за справяне с бюрократични разпоредби 16% от времето си, което е 2.4 пъти повече отколкото в Естония.\r\n\tПроцедурите за изграждане на склад в България са почти два пъти повече от тези в Естония.За издаване на документи за самоличност от чужбина се чака 3 месеца. През лятото  информира, че електронната услуга за българи в чужбина, която е струвала на държавата 500 000 лева, е използвана едва от двама души за 18-те месеца от въвеждането й, поради изискването за е-подпис, издаден в България.\r\n\tЕстония ни изпреварва по брутен национален доход на глава от населението, по износ на информационни-комуникационни технологии (ИКТ) и износ на високотехнологични продукти, по разходи за научни изследвания и развойна дейност като процент от брутния вътрешен продукт и по брой изследователи на 1 млн. души, по раждаемост, заетост и т.н.\r\n\tВ Естония 86% от гражданите притежават електронна лична карта, а от възможността за официален административен имейл са се възползвали над 56 000 компании и повече от 300 000 граждани от 1.3 млн. души население.\r\n\tУ нас плановете бяха от 2015 г. да започне поетапната смяна на , но това така и не се е случило. За да се тества системата дори бяха издадени , първата от които получи тогавашният президент Росен Плевнелиев, и за които бяха похарчени общо 18 млн. лв. по европроект, отчетен като успешен. Част от този европроект беше и обединяването на държавни регистри, които трябваше да започнат \"да си говорят\" помежду си, за да си обменят документите електронно, което също все още не е факт.\r\n\tЗа това пък естонското е-правителство обединява вече повече от 900 информационни системи, които предлагат над 5000 е-услуги, повечето от които са \"комплексни\".Цялата територия на Естония е покрита с възможност за специални връзки и обществени интернет точки. У нас беше планирано  да бъдат входни интернет точки за е-управление, което обаче не стана. \r\n\tВ момента към естонското е-правителство има следните ключови системи: – единна информационна система на обмен на данни и информация в реално време, както между държавните организации и служби, така и между държавата и гражданите. (аналог на българската Единна среда за обмен на електронни документи – ЕСОЕД). Системата включва над 1500 услуги с повече от 80 бази данни и обединява електронните ресурси на над 500 организации и институции, включително банки, застрахователни компании, ютилити компании, комуникационни компании и други. – лична карта с вграден чип, която може да се използва за криптиране на документи и за добавяне на електронен подпис. – мобилна лична карта, предназначена за използване в електронна среда. С Mobile-ID хората имат достъп до информационните системи, използвайки своите мобилни телефони като лични карти. – Електронно училище, което свързва родители, студенти, учители и училищни администратори, като предава цялата училищна информация. Така се пестят много време и средства в образователния процес. Родителите имат достъп до точна информация в реално време за напредъка на детето си - те могат лесно да следят класовете, посещаемостта, домашните работи, а също и да участват в класни или училищни форуми. Освен това, eSchool осигурява ценни инструменти за студентите, както при кандидатстването, така и при тяхното обучение. – Електронна полиция: Полицейските коли са оборудвани с компютър, достъп до интернет и устройства, които изпращат информация от централния комуникационен център. Полицейските служители имат достъп до системата на полицията, в която информацията е свързана с X-Road, и това им осигурява възможност за бързина на реакциите при изпълнение на ангажиментите им. Заедно с това, на естонските граждани не се налага да носят шофьорска книжка, застрахователни и др. документи, тъй като се идентифицират само с личната си карта, а тя съдържа цялата необходима информация. - Електронно гласуване по интернет. В парламентарните избори от март 2007 г. нататък повече от 90% от всички естонски избиратели са имали възможност да гласуват чрез Интернет с помощта на националната карта за самоличност - Интернет банкиране, което позволява на клиентите на банките да завършат всички видове сделки с парите си дистанционно (от дома, офиса или от друго място). – Електронна данъчна служба: Системата идентифицира лицата с помощта на ID card, Mobile ID или eBanking. Така не е нужно потребителите многократно да въвеждат своите данни. Подаването на данъчна декларация онлайн отнема само няколко минути, защото Х-Road предоставя всички необходими информационни системи на разположение. Ако дадено лице има право на данъчно възстановяване, парите се прехвърлят в банковата му сметка в рамките на няколко дни. – Електронно пребиваващ гражданин: Естония е първата държава, предлагаща правителствена електронна идентичност, която дава възможност на предприемачите по целия свят да създават и управляват независим от местоположението си бизнес.\r\n\tС цел насърчаване на гражданите да ползват услугите на електронното правителство, са въведени множество финансови стимули, като разликата между онлайн и офлайн цените е драстична. Например електронните билети за градския транспорт са около 30% по-евтини от хартиените. Същото се отнася за онлайн банкирането, плащането на данъци и т.н.\r\n\tОфициално в Естония са регистрирани повече от 1200 обществени WiFi мрежи. От 2005 г. във всички библиотеки, училища, университети, обществени сгради, централни части и паркове на по-големите градове има безплатен интернет достъп в Естония. У нас също в големите градове има WiFi мрежи в парковете.\r\n\tВ Естония от 2007 г. са необходими само 15 минути за регистрация на фирма чрез интернет. Компанията бива легализирана в рамките на няколко часа, а предприемачът може да започне работа същия ден.\r\n\tСпоред Българската стопанска камара добрата новина за България е, че Държавната агенция \"Електронно управление\" пусна системата за електронно връчване в края на ноември.\r\n\tТака вече всеки българин може да си направи пощенска кутия на държавен сървър и през нея да получава документи и услуги по електронен път.\r\n\tНа този сайт администрациите трябва да направят профили на електронните си услуги, а гражданите ще могат да си направят кутия за електронно връчване на документи. За да стане това обаче, трябва да имат или електронен подпис, или персонален код от Националния осигурителен институт.", "date": "2017.12.04", "title": "Около 2 млрд. лв. са изхарчени за липсващото е-управление за 15 години"}
{"url": "http://www.mediapool.bg/informatsiyata-za-mestni-danatsi-v-sofiya-mozhe-da-se-poluchava-i-po-meil-news272645.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСобствениците на имоти в София могат да получават информация за дължимите данъци и такси и по електронната поща, а не с хартиено писмо, напомниха от дирекция \"Общински приходи\" на Столична община. За целта собственикът трябва да подаде заявление за отказ от хартиено съобщение и да посочи актуален електронен адрес, на който да получи информацията.\r\n\tЗаявленията се подават в някой от 22-та районни отдела на дирекция \"Общински приходи\" в София. За да се ползва услугата още от следващата година, документът за отказ от хартиено писмо трябва да бъде подаден до 12 януари 2018 г. За заявления, подадени по-късно, слугата ще се ползва от 2019 г.\r\n\tПри промяна на електронния адрес процедурата трябва да се мине отново.\r\n\tСофиянци могат да се откажат и изобщо от съобщения - както електронни, така и на хартия. В този случай могат да проверяват задълженията си сами - на място в общинските данъчни служби или . За електронна проверка е нужен ПИН код, който се получава във всеки районен данъчен отдел. Кодът дава възможност за плащане на местните данъци и такси онлайн.\r\n\tАко собственик не ползва целогодишно имота си, до края на декември 2017 г. може да подаде заявление за намаляване на такса смет за съответното жилище или парцел.", "date": "2017.12.04", "title": "Информацията за местни данъци в София може да се получава и по мейл"}
{"url": "http://www.mediapool.bg/chaka-se-samo-edna-oferta-za-dela-na-sofiya-v-obshtinska-banka-news272647.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСамо една потенциална оферта се очаква за дела на Столичната община в Общинска банка. Срокът за подаване на предложенията за 67.646% от капитала на финансовата институция изтича в понеделник. Минималната цена е 45.65 млн. лева.\r\n\tДо обяд в понеделник , което е задължително условие за участие в процедурата по приватизация, съобщи главният изпълнителен директор на агенцията Владимир Данаилов в понеделник при откриването на нов офис на агенцията за работа с инвеститори. Той не уточни името на единствения потенциален кандидат и каза само, че става въпрос за . По-късно от агенцията уточниха, че информацията дали има постъпила оферта и от кого е тя ще бъде съобщена във вторник.\r\n\tДанаилов каза, че в хода на процедурата и - две от чужбина и една българска. Две от тях обаче са се отказали от купуването на информационен меморандум и съответно нямат право да подадат оферта.\r\n\tСпоред изискванията към финансовия инвеститор той трябва да е регистриран в страна от Европейското икономическо пространство, да е с опит и специализация в подобни инвестиции и да има капитал от поне 20 млн. евро. В процедурата не могат да участват офшорни компании.\r\n\t\n\n\r\n\tАко бъде подадена оферта, тя ще бъде разгледана във вторник от надзора на агенцията за приватизация, който да одобри или отхвърли предложението. Ако офертата не бъде приета, процедурата ще се провали. Ако агенцията одобри предложението, то трябва да мине за гласуване и през Столичния общински съвет, който има последната дума. Ако бъде прието, то трябва да мине и през Българската народна банка и Комисията за защита на конкуренцията, обясни Данаилов.\r\n\tАко общинският дял в банката бъде придобит от финансови инвеститор, той няма право да го препродава 3 години.\r\n\t\r\n\tКъм края на септември Общинска банка има 1.5 млрд. лв. активи и е на 15-о място в страната. Печалбата ѝ за деветте месеца на годината е близо 2.88 млн. лв. Банката има скромен дял на пазара на кредити и депозити на домакинствата и фирмите. Основното ѝ предимство е финансирането и обслужването на общините. Не е ясно дали след продажбата ѝ най-големият ѝ клиент - Столична община, ще продължи да ползва услугите ѝ.\r\n\tТова е  на Столичната община да продаде дела си в Общинска банка. Мотивите за приватизацията са, че местната власт няма нужда от собствена банка и не може да инвестира в нея, за да я направи конкурентоспособна на пазара. В същото време , тъй като от години не взима дивидент. Печалбата на трезора се използва за увеличение на капитала му. През миналата година положителният финансов резултат на институцията е близо 2.4 млн. лв.\r\n\t\r\n\tОсновният проблем при продажбата на общинския дял в банката е най-големият миноритарен акционер - . Съвсем малки дялове имат няколко общини и дружества на Столична община.\r\n\tДълги години фирмите около Ковачки имаха блокираща квота при вземането на решения от общото събрание на банката и на практика София беше загубила контрол върху трезора. Освен това банката отпускаше кредити на свързани с миноритарния акционер компании, които бавеха вноските си и създаваха риск за стабилността на банката.\r\n\tСофия си върна контрола през 2011 г., благодарение на акт на БНБ, който позволи промяна на устава на банката. След жалби от фирмите около Ковачки по казуса има две съдебни дела - за акта на БНБ и за промяната в устава. Второто е замразено, докато не се реши това за акта на централната банка, което се точи от 2011 г.\r\n\tНе е ясно и дали миноритарните акционери смятат да продадат акциите си в банката. Преговори с тях ще трябва да води евентуалният нов собственик.\r\n\t\r\n\tВ понеделник от агенцията по приватизация съобщиха, че от създаването ѝ през 1192 г. до момента са осъществени около 2900 сделки за около 500 млн. лева, а средствата са инвестирани в общински проекти.\r\n\t, предупреди кметът на София Йорданка Фандъкова в понеделник.\r\n\t, коментира и председателят на общинския съвет Елен Герджиков.", "date": "2017.12.04", "title": "Чака се само една оферта за дела на София в Общинска банка"}
{"url": "http://www.mediapool.bg/zaetite-na-minimalna-zaplata-v-hotelierstvoto-i-restorantyorstvoto-sa-se-udvoili-za-godina-news272652.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо една четвърт от наемните работници или около 600 000 души получават заплата под средната за страната, като от тях 403 000 са работещите на минимална работна заплата. Концентрацията на хора, наети на минимално възнаграждение е най-висока в сектора на хотелиерството и ресторантьорството - близо 38 процента от всички заети, както и в сектора на строителството - около 24-25 процента. Това обяви лидерът на КНСБ Пламен Димитров в понеделник. По думите му увеличението на наетите на минимална работна заплата в хотелиерството и ресторантьорството е с два пъти повече през тази година спрямо миналата, когато те са били 17 на сто. Той посочи, че това може да е знак за \"посивяване\" на сектора.\r\n\tДва пъти по-висока е заплатата в столицата в сравнение с тази във Видин. От КНСБ отчетоха, че исканията на синдиката към бюджета са удовлетворени от изпълнителната власт наполовина. Димитров припомни, че общите искания на КНСБ за допълнителни средства в бюджета спрямо предходната година бяха малко над милиард лева, а постигнатото в бюджета е малко над 600 млн. допълнително спрямо 2017 г., като повече от половината от парите са за средното образование, 160 млн. лева - за сектор \"Сигурност\", а останалите за държавното управление.\r\n\tВ този сектор влизат всички агенции като Агенцията по заетостта, бюрата по труда, ГИТ и НАП, където е заложено средно увеличение на заплатите от 2 до 12,5 процента, както и средно увеличение от 5 до 7 на сто на единните разходни стандарти. Увеличението на заплатите в различните социални заведения като домове за социални грижи, за хора с увреждания, ще е между 7 и 13 процента, което е наполовина от исканото от КНСБ. \r\n\tЗа Министерството на отбраната са предвидени по 100 млн. лева годишно за увеличение на заплатите, а в системата на МВР отново годишно - 55 млн. лева. Това, по думите на Пламен Димитров, ще позволи 15-процентно увеличение на заплатите на полицаи и военни, които работят на терен, за сметка на почти нулево увеличение на възнагражденията на онези, които са \"на бюро\".\r\n\tПо отношение на сектор \"Здравеопазване\" Димитров посочи, че стартовата заплата за медицинска сестра трябва да е навсякъде поне 700 лева, а за главна сестра - 840 лева. Бюджетът на министерството е увеличен с малко над 36 млн. лева, като от тях много малко са за заплати. Парите за заплати в регионалните здравни инспекции са 8 млн. лева. Десет процента ще е увеличението на парите на тези, които са на директно подчинение на министерството.\n\n\r\n\tВ центровете за спешна медицинска помощ от КНСБ се надяват да се случи 20-процентно увеличение на заплатите с предвидените близо 20 млн. лева повече за тях.\r\n\tУчилищното и детското здравеопазване получават 26 млн. лева допълнително, като заплатите там ще бъдат увеличени с около 20 процента. В момента те средно са 600-650 лева. \r\n\tСериозно увеличение е получил сектор \"Култура\", като бюджетът там е увеличен с 30 млн. лева.\r\n\tНай-ощетеният сектор според КНСБ е земеделието, като в разходите за министерството има известно увеличение, но то компенсира увеличението на минималната работна заплата. С 2 млн. лева са се увеличили парите за \"Напоителни системи\".\r\n\tСпоред Пламен Димитров най-лошата новина е, че средствата за Изпълнителната агенция по горите са намалени с 1,7 млн. лева, което според синдиката може да доведе до съкращения и дори до намаление на заплатите, които и без това са \"мизерни\".\r\n\tПрез третото тримесечие на настоящата 2017 г. отчетеният ръст на средната работна заплата в частния сектор е от 11 процента, докато в обществения е 7,9 на сто. В някои браншове повишението на заплатите на месечна база е с над 200 лева. Според Пламен Димитров това нарастващо ускорение на заплатите се дължи най-вече на липсата на кадри, като тя в някои сектори може да бъде оценена процентно в двуцифрени числа.\r\n\tСредно с около 12 до 15 процента са по-високи заплатите и там, където има колективни трудови договори - или за около 33 процента от всички наемни работници.\r\n\tКНСБ продължава да настоява за стартова заплата за висшист от 700 лева и за минимална работна заплата поне 50 процента от средната работна заплата.", "date": "2017.12.04", "title": "Заетите на минимална заплата в хотелиерството и ресторантьорството са се удвоили за година"}
{"url": "http://www.mediapool.bg/liderite-na-germanskite-sotsialdemokrati-preporachvat-pregovori-s-konservatorite-news272654.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъководството на Германската социалдемократическа партия (ГСДП) е единодушно съгласно да започне преговори с консерваторите на канцлера Ангела Меркел за съставяне на ново правителство, като всички опции се поставят на масата, заяви днес висш представител на партията, цитиран от Ройтерс.\r\n\t \r\n\tЛидерите на ГСДП са изброили ключовите си политически искания в документ, до който Ройтерс е получил достъп. Исканията включват хармонизация на корпоративния данък на европейско равнище, по-големи данъци за хората с по-високи доходи, увеличаване на инвестициите в образование, високоскоростен интернет, пътища и социални жилища.\r\n\t \r\n\tЧленовете на партията ще обсъдят предложенията на ръководството на партийния конгрес в Берлин от 7 до 9 декември.\r\n\t \r\n\tСоциалдемократите, които управляват в коалиция с Меркел от 2013 г., регистрираха най-слабите си резултати на парламентарните избори през септември и нямат особено желание да участват в друга \"голяма коалиция\", опасявайки се, че ще стигнат отново до задънена улица с консерваторите.", "date": "2017.12.04", "title": "Лидерите на германските социалдемократи препоръчват преговори с консерваторите"}
{"url": "http://www.mediapool.bg/ruskata-prokuratura-iska-10-g-zatvor-za-bivsh-ikonomicheski-ministar-news272653.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуската прокуратура поиска 10-годишна присъда при строг затворнически режим за бившия министър на икономическото развитие Алексей Улюкаев за получаване на подкуп от шефа на петролния гигант \"Роснефт\" в размер на 2 милиона долара, както и глоба от около 5 млн. долара, предаде Асошиейтед прес.\r\n\t \r\n\tТова стана на заседание на Замоскворецкия съд в руската столица, на което бяха изслушани двете страни по делото за степента на доказаност на вината на подсъдимия.\r\n\t \r\n\tПрокурорът отбеляза, че вината на Улюкаев може да се смята за абсолютно доказана, и въз основа на това поиска посочения размер на наказанието.\r\n\t \r\n\tУлюкаев - първият федерален министър, задържан за корупция и най-високопоставеният руски държавен служител, арестуван след 1993 г., отрече обвиненията и каза, че Сечин му е устроил провокация. Самият Сечин, макар и ключов свидетел по делото, така и не се яви при нито една от призовките в съда, позовавайки се на заетостта си. Поради това показанията, дадени от него в етапа на разследването, не могат да се използват, отбелязва агенция РИА Новости.\r\n\t \n\n\r\n\tДоказателствата за вината се базират на показанията на генерал Олег Феоктистов, който по онова време е бил шеф на службата за сигурност на \"Роснефт\".\r\n\t \r\n\tУлюкаев бе арестуван миналата година в централата на \"Роснефт\" при операция на руските специални служби по обвинение в корупция. Според следствието той е поискал от Сечин подкуп, за да даде заключение, което би позволило на компанията на изкупи държавния пакет акции на \"Башнефт\".\r\n\t \r\n\tСпоред версията на защитата обаче Улюкаев е бил убеден, че в подадената му чанта е имало вино, а не пари, и смята, че Сечин му е устроил провокация чрез постановка.\r\n\t \r\n\tПрокуратурата поиска съдът да изключи от обвинението срещу Улюкаев квалификацията \"изнудване\" и квалифицира престъплението само като получаване на подкуп. При това положение, за получаване на подкуп от длъжностно лице в особено голям размер, максималното наказание е 15 години в трудова колония и глоба в размер до 70 пъти получения подкуп. Както се вижда, прокуратурата не настоява за максималното наказание.\r\n\t \r\n\tОбстоятелствата около делото дадоха повод за спекулации, че Улюкаев е станал жертва на вътрешнокремълски интриги, устроени от Сечин, който е отдавнашен приближен на президента Владимир Путин, посочва АП.", "date": "2017.12.04", "title": "Руската прокуратура иска 10 г. затвор за бивш икономически министър"}
{"url": "http://www.mediapool.bg/sadat-prekrati-deloto-za-konfiskatsiya-sreshtu-semeistvoto-na-hristo-biserov-news272630.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският окръжен съд е прекратил дело за конфискация срещу съпругата и доведения син на Христо Бисеров - Мария Бисерова и Ивайло Главинков. Процесът за конфискация срещу бившия заместник-председател на ДПС обаче е насрочен от Софийския градски съд за март, съобщава вестник “Сега“.\r\n\tИскът на Комисията за отнемане на незаконно придобито имущество (КОНПИ) срещу Главинков, майка му и управляваната от него фирма - \"Солари Елов дол\", беше на стойност 4 081 099 лв.\r\n\tПрез май 2016 г. Главинков и майка му са изпратили молби до Софийския окръжен съд процесът за конфискация срещу тях да бъде прекратен, тъй като Софийската градска прокуратура не ги разследва от февруари 2016 г. Главинков се позовава и на съдебна практика, според която е задължително да има обвинение през цялото време, докато продължава процесът за конфискация.\r\n\tРазследването срещу Главинков е прекратено от прокуратурата заради недоказаност на обвиненията за пране на пари и укриване на данъци според официално съобщение на прокуратурата. Обвинението му за нарушения на банковото законодателство падна, тъй като влезе в сила по-благоприятна редакция на Наказателния кодекс. От прокуратурата съобщиха, че Швейцария е отказала да разкрие банковата тайна и затова разследването не е събрало достатъчно безспорни доказателства за престъпния произход на парите.\r\n\tПрез юни 2016 г. Софийският окръжен съд е оставил без разглеждане исковете на КОНПИ. Година по-късно Софийският апелативен съд потвърди прекратяването, като докладчикът по делото е на особено мнение. Той не споделя схващането, че прекратяването на разследването е пречка за исковете на Комисията за конфискация. Върховният касационен съд е спрял делото, защото се чака тълкувателно решение по казуса.\r\n\tВ Софийския градски съд (СГС) през март тръгва друг процес за конфискация. По него ответници заедно с Бисеров отново са Главинков и Бисерова. Искът срещу бившия зам.-председател на ДПС и на парламента е заради делото срещу него за укриване на данъци в особено големи размери, по което Бисеров беше оправдан на три инстанции. Градските съдии отказват да прекратят производството по конфискация, както иска Бисеров, въпреки оправдателната присъда.\r\n\tИскът срещу Бисеров, съпругата му и сина им е за отнемане на имущество за 1 980 475.99 лв. Комисията претендира за къщата на Бисерови в центъра на София, семейната им кола \"Дайхатсу Териос\", която е струвала 11 790 лв. през 2015 г., както и 12 хил. лв., които семейството е получило от продажбата на \"Мерцедес\". Комисията настоява да получи парите с лихвите от банкова сметка на Бисеров - 27 491 евро. От Мария Бисерова се иска паричната равностойност от продадените й акции в \"Солар проджектс\" ЕАД и \"Инниммо солар\" ЕАД. Става дума за общо 277 265 лв., както и парите й по банковата й сметка - 1500 лв., и 184 хил. евро, дадени от нея назаем на сина й. От него се искат пари, прехвърлени по сметката му в Скопие - 314 529 долара, от сметката на Бисеров в женевска банка, както и втори транш за 117 192 евро.", "date": "2017.12.04", "title": "Съдът прекрати делото за конфискация срещу семейството на Христо Бисеров"}
{"url": "http://www.mediapool.bg/krib-se-obyavi-za-kriminalizirane-na-nelegalniya-iznos-na-lekarstva-news272655.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФармацевтичният бизнес в България се обявява категорично в подкрепа на действията на държавата срещу нелегалния износ на лекарства. Компаниите - стратегически инвеститори в сектора на здравеопазването обаче уточняват, че това е само първа стъпка и нелегалният износ на лекарства следва да бъде криминализиран чрез нарочни промени в Наказателно-процесуалния кодекс. Основният закон в наказателното право у нас към момента не адресира разпространението на фалшифицирани лекарства, каквито по смисъла на закона са всички продукти, продавани извън регламентираната верига на лекарствоснабдяване. Това се казва в декларация на Конфедерацията на работодателите и индустриалците в България (КРИБ), изпратена до медиите.\r\n\t\"Осъществената преди 3 дни акция на държавните органи показва по недвусмислен начин, че злоупотребите в сектора са причинени именно от криминални лица и предприемането на законодателно-административни мерки срещу тях е безсмислено, след като тези лица и фирми не спазват и не зачитат закона изначално“, се казва в позицията на организацията. Според КРИБ за намирането на ефективно решение е необходим задълбочен анализ на причините за наличието на нерегламентиран износ.\r\n\t\"А той показва, че е налице комплексно действие на много фактори - законодателна недостатъчност, ограничен ресурс на държавните органи да контролират фирми-еднодневки, постоянен натиск за намаляване на маржове и цени на лекарствата, ниско заплащане на специалистите в здравеопазването и много други“, посочват от КРИБ.\r\n\tСпоред бизнес организацията обединеното действие на всички държавни органи в проведената през уикенда акция остава еднократно действие, което е преборило един симптом, но не е решение на причината за „заболяването“. \"Разкрита е една групировка, но не са премахнати причините утре да се появи следващата\", смятат от КРИБ.\r\n\t\"Затова фармацевтичната индустрия, която спазва стриктно буквата на закона, отговаря на най-високите международни стандарти, има репутация и ясна роля в обществото, призовава за ефективни мерки срещу сивата икономика и криминалните практики. Категорично ясно е, че в тази ситуация именно стабилните бизнес структури, които единствени могат да изнесат икономическата тежест на сектора при гарантирано спазване на всички закони и прилагане на високи етични принципи, се явяват крайно необходим стратегически партньор на държавата“, се посочва още в декларацията.\n\n\r\n\tСпоред работодателската организация за трайно решение е нужен нов подход – въвеждане на ефективни промени в НПК за преследване и наказание на подобни практики с най-голямата строгост на закона.\r\n\tОт там смятат още, че е необходимо либерализиране на законодателството в сектор Здравеопазване, което да подкрепя икономиката и развитието на бизнеса през мащаб, а не чрез натиск върху цени и маржове при малкия обем и ниска покупателна сила на българския пазар.\r\n\t\"Не трябва да забравяме, че основната роля на държавата е да стимулира икономиката, която инвестира, създава работни места и дава професионално бъдеще на нацията“, се казва в позицията на КРИБ.", "date": "2017.12.04", "title": "КРИБ се обяви за криминализиране на нелегалния износ на лекарства"}
{"url": "http://www.mediapool.bg/i-direktorat-na-metropolitan-padna-zaradi-obvineniya-v-seksualno-posegatelstvo-news272650.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъководството на нюйоркската опера \"Метрополитън\" прекрати отношенията си с почетния музикален директор, диригента Джеймс Ливайн, във връзка с отправени срещу него обвинения в сексуални посегателства, предадоха световните агенции.\r\n\t \r\n\tЛивайн отпада от обявената за сезона програма на операта и няма да участва по никакъв начин в дейностите й, съобщи в комюнике генералният й директор Питър Гелб.\r\n\t \r\n\tТой допълни, че ръководството на операта е наело бивш американски прокурор да проведе \"пълно и цялостно разследване\".\r\n\t \r\n\tПо-рано операта обяви, че води вътрешно разследване след публикуван в медиите полицейски доклад, в който се твърди, че неназован мъж е обвинил Ливайн в посегателства.\r\n\t \n\n\r\n\tПо думите на потърпевшия, живущ в щата Илинойс, Ливайн му бил посегнал за пръв път през 1985 година. Тогава диригентът бил на 42 години, а обвинителят - на 15.\r\n\t \r\n\tПосегателствата не престанали в продължение на дълги години.", "date": "2017.12.04", "title": "И директорът на \"Метрополитън\" падна заради обвинения в сексуално посегателство"}
{"url": "http://www.mediapool.bg/evropeiskite-sayuznitsi-na-sasht-se-trevozhat-ot-nadvisnalata-gilotina-nad-tilarsan-news272656.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ навечерието на обиколката си в Европа Рекс Тилърсън миналата седмица изнесе реч, която европейците отдавна чакаха да чуят: твърдо обещание, че САЩ ще подкрепят най-старите си съюзници.\r\n\t \r\n\tОблекчението в европейските столици не трая и ден след появата на медийни съобщения за план на Белия дом за уволняване на държавния секретар на САЩ. Това отново потопи приятелите на Америка в объркване каква е външната политика на президента Доналд Тръмп.\r\n\t \r\n\tНесигурността е особено силна поради водещата роля на Вашингтон в кризите в Северна Корея и Сирия.\r\n\t \r\n\t\"Точно когато Тилърсън идва в Брюксел да даде публичен израз на подкрепа, който ЕС и НАТО отдавна искат, изглежда, че той няма мандат, че гилотината е надвиснала над главата му. Така Европа остава също толкова несигурна за Тръмп, колкото беше\", каза официален представител на ЕС, който води дипломатическа дейност с Белия дом.\r\n\t \r\n\tВ четвъртък официални представители на САЩ казаха, че Белият дом планира да замени Тилърсън с директора на ЦРУ Майк Помпейо. Но в петък Тръмп заяви, че той няма да напуска, а в събота държавният секретар каза, че тези медийни съобщения са неверни.\r\n\t \n\n\r\n\tЕвропейските лидери жадуват за стабилност във външната политика на САЩ. Те са смутени от реториката на Тръмп \"Америка на първо място\" и изменчивите му изказвания за НАТО и ЕС.\r\n\t \r\n\tВ допълнение към това решението на Тръмп да се изтегли от Парижкото споразумение за климатичните промени и решението му да не потвърди, че Иран спазва ядреното споразумение, подкопават европейските приоритети.\r\n\t \r\n\t\"Хаосът в правителството не помага в сегашната геополитическа обстановка\", каза високопоставен френски дипломат.\r\n\t \r\n\tМиналата седмица Тилърсън, бивш шеф на \"Ексън Мобил\", направи във Вашингтон дълго обръщение в подкрепа на Европа, което е повече в тон с традиционната политика на САЩ. \"САЩ остават ангажирани с трайните ни отношения с Европа. Ангажиментите ни за сигурността към европейските ни съюзници са непоклатими\", каза той пред мозъчен тръст.\r\n\t \r\n\tТой заяви, че ще изрази това послание пред ЕС и НАТО. Тилърсън ще посети Брюксел във вторник и сряда, Организацията за сигурност и сътрудничество в Европа във Виена в четвъртък и Париж в петък.\r\n\t \r\n\tВъпросът е дали европейските представители ще му повярват, като се имат предвид напреженията при посещението му в Европа през април. Тогава Ройтерс съобщи, че Тилърсън първоначално е планирал да пропусне среща на НАТО в Брюксел и е присъствал на нея едва след натиск от съюзници.\r\n\t \r\n\t\"Ако е имало очаквания Тилърсън да се превърне в противовес на Тръмп, в човек, който да предава послания от партньори и да упражнява влияние за по-умерена американска външна политика, тези очаквания са били излъгани. Под неговото ръководство Държавният департамент престана да е играч\", каза Нилс Анен, говорител за външната политика на парламентарната група на германските социалдемократи.\r\n\t \r\n\tВъпреки обещанието на Тилърсън да реформира външнополитическото ведомство на САЩ, европейските правителства гледат неодобрително на усилията му да съкрати разходите в Държавния департамент, където високи дипломатически постове остават незапълнени почти година след встъпването в длъжност на това правителство.\r\n\t \r\n\tФранцузите заобикалят Тилърсън и развиват контакти с министъра на отбраната на САЩ Джеймс Матис, съветника по националната сигурност в Белия дом Ейч Ар Макмастър и началника на канцеларията на Белия дом Джон Кели, а шефката на дипломацията на ЕС Федерика Могерини се обръща директно към вицепрезидента Майк Пенс. Берлин набляга на връзките с Конгреса, както и с Кели, Макмастър и Матис.\r\n\t \r\n\tНе е ясно обаче дали този достъп се отразява пряко на външната политика на Тръмп, казаха дипломати.\r\n\t \r\n\tИма надежда, че ако поеме поста, Помпейо може да съживи Държавния департамент след Тилърсън, който е възприеман като неефикасен, казаха дипломати. Помпейо е непознат в Европа, но е смятан за по-близък до Тръмп.\r\n\t \r\n\t\"Може да станем свидетели на по-голяма доза Тръмп в Държавния департамент\", ако Помпейо го оглави, каза Томас Клайне-Брокхоф, ръководител на берлинския отдел на Германския Фонд \"Маршал\".\r\n\t \r\n\tСпоред европейски дипломат Тилърсън е бил в трудна позиция от самото начало, защото правителството на Тръмп е враждебно към Иран и в него са включени екип от генерали, привърженици на твърдия подход, \"така че Тилърсън никога не е имал кой знае какво пространство за маневриране\".\r\n\t \r\n\tОсвен това зетят на Тръмп - Джаред Къшнър, е поел водеща роля в определянето на политиката по мира в Близкия изток.\r\n\t \r\n\tЕвропейците обаче възприемат Тръмп като вихрушка от противоречиви сигнали. На среща на върха на НАТО през май в Брюксел президентът публично порица европейските лидери за ниските им разходи за отбрана и заплаши да намали подкрепата си, а броени месеци по-късно обяви нарастване на военните разходи на САЩ в Европа.\r\n\t \r\n\tПоложението може само да стане още по-непредвидимо, казват дипломати.\r\n\t \r\n\tЗа европейските дипломати Тилърсън и Матис играят решаваща роля в опитите за разубеждаване на Тръмп да взема необмислени решения за Северна Корея и ядрената й програма, като се имат предвид коментарите на правителството за \"пълно унищожаване\" на тази страна.", "date": "2017.12.04", "title": "Европейските съюзници на САЩ се тревожат от надвисналата \"гилотина\" над Тилърсън"}
{"url": "http://www.mediapool.bg/yuzhna-koreya-i-sasht-zapochnaha-golemi-voenni-ucheniya-news272633.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\r\n\tЮжна Корея и САЩ започнаха най-големите си досега съвместни военновъздушни учения. В тях участват над 230 летателни машини. Това се случва седмица след поредния ракетен опит на Северна Корея.\r\n\tУченията ще продължат пет дни и ще бъдат отработени различни сценарии, включително нанасяне на удари по учебни цели, представляващи копия на севернокорейски обекти, свързани с ракетно-ядрената програма на КНДР, както и модели на мобилни ракетни пускови установки, съобщи БНР.\r\n\tУчението цели да гарантира мира и сигурността на Корейския полуостров, съобщава пресцентърът на американската армия. Според Пхенян става дума за провокация.", "date": "2017.12.04", "title": "Южна Корея и САЩ започнаха големи военни учения"}
{"url": "http://www.mediapool.bg/sauditska-arabiya-pokanila-firmi-ot-sasht-da-razrabotvat-yadrena-programa-news272636.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСаудитска Арабия е поканила фирми от САЩ да участват в разработването на програма за използване на ядрена енергия за граждански цели и не се интересува от отклоняването на ядрена технология за военна употреба, каза пред репортери енергийният министър на кралството Халид ал Фалих, цитиран от Ройтерс. \r\n\t \r\n\tМинистърът говори след среща с американския министър на енергетиката Рик Пери, който на свой ред отбеляза, че е преждевременно да се правят изявления за споразумения със Саудитска Арабия за ядрено сътрудничество.", "date": "2017.12.04", "title": "Саудитска Арабия поканила фирми от САЩ да разработват ядрена програма"}
{"url": "http://www.mediapool.bg/bitkoinat-istinskata-prichina-za-uspeha-news272637.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕксплозивното поскъпване на криптовалутата може да се обясни само с откриването на невероятно обещаващ източник на богатства. Или с надуването на балон.\r\n\t \r\n\tБиткойнът вече струва над 10 000 долара (в петък, 1 декември, курсът на криптовалутата бе на равнище от около 10 500 долара, след като федералният регулаторен орган в САЩ разреши търговията с биткойн фючърси, а на 3 декември следобед достигна исторически максимум от 11 800 долара - бел. ред.) 10 пъти повече, отколкото в началото на годината! Един такъв експлозивен скок може да се обясни само с откриването на невероятно обещаващ източник на богатства. Или с надуването на балон, от типа на балона с луковиците на лалета през 16-и век, акциите на компаниите от Мисисипи през 18-и и безразсъдния ентусиазъм за всичко, свързано с интернет, в края на 20-и.\r\n\t \r\n\tПървият мотив априори е изключен. Биткойнът, тази децентрализирана електронна валута, която циркулира в информационните мрежи, съществува от близо едно десетилетие. Никакъв голям пробив тази година не би оправдал един такъв стремителен растеж на цената. Вторият мотив би трябвало да е верният: биткойнът е ужасен балон, който ще се спука някой ден като всички други.\n\n\r\n\t \r\n\tПет причини\r\n\t \r\n\tИма въпреки това поне пет причини за това експлозивно поскъпване. Първата е привлекателността на новото. Не тази, която се появява при създаването на един продукт, а онази, която се развива след няколко години разпространение и прилича на своеобразен първи падеж. Подобно забавяне вече е ставало факт с интернет стойностите през 90-те години на 20-и век или с акциите на железопътните компании през 19-и.\r\n\t \r\n\tВтората причина е примамката на печалбата. При условие че на финансовите пазари облигациите не носят на практика никаква възвръщаемост и акциите изглеждат вече доста скъпи, много инвеститори и спестители логично изпитват желание да вложат малка част от своите пари в инвестиции, които ги карат да мечтаят.\r\n\t \r\n\tТретата причина, която се появи тази година, е успехът на т. нар. първоначални предлагания на валута (ICO) - тези набирания на капитали, при които акции от нов вид, дигитални жетони, са продавани в криптовалути като биткойна или етериума. \r\n\t \r\n\tОттук следва и четвъртата причина: много силното търсене при една много тясна база на предлагане, по-малко от 200 милиарда долара - под една четвърт от стойността на Apple или паричната маса на една малка страна.\r\n\t \r\n\tПетата причина е от друго естество и не може да се измери: това е интензивното прибягване до биткойна при операции за измами или пране на пари. \r\n\t \r\n\tЗад тези причини обаче може би има шеста, по-дълбока. Това я възникването на един нов паричен ред, радикално различен от сегашния, установен преди хилядолетия. Сеченето на монети винаги е било отличителна черта на властта. През последните три века тази власт бе централизирана от държавите, които я повериха в ново време на централните банки.\r\n\t \r\n\tДигиталното общество, в което навлизаме, обаче е организирано по много различен начин. Въпреки че имат незаменима роля, на държавите ще им е трудно да се съпротивляват на промените - вече виждаме това с повишаването на данъците, което дигиталните гиганти избягват някак твърде лесно. Конкуриращи се дигитални валути, с много видоизменена употреба, представляват несъмнено логичен компонент на този нов ред.\r\n\t \r\n\tЦентралните банки ще могат, разбира се, да емитират свои собствени електронни валути. Те обаче загубиха част от авторитета си през последните години, с неконвенционални политики, генерирайки огромни парични маси, за да се борят с последиците от световната финансова криза. Успехът на биткойна може би отразява, подобно на подема на цените на недвижимите имоти, едно бягство от парите на 21-и век.", "date": "2017.12.04", "title": "Биткойнът, истинската причина за успеха"}
{"url": "http://www.mediapool.bg/tsenata-na-bitkoina-dostigna-rekordnite-11-800-dolara-news272638.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦената на биткойна достигна днес следобед исторически рекорд от 11 800 долара, съобщи ДПА.\r\n\t \r\n\tКриптовалутата, която не е емитирана от централна банка, бе създадена през 2009 г. \r\n\tОт началото на годината стойността на биткойна нарасна 10 пъти, но с резки колебания, отбелязва ДПА. \r\n\t \n\n\r\n\tВ сряда криптовалутата премина прага от 11 000 долара, за да падне на следващия ден до около 9000 долара. В петък най-голямата борса за деривати, Си Ем И, обяви, че ще пусне фючърсни контракти за биткойни след две седмици.\r\n\t \r\n\tЦентрални банки предупреждават, че най-популярната криптовалута е изключително непредсказуема и има индикации, че е балон, който може да се спука.", "date": "2017.12.04", "title": "Цената на биткойна достигна рекордните 11 800 долара"}
{"url": "http://www.mediapool.bg/moskva-obvini-vashington-che-pridarpva-balkanite-v-nato-news272639.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ използват политически натиск, за да \"придърпат” балканските държави в НАТО, заяви в интервю за РИА Новости директорът на департамента за европейско сътрудничество в руското МВнР Андрей Келин.\r\n\t \r\n\tСпоред Келин, основните усилия на Вашингтон сега са „насочени към това, изцяло да овладее Западните Балкани и след Черна гора да привлече в орбитата си и други страни”.\r\n\tДипломатът каза, че освен политически натиск САЩ се намесват и във вътрешните работи на държавите, нарушавайки т.нар. Хелзинкските принципи.\r\n\t \n\n\r\n\t\"Не приемаме това спокойно, защото всяка вълна на разширяване на НАТО, още повече в условията на лоши отношения, каквито са сега, е допълнително усложняващ фактор за европейската сигурност”, каза Келин.\r\n\t \r\n\tРуският дипломат каза още, че Москва ще предприеме адекватни мерки в отговор на разполагането на система за противоракетна отбрана в Европа, по-специално в Полша.\r\n\t \r\n\tПрез юни Черна гора официално стана 29-тият член на Североатлантическия пакт.", "date": "2017.12.04", "title": "Москва обвини Вашингтон, че \"придърпва\" Балканите в НАТО"}
{"url": "http://www.mediapool.bg/tsarskata-restitutsiya-otiva-v-parlamenta-darzhavata-prodalzhava-da-se-sadi-s-tsarya-news272632.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКазусът с т.нар. царски имоти отива в парламента, след като изпълнителната власт прецени, че не е нейна работа да се занимава с него. Вследствие на тazi poзиция, приета от работна група към правосъдното министерство, държавата предприе нов завой в политиката си и ще възобнови висящите дела за \"царските имоти\", които преди десетина дни реши да спре, за да търси извънсъдебно споразумение с бившия цар и бивш премиер Симеон Сакскобургготски.\r\n\t \r\n\tСега депутатите трябва да решат дали да приемат специален закон, с какъвто се ангажира Народното събрание през 2009 г., когато отмени правото на Сакскобургготски и сестра му Мария-Луиза да се разпореждат с реституираното си имущество, и какво ще съдържа той.\r\n\t \r\n\tКазусът може да бъде решен със специален закон, а изпълнителната власт няма място в делата за тях, заяви правосъдният министър Цецка Цачева в понеделник на съвместен брифинг с регионалния министър Николай Нанков. Двамата представиха становището на работната група, формирана по разпореждане на премиера след писмо на Сакскобургготски в края на октомври. От обясненията се разбра, че на този етап няма \"сделка\".\n\n\r\n\t \r\n\tПо всичко изглежда, че отказът на правителството да предложи решение, какъвто бе първоначалният замисъл, е продиктуван от  против всякаква политическа сделка с бившия цар за имотите му и настояването на партията въпросът да се обсъди от коалиционния съвет на управляващите.\r\n\t \r\n\tПрехвърлянето на топката към парламента спестява публичен раздор в управляващата коалиция и на първо време разсейва съмненията, че Бойко Борисов, разчитайки на услуги, свързани с международния му имидж, се е договорил със Сакскобургготски да запази двореца \"Врана\", \"Царска Бистрица\" (плюс къщата в Баня, която не е спорна) и част от горите, а за \"Ситняково\", \"Саръгьол\" и \"Кричим\" да получи парично обезщетение, чийто размер е въпрос на преговори. В резултат на сделката Симеон трябваше да се откаже от делата срещу България за имотите си, които води в Европейския съд по правата на човека в Страсбург, коментираха още пред Mediapool правителствени източници, запознати с   на договаряното извънсъдебно споразумение.\r\n\t \r\n\tЗа наличието на \"сделка\" се подразбра на 22 ноември, когато МРРБ съобщи, че спира за шест месеца делата за дворците \"Врана\" и \"Царска Бистрица\", през което време ще преговаря с бившия цар за . От последвалите обяснения на министър Нанков не се разбра какво е наложило този обрат в позицията на държавата, която вече спечели окончателно три дела за други \"царски имоти\".\r\n\t \r\n\tГЕРБ няма да внася специален закон, докато не се намери консенсус в парламента \r\n\t \r\n\tСлед като становището на работната група бе обявено, председателят на парламентарната правна комисия Данаил Кирилов (ГЕРБ) заяви пред в. \"24 часа\", че специален закон е нужен, но ГЕРБ няма да инициира такъв, докато не бъде постигнат консенсус между управляващи и опозиция. ГЕРБ са \"изследвали казуса във времето\", каза Кирилов, от чието изявление се подразбира, че нагласата е била да се постигне компромис със Сакскобургготски.\r\n\t \r\n\t, каза депутатът, цитиран от \"24 часа\".\r\n\t \r\n\tСпоред Данаил Кирилов проблемът с \"царските имоти\" не е на ГЕРБ и в този казус \"няма никакви политически проекти\". , каза той.\r\n\t \r\n\tГЕРБ подкрепи през 2009 г. налагането на мораториум върху разпореждането с \"царските имоти\". Тогава предложението бе направено от лидера на РЗС Яне Янев. Едно от делата, заведено от Сакскобургготски срещу България пред в Страсбург, е именно заради мораториума.\r\n\t \r\n\tЦачева оправда бездействието на парламента със съдебните дела \r\n\t \r\n\tПравосъдният министър Цецка Цачева, която бе председател на 41-то и 43-то Народно събрание, отрече то да има вина за сегашната ситуация – бездействието му било продиктувано от заведените съдебни дела.\r\n\t \r\n\tкоментира Цачева.\r\n\tМинистър Нанков се оплете с извънсъдебното споразумение\r\n\tЦачева даде да се разбере, че за изпълнителната власт случаят е приключил до финализиране на съдебните спорове, някои от които МРРБ прекрати, за да търси извънсъдебно споразумение с фамилията Сакскобургготски.\r\n\tказа регионалният министър на пресконференцията.\r\n\t \r\n\tПо тази причина и МРРБ, което е страна по тях, ще оттегли исковата молба за замразяване на процедурата, която в момента върви в съда за собствеността на двореца \"Врана\" и \"Царска Бистрица\".\r\n\t \r\n\tНиколай Нанков каза, че съдът не е отговорил на тази искова молба, тъй като делата всъщност са отложени за май 2018 г. заради смъртта на един от наследниците на Фердинанд и Борис III.\r\n\tРегионалният министър, който в петък заяви пред депутатите , че въпреки окончателно спечеленото дело държавата не е влязла във владение на царската хижа \"Саръгьол\" заради гласувания от НС мораториум върху \"царските имоти\", сега се отметна от това обяснение.\r\n\tТой призна, че мораториумът не пречка държавата като законен собственик да влезе във владение. Областните управители не са предприели необходимите действия, макар и надлежно да са уведомени от МРРБ за хода на делото, каза Нанков.  Причината е, че държавата не е платила малко над 10 хил.лв. на предишните собственици за направените подобрения по имотите.\r\n\tПисмото на Симеон и работната група\r\n\tЦецка Цачева разясни, че въпросът с изготвянето на закон, който да уреди въпроса с т. нар. \"царска реституция\", е бил повдигнат от Сакскобургготски, който на 31 октомври т.г. изпраща писмо до омбудсмана, Министерския съвет и Народното събрание. Бившият премиер напомня, че води три дела срещу държавата в Европейския съд в Страсбург.\r\n\t \r\n\tОснования за това му дава приетият през 2009 г. от НС мораториум, който отмени правото на Сакскобургготски и сестра му да се разпореждат с реституираното си имущество \"до приемането на специален закон\". Такъв закон все още няма и поради това наложената забрана е изглежда лишена от правни основания. Освен това държавата е върнала имотите на наследниците на царската династия въз основа на решение на Конституционния съд, което обаче няма реститутивен ефект, за което говорят и спечелените от държавата дела в български съдилища.\r\n\t \r\n\tДържавата не можела да спре делата за собствеността, нужен е специален закон \r\n\t \r\n\tЦачева съобщи, че веднага след писмото на Сакскобургготски, премиерът Борисов е разпоредил съставянето на работна група, чийто координатор бе Меглена Тачева, бивш правосъден министър в царското правителство. В групата участваха адвокати на Саксокобургготски, експерти на Министерството на правосъдието и на двете институции, които все още водят дела за \"царските имоти\" – регионалното и земеделското министерство. Работната група е излязла с позиция, че държавата не може просто да спре делата за собствеността, т.е. да се меси в работата на правосъдната система. Още повече, че тези дела са спечелени на две инстанции.\r\n\t \r\n\tЗаключението на групата е, че единствената възможност за постигане на споразумение между страните е да се напише специален закон, който да е intuitu personae, т.е. посветен само на проблема с имотите на Симеон и сестра му.\r\n\t \r\n\tЦачева каза, че правосъдното министерство няма да напише такъв закони това ще бъде оставено на парламента: \r\n\t \r\n\tОт нейното изказване се разбра, че до този момент държавата е платила 2 млн.лв., за да води делата за собствеността на имотите. Сумата е нищожна, като се има предвид стойността на претендираното имущество.\r\n\t \r\n\tВ момента пред съда продължават делата за дворците \"Врана\" и \"Царска Бистрица\", както и за горите в Рила. Бившият премиер вече загуби чифлика \"Кричим\", хижата \"Саръгьол\" и къщата в Ситняково, за които делата на всички инстанции приключиха в полза на държавата.\r\n\t \r\n\tОще преди 20 години КС излезе със становище, че законът от 1947 г. за отнемане имотите на починалите царе Фердинанд Първи и Борис Трети е противоконституционен. Това решение на КС обаче също не може да бъде правна основа за реституция на имоти, а само за написването на специален закон. Въпреки това на база решението на КС държавата върна имотите на Симеон Сакскобургготски, предимно по времето, докато той беше на власт.", "date": "2017.12.04", "title": "\"Царската реституция\" отива в парламента, държавата продължава да се съди с царя"}
{"url": "http://www.mediapool.bg/bivshiyat-vitsepremier-na-kataluniya-ostava-v-zatvora-news272641.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъдията от испанския Върховен съд Пабло Ларена постанови да бъдат оставени под стража сваленият вицепремиер на Каталуния Ориол Жункерас и още трима обвиняеми във връзка с опита за отцепване на автономната област, съобщиха световните агенции. \r\n\t \r\n\tВ затвора ще останат освен Жункерас бившият председател на съвета за вътрешни работи на Каталуния Жоаким Форн, а също така Жорди Санчес и Жорди Куишарт, председатели на сепаратистките организации \"Каталунско национално събрание\" и \"Омниум културал\". \r\n\t \r\n\tСъдът мотивира това решение с \"риск от рецидив\". \n\n\r\n\t \r\n\tШестима други задържани ще бъдат освободени под гаранция - 100 000 евро за всекиго.\r\n\t \r\n\tОчаква се \"репресиите\" на испанската държава, на които са жертва тези \"политически затворници\", ще бъдат лайтмотив на политическия лагер, искащ независимост, в започващата във вторник кампания за важните регионални избори на 21 декември в Каталуния.\r\n\t \r\n\tПо-късно в понеделник белгийският първоинстанционен съд съобщи, че ще обяви на 14 декември решението си по искането на Испания за връщане на отстранения премиер на Каталуния Карлес Пучдемон.\r\n\t \r\n\tСъдът е изслуша Пучдемон и четиримата бивши каталунски министри, които пристигнаха в Брюксел след едностранното обявяване на независимост от испанския регион. Според защитата им Пучдемон ще остане в Белгия вероятно до февруари догодина, съобщи БТА. \r\n\t \r\n\tТой ще води от Белгия кампанията за изборите в Каталуния по-късно този месец. Защитата е настояла, че обвиненията, по които Испания е издала европейска заповед за неговото задържане, не попадат в обхвата на белгийското законодателство, което обезсилва искането на Мадрид.\r\n\t \r\n\tОчакваното първо съдебно решение подлежи на обжалване от страна на обвиняемите и на прокуратурата. Срокът за произнасяне по възможното обжалване ще бъде 15 дни. Допустимо е последващо обжалване на апелативна инстанция, която ще разполага със срок от 30 дни за постановяването на решение. \r\n\t \r\n\tОпределението на апелативната инстанция също може да бъде оспорено и така окончателното решение по искането на Испания следва да бъде постановено след още 15 дни.\r\n\t \r\n\tПучдемон и четирима бивши регионални министри от неговото правителство са в Белгия, с мярка за неотклонение. Той се предаде на белгийските власти на 5 ноември, два дни след като Испания поиска той да бъде задържан и върнат в родината си. \r\n\t \r\n\tСъщия ден той бе освободен условно, без право да напуска Белгия и със задължението да се явява редовно на полицейски и съдебни призовки.", "date": "2017.12.04", "title": "Бившият вицепремиер на Каталуния остава в затвора"}
{"url": "http://www.mediapool.bg/ek-nyama-da-e-mnogo-trudno-bulgaria-da-vleze-v-chakalnyata-na-evrozonata-news272635.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНяма да е много трудно България да влезе в т.нар. \"чакалня на еврозона\", защото българският лев е обвързан с еврото, каза заместник-председателят на Европейската комисия Валдис Домбровскис пред БНТ. Негов ресор са еврото и социалният диалог. Тази седмица се очаква той да представи дългоочаквания пакет от мерки за реформи в еврозоната.\r\n\tПо думите му на този етап не може да се говори за конкретна дата за влизане на България в еврозоната. Той поясни, че от влизането в чакалнята до приемането на общата валута обикновено минават три години.\r\n\tВ началото на ноември и председателят на ЕК  след среща с премиера Бойко Борисов, че България е готова за еврозоната, а по-рано в годишната си реч за състоянието на съюза Юнкер разви идеята си за създаване на финансов инструмент за присъединяване към пространството на единната валута.\r\n\tОчаква се бъдещето на еврозоната и евентуалното й разширяване да се обсъждат в рамките на Европейския съвет в Брюксел на 15 декември. Това ще стане по време на срещата на върха на еврозоната на 15 декември, която ще бъде в разширен формат и ще включва и страните извън пространството на единната валута. България разчиташе именно на тази среща да получи някаква яснота за евентуалните си шансове по пътя към единната валута, но в последно време се смята, че това ще е трудно заради политическата криза в Германия, която без стабилно правителство не може да поеме подобни дългосрочни ангажименти.\r\n\t\"Трябва да кажем, че икономическите и фискалните показатели на България са стабилни. По отношение на икономическия растеж ние очакваме той да бъде около 3.8 – 3.9 процента тази и следващата година. Очакваме от България и балансиран бюджет за следващата година. Така че ситуацията в България е стабилна\", каза еврокомисарят.\r\n\tДомбровскис каза, че страната ни може да очаква преди всичко техническа помощ от ЕК за приемането на общата валута. После уточни:\r\n\t\"Но в някои случаи може да става дума и за финансово подпомагане. Искам да наблегна на това, че не става въпрос само за пари или поне, че парите не са на първо място. По-скоро искаме да покажем, че Европейската комисия действа проактивно. Преди казвахме \"Ако държавите-членки работят за въвеждането на еврото е добре, а ако не работят - пак е добре\". Сега искаме да кажем на тези страни, които активно работят за въвеждане на еврото - вие може да разчитате на активната подкрепа на Европейската комисия\".\n\n\r\n\tВ момента ЕК работи върху идеи за реформа на икономическия и паричен съюз на ЕС, които ще бъдат представени на 6 декември. Целта е еврозоната да стане по-устойчива срещу бъдещи икономически шокове.\r\n\t\"Трябва да рестартираме и процеса на конвергенция или сближаване вътре в съюза. Започваме поредица от инициативи, като например създаване на отделна бюджетна линия за еврозоната вътре в европейския бюджет, за да ѝ осигурим фискална стабилност. Предвиждаме също така създаването на предприсъединителен инструмент, който цели да помага на тези държави членки, които сериозно работят за въвеждане на еврото. Ще засилим подкрепата за структурните реформи в държавите членки. Има и инициативи за финализирането на банковия съюз и съюза на капиталовите пазари. Ще засилим и ролята на Европейския стабилизационен механизъм, който ще се превърне в Европейски валутен фонд\", разказа Домбровскис.\r\n\tЕдна от идеите е и създаване на позицията Министър на икономиката и финансите на ЕС.", "date": "2017.12.04", "title": "ЕК: Няма да е много трудно България да влезе в \"чакалнята\" на еврозоната"}
{"url": "http://www.mediapool.bg/stolichnata-obshtina-otkri-narusheniya-v-rabotata-na-direktorka-zaplashena-s-uvolnenie-news272657.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНарушения при приема на деца в детска градина \"Зорница\" в Горна баня е открила проверка на Столичната община. Срещу директора на институцията Мариана Иванова е започнало дисциплинарно производство.\r\n\tРезултатите от проверката идват няколко месеца, след като Иванова обяви в писмо до медиите, че директорът на дирекция \"Образование\" към общината Мария Минчева я притиснала да подаде оставка, тъй като срещу нея имало \"много тежък донос\". Родители пък направиха подписка в нейна защита.\r\n\tСпоред обявените в понеделник данни от проверката в градината били записани 24 деца, чиито кандидатури липсват в информационната система за кандидатстване в яслите и детските градини. Те обаче фигурират в списъците на Националната електронна информационна система за предучилищно образование и в дневниците на групите. Проверката е констатирала още разминаване в датите на класиране на някои деца и датите, от които те са записани в дневниците и посещават детската градина.\r\n\tСпоред правилата в София класирането за ясла и градина става само през електронната система. Има обаче и възможности за прием на деца с хронични заболявания или протокол от лекарска комисия. В тези случаи децата се записват директно в детската градина, а кандидатстването не минава през електронната система. Директорът трябва да отрази записаните по този начин деца в електронната система за детските градини. Някои родители използват фиктивни диагнози, за да запишат децата си в желаната градина. Вратичката се използва заради недостига на места в детските заведения.\r\n\tПроверките в детската градина в Горна баня са извършени по жалби от служители и сигнали от граждани, обясниха в понеделник от Столичната община.\n\n\r\n\tТе са констатирали още нарушения в организацията на допълнителните образователни дейности. Установено е, че децата са посещавали спортни занятия извън детската градина без сключен договор между детското заведение и спортния клуб и без заповед на директора, като таксите за посещенията са събирани от педагогическия персонал.\r\n\tКонстатирани са още административни нарушения и такива, свързани с работата на педагогическия персонал.\r\n\tНа директорката Иванова се очаква да бъде наложено дисциплинарно наказание.", "date": "2017.12.04", "title": "Столичната община откри нарушения в работата на директорка, заплашена с уволнение"}
{"url": "http://www.mediapool.bg/pri-boeve-v-sana-e-ubit-bivshiyat-yemenski-prezident-ali-abdula-saleh-news272658.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРадио на контролираното от бунтовниците хуси йеменско вътрешно министерство съобщи в понеделник, че бившият президент Али Абдула Салех е бил убит, предаде Ройтерс.\r\n\tСъщевременно йеменските шиитски бунтовници хуси от движението \"Ансар Аллах\" обявиха, че са възстановили контрола над йеменската столица Сана след въоръженото настъпление, предприето срещу тях от силите на бившия йеменски президент, съобщи телевизия \"Ал Маядин\".\r\n\t \r\n\tХусите обявиха край на кризата в Сана и обвиниха въоръжените милиции под контрола на Салех в \"сговор с агресорите от арабската коалиция\", които засилиха бомбардировките над йеменската столица.\r\n\t \r\n\tПо-рано партията на Салех - Общ национален конгрес, потвърди смъртта на своя лидер.\r\n\t \r\n\tПартийни представители, както и представители на хусите казаха, че Салех е бил убит южно от Сана, близо до източната провинция Мариб, която е граничеща със Саудитска Арабия, предаде Асошиейтед прес.\n\n\r\n\t \r\n\tСалех напуснал Сана под прикритие по въздуха, осигурено му от бойната авиация на арабската коалиция, допълва телевизия \"Ал Маядин\". Бившият президент се опитал да избяга от Йемен в Саудитска Арабия, добавя Асошиейтед прес. Източници от редиците на бунтовниците хуси казаха, че техни бойци са спрели с ръчен противотанков гранатомет бронираната кола, с която е пътувал Салех, и са застреляли бившия президент.\r\n\t \r\n\tЗаедно с него е бил ликвидиран и генералният секретар на партията на Салех - Ясер ал Ауади, допълва Ройтерс.\r\n\t \r\n\tПояви се и видеозапис, на който се вижда трупът на Салех. Вероятно записът е направен от един от нападателите. На него се вижда как бойци хуси вдигат от земята тялото на бившия президент, увито в пъстро одеало и го качват на пикап. Очите на Салех са широко отворени, а на тила му се вижда голяма рана. По ризата му има кръв.\r\n\t \r\n\tХусите обявиха също, че са задържали сина на Салех - Халед, който е бил ранен. Халед в миналото е бил командир на йеменската Републиканска гвардия, съобщава телевизия \"Ал Маядин\", цитирана от ТАСС.\r\n\t \r\n\tСлед три години пряко сътрудничество двете съставки на бунтовническия лагер влязоха в сблъсъци в столицата Сана, която контролираха заедно. Смъртоносните сражения продължават оттогава и обхванаха и други райони на Йемен.\r\n\t \r\n\tСлед разпадането на съюза Салех изрази готовност да отвори \"нова страница\" в отношенията със саудитците, които водят антибунтовническа коалиция в Йемен от 2015 г.\r\n\t \r\n\tРойтерс съобщи, че днес йеменските бунтовници хуси са взривили къщата на Али Абдула Салех в центъра на. Местонахождението на бившия президент по това време още бе неизвестно.\r\n\t \r\n\tВерните на Салех сили изгубиха територия в продължаващите шести ден ожесточени градски боеве с подкрепяните от Иран хуси, отбелязва агенцията.\r\n\t \r\n\tНай-малко 125 души са убити и близо 240 са ранени при боевете през последните пет дни, съобщи Международният комитет на Червения кръст, цитиран от Ройтерс.", "date": "2017.12.04", "title": "При боеве в Сана е убит бившият йеменски президент Али Абдула Салех"}
{"url": "http://www.mediapool.bg/putin-ne-se-bil-povliyal-ot-maikal-flin-po-vaprosa-za-sanktsiite-news272659.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКремъл заяви в понеделник, че президентът Владимир Путин е взел самостоятелно решението да се въздържи от незабавен отговор на американските санкции миналата година и че не е бил повлиян от бившия съветник по националната сигурност на САЩ Майкъл Флин, предаде Ройтерс.\r\n\t \r\n\tВ петък миналата седмица Флин призна пред съдия, че е излъгал ФБР за контактите си с Русия и се съгласи да сътрудничи на прокурорите, разследващи действията на обкръжението на Доналд Тръмп, преди той да поеме президентския пост.\r\n\t \r\n\tРазследващите федерални прокурори твърдят, че през декември миналата година Флин и руският посланик Сергей Кисляк са обсъждали санкциите срещу физически и юридически лица от Русия, наложени от администрацията на Барак Обама заради намесата им в президентските избори в САЩ. Москва отрича да се месила в изборите. Обама изгони 35 руски дипломати и блокира два руски дипломатически комплекса в САЩ. После Путин заяви, че ще изчака да види как ще се развиват двустранните отношения с новата администрация във Вашингтон, преди да реагира.\r\n\t \r\n\tДнес говорителят на Кремъл Дмитрий Песков каза, че руският президент е взел решението си самостоятелно и не е знаел за молбата на Флин Русия да се въздържи от незабавна реакция на санкциите. Песков подчерта, че Флин не е можел да моли Кисляк за каквото и да е, още по-малко тези молби да бъдат предавани на Путин. Това е \"пълен абсурд\", каза Песков.\r\n\t \n\n\r\n\tРазбира се, че Путин взе решението, това беше негово решение\", каза Песков пред репортери и добави, че решенията на руския президент не са свързани с някакви \"молби или препоръки\", а се вземат \"абсолютно независимо\".", "date": "2017.12.04", "title": "Путин не се бил повлиял от Майкъл Флин по въпроса за санкциите"}
{"url": "http://www.mediapool.bg/uchenite-ot-ban-shte-iskat-sreshta-s-premiera-zaradi-darzhavnata-subsidiya-news272660.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНедоволните от държавната си субсидия учени от Българската академия на науките (БАН) ще искат среща с премиера Бойко Борисов. Това е следващата стъпка, която те предприемат като част от протеста си срещу гласувания от парламента бюджет за академията от 83 млн. лева.\r\n\tРешението беше взето на заседание на общото събрание на БАН в понеделник. \"Подготвяме писмо до премиера\", каза след заседанието председателят на общото събрание проф. Евелина Славчева, цитирана от БНР. Исканията на учените са да се увеличи субсидията за следващата година с 38 млн. лева, въпреки че миналата седмица те настояваха за бюджет от поне 98 млн. лева. Стипендиите на докторантите да се равняват на една и половина минимални заплати, а не да станат 500 лева, както предложи правителството. Искат и научните институции да получават целево финансиране според оценката за работата им.\r\n\tМиналата седмица, която е на метри от Народното събрание, докато в него се гледаше бюджетът за догодина. На фасадата ѝ бяха пуснати и черни знамена - символ на траур. Въпреки недоволството на учените депутатите приеха предложението на правителството за субсидия от 83 млн. лева. Според представителите на БАН този бюджет е \"ликвидационен\" и застрашава съществуването на научната институция.\r\n\tУправляващите, в лицето на председателя на бюджетната комисия Менда Стоянова, отговориха на настояването за повече пари с това, че учените искат да си осигурят сигурни заплати чрез държавната субсидия. Според нея те трябва да търсят повече финансиране по проекти.", "date": "2017.12.04", "title": "Учените от БАН ще искат среща с премиера заради държавната субсидия"}
{"url": "http://www.mediapool.bg/moratoriumat-zasyaga-tri-medikamenta-bez-alternativa-news272661.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОт всички нови лекарства, които са засегнати от въведения мораториум и няма да бъдат плащани от здравната каса догодина, за три няма алтернативна терапия в България. Това съобщи зам.-министърът на здравеопазването Бойко Пенков в понеделник пред телевизия “България он Ер“.\r\n\t“Това са лекарства за изключително редки заболявания, за които все още Комисията по редки заболявания не е обсъдила дали да ги предложи на НЗОК да ги включи в своята листа за лечение“, каза Пенков.\r\n\tПо думите му за останалите лекарства, попадащи под мораториума, има редица медикаменти, които могат да ги заменят.\r\n\tПенков заяви, че подобен тип ограничения в различна степен и по различен начин са били налагани в поне половината европейски държави. В Румъния такова ограничение е било наложено за 2 години в близкото минало, а в Полша за три, каза Пенков.\r\n\tУспокоенията на институциите и акцията срещу престъпната група за паралелен износ на медикаменти от почивните дни обаче не успяват да потушат напрежението срещу въведения със Закона за бюджета на НЗОК за 2018 година мораториум за плащането на нови лекарства.\n\n\r\n\tЗа събота пациенти подготвят , а организации и политически партии настояват президентът Румен Радев да наложи вето на промените.\r\n\tНационална пациентска организация обяви, че ще внесе искане до президента Румен Радев да наложи вето върху мораториума, такова искане вече са депозирали и от \"Да, България\" и партията на Мария Капон Единна народна партия. Същото обмислят от БСП и ДПС, които гласуваха против приемането му в парламента.\r\n\t\"При настоящата сложна финансова ситуация опитът за оптимизиране на бюджета на НЗОК е повече от нужен. Това обаче не може да бъде постигнато със забрана за иновации и достъп до терапия на пациентите. Опитът по такъв елементарен и механичен начин да се решат тези проблеми издава безсилието или нежеланието на управляващите да се борят с корупцията в системата и да осигурят по-качествено здравеопазване на хората\", заявяват в . \r\n\tСрещу ограничението многократно се обяви и омбудсманът Мая Манолова, която заплаши, че ще го даде на Конституционния съд.\r\n\tОт мораториума за плащане на новите лекартсва от НЗОК се очаква да бъдат спестени 25-30 млн. лева и той засяга петнайсетина лекарства срещу онкологични, онкохематологични и ревматологични заболявания, които са от най-ново поколение и се предписват като втора и трета линия на терапия, когато традиционното лечение не е дало резултат.\r\n\tТой беше оправдан от здравния министър Кирил Ананиев, който преди това оглавяваше Надзорния съвет на НЗОК, с необходимостта увеличението на бюджета на фонда да не бъде “изядено“ от нови медикаменти и медицински дейности и да бъде финансиран по-добре сегашния пакет с услуги.\r\n\tПрез последните години здравната каса е в постоянен преразход за медикаменти, като през тази година той ще надхвърли 100 млн. лева. Практиката през последните години показва, че след включването на нови терапии, броят на пациентите, на които те се предписват бързо нараства и това е една от причините разходите на НЗОК да се увеличават.", "date": "2017.12.04", "title": "Мораториумът засяга три медикамента без алтернатива"}
{"url": "http://www.mediapool.bg/nyamash-kade-da-zhiveesh-nastani-se-v-apartament-na-mo-news272662.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенният министър Красимир Каракачанов се е заел с амбициозната задача да изгони незаконните наематели от близо 200 армейски имоти. Идеята му е в тях да се настанят нуждаещите се военни, които сега получават от министерството пари за квартира.\r\n\t \r\n\tВ момента МО разполага с общо 2 591 апартамента, ателиета и гаражи в 78 населени места. Близо 700 от тях са в София и областта.\r\n\t \r\n\tПовечето от тях се ползват законно, но 200 от години се обитават от хора, които нямат подобно право, съобщиха от МО.\n\n\r\n\t \r\n\tОт министерството обаче не посочват как е възможно това и защо досега не са били предприети мерки.\r\n\t \r\n\tВ същото време е налице остър недостиг на служебни жилища, поради което 4 100 военни и цивилни служители на МО и БА са картотекирани като безквартирни, а някои от тях са със специфични нужди поради хронично болни деца.\r\n\t \r\n\tНа тези, които са наели частни квартири, всеки месец се изплащат компенсации от бюджета на министерството.\r\n\t \r\n\tСега военният министър Красимир Каракачанов е разпоредил на изпълнителния директор на Изпълнителната агенция \"Военни клубове и военно-почивно дело\" Валери Стоянов да разгледа всеки случай по отделно и да предложи конкретни варианти за най-тежките сред тях.\r\n\t \r\n\tОсвен с тези апартаменти военното министерство от години не може да се справи и с имотите с отпаднала необходимост, които продължават да генерират всяка година милиони левове загуба.\r\n\t \r\n\tСамо през миналата година за охраната им са близо 14 млн. лева. Тази година за същата цел са планирани около 9 млн. лева.\r\n\t \r\n\tИма общо 1143 освободени имоти, като едва 290 от тях се охраняват, показва справка на МО, поискана от Mediapool по Закона за достъп до обществена информация по-рано тази година.\r\n\t \r\n\tВ същото време министерството много трудно се освобождава от не толкова апетитни имоти, въпреки че е готово дори безвъзмездно да ги предостави на общините.\r\n\t \r\n\tПрез 2016 година военното министерство е успяло да продаде общо 33 имоти с отпаднала необходимост за близо 5.6 млн. лева.\r\n\t \r\n\tПрез цялата година са стартирали общо 145 тръжни процедури за продажба на имоти с отпаднала необходимост, като за повечето от тях не са се явили кандидат купувачи.", "date": "2017.12.04", "title": "Нямаш къде да живееш? Настани се в апартамент на МО"}
{"url": "http://www.mediapool.bg/ban-otricha-za-natisk-ot-vlastta-po-doklada-za-aets-belene-news272663.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската академия на науките (БАН) поиска да бъдат публикувани изцяло двата й доклада за АЕЦ \"Белене\" след , че на учените е оказван външен натиск.\r\n\t\"Категорично отричаме върху нас да е оказван какъвто и да било натиск\", заяви на извънреден брифинг проф. Александър Тасев, директор на Института за икономически изследвания на БАН.\r\n\t\"Ще напиша писмо до изпълнителния директор на \"Българския енергиен холдинг\" (БЕХ)\" с молба възложителят да ни разреши да публикуваме всички резултати, свързани с обосновката на това, което е изведено по отношение на АЕЦ \"Белене\", каза Тасев, като уточни, че настояват да публикуват както междинния доклад от 15 септември, така и окончателния, представен на 14 ноември.\r\n\tПравителството чрез \"Българския енергиен холдинг\" поръча на БАН срещу 2 млн. лв. специален доклад, който да анализира всички аспекти на евентуален проект за изграждането на АЕЦ \"Белене\", за да се види дали той би бил рентабилен. Това стана, след като в края на 2016 г. държавната \"Национална електрическа компания\" (НЕК) бе принудена да плати близо 629 млн. евро за произведените в Русия два реактора за \"Белене\" и като цяло инвестираните в яловия засега проект пари надхвърлиха 3 млрд. лв. или над 1.5 млрд. евро.\r\n\tНа 16 ноември  резултатите от доклада, според които има нужда от АЕЦ \"Белене\", но не е сигурно дали проектът ще е рентабилен. Според документа АЕЦ \"Белене\" е необходима на България и региона, но рентабилността й е под въпрос, ако цената й надхвърли 10.5 млрд. евро, ако не бъдат постигнати лихви по заемите под 4.5 процента и ако пазарната цена на тока е под 68 евро/МВтч.\n\n\r\n\tСамият текст на доклада обаче не бе публикуван и  чрез заявления за достъп до информация от няколко извънпарламентарни политически партии.\r\n\tВ неделя сайтът \"Бивол\" разпространи  от 15 септември, пратена за редакция и бележки до БЕХ. Изданието твърди, че учените са стигнали до обосновано заключение, че АЕЦ \"Белене\" е неизгоден проект, но под натиск на енергийното министерство докладът е претърпял корекции, така че в окончателния му вариант е залегнала по-благосклонна оценка за проекта.\r\n\tВ понеделник проф. Александър Тасев обясни, че заключенията им за АЕЦ \"Белене\" са част от проекта им, възложен от БЕХ, наречен \"Изготвяне на Национална стратегия в областта на енергетиката (с фокус върху електроенергетиката)\". Изпълнението му ще продължи до края на март 2018 г.\r\n\tТасев поясни, че БАН е представила на възложителя междинен доклад на 15 септември, защото това е бил срокът за изпълнение по договора, като учените изрично били уточнили, че той е кратък и ще стигне за анализ само за консервативния, т. е. негативен сценарий. При въпросния сценарий са разиграни различни варианти - използвани са 6 варианта на участие в капитала на проектната компания за изграждане на централата и финансиране на проекта, 5 варианта на прогнозни цени на вътрешния и регионалния пазар, където централата може да продава произведената от нея електрическа енергия, и 2 варианта на натоварване на мощностите. \"Кръстосването\" на всички тези варианти е довело до общо 90 комбинации, като при всички тях е установено, че няма икономическа и финансова целесъобразност на проекта.\r\n\tКъм окончателния доклад, обявен пред медиите на 16 ноември, е разигран и оптимистичен сценарий, който също води до близо 90 комбинации. От него става ясно, че проектът \"Белене\" може да бъде рентабилен при определени условия, например по-високи цени на тока за потребителите, стана ясно от обясненията на Тасев.\r\n\t\"Надяваме се, че ще получим разрешение и ще можем да качим на сайта на БАН нашите подробни резултати, отнасящи се до цялостния контекст на развитието на пазарите и на самия проект\", посочи Тасев.\r\n\tПо думите му в цялостната работа по проекта са участвали над 40 души от 6 института на БАН, като над 90% от състава е бил от академията. Имало е и няколко външни енергийни експерти. Управленският екип на проекта, освен самия Тасев, включва Йордан Христосков, бившия вицепремиер Даниела Бобева, Димитър Димитров, Георги Шопов и Спартак Керемедчиев.", "date": "2017.12.04", "title": "БАН отрича за натиск от властта по доклада за АЕЦ \"Белене\""}
{"url": "http://www.mediapool.bg/dve-smolyanski-sela-vse-oshte-sa-otkasnati-ot-sveta-news272634.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДве села в Смолянско - Мугла и Горово, остават откъснати от света заради свлачища в резултат на проливните дъждове от последните дни. Обстановката в региона обаче постепенно се нормализира. Бедственото положение в Смолян беше отменено, но остана в сила за 37 села от общината, обяви кметът Николай Мелемов пред БТА. Отменено беше и бедственото положение в община Девин.\r\n\tСпоред местните власти нивата на реките в областта са спаднали под критичното, а язовирите имат достатъчно обем, за да поемат придошлите води.\r\n\t\"Поддържаме постоянно връзка с Мугла и Горово, положението е много сериозно – има голямо свлачище, което е затворило пътя. Има опасност и от нови свличания, като това усложнява обстановката\", съобщи кметът на Смолян Николай Мелемов, цитиран от бТВ.\r\n\tПо думите му няма бедстващи хора в двете блокирани села. Кметът не се нае да прогнозира кога ще бъде отворен пътят към населените места. По-късно пред БТА той обясни, че пътят за Мугла бил разрушен от множество свлачища и вероятно ще са нужни дни, за да се разчисти. За да се отвори пътят до Горово, пък трябвало да се укрепи 10-метров участък. Общината ще достави необходимите продукти на хората в двете откъснати села.\r\n\tЗаместник-областният управител на Смолян Адриан Петров заяви, че всички деца в областта ще могат да отидат на училище и на детска градина в понеделник.\n\n\r\n\tДо края на седмицата трябва да се направи оценка на щетите по публичната инфраструктура, каза областният управител Недялко Славов, цитиран от \"Фокус\".", "date": "2017.12.04", "title": "Две смолянски села все още са откъснати от света"}
{"url": "http://www.mediapool.bg/separatistkite-partii-na-katalunya-mozhe-bi-shte-izgubyat-parlamentarnoto-si-mnozinstvo-news272664.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКаталунските партии, подкрепящи идеята за независимост, може би ще загубят парламентарното си мнозинство на регионалните избори на 21 декември, показва ново допитване до общественото мнение, публикувано в понеделник и цитирано от Ройтерс.\r\n\t \r\n\tДопитването сочи, че коалицията \"Заедно за Каталуня\" ще спечели 25-26 места, партията Републиканска левица на Каталуня - 32 места, а крайнолявата партия \"Кандидатура за народно единство\" - 9 места.\r\n\t \r\n\tАнкетата, изготвена от Центъра за социологически проучвания, показва, че лагерът на привържениците за независимост ще спечели само 67 места в 135-местния парламент и ще изгуби досегашното си крехко мнозинство.\r\n\t \r\n\tУправляващата испанска Народна партия ще получи едва 7 места, а социалистите - 21. Партия \"Сиудаданос\" (Гражданите) ще има 31-32 места, а каталунският клон на партията \"Подемос\" (Ние можем) - 9.", "date": "2017.12.04", "title": "Сепаратистките партии на Каталуня, може би ще изгубят парламентарното си мнозинство"}
{"url": "http://www.mediapool.bg/stranite-v-es-sami-shte-opredelyat-kak-da-harchat-parite-za-zemedelie-sled-2020-g-news272665.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПовече свобода за държавите членки сами да определят селскостопанската си политика, опростяване на прилагането й и постигане на резултати са трите основни насоки за развитието на ОСП след 2020 г.\r\n\tТова стана ясно по време на дискусия в представителството на Европейската комисия в България с участието на експерти от Генерална дирекция \"Земеделие и развитие на селските райони\" в Европейската комисия (ЕК) по повод визията за бъдещето на земеделието и храните, която беше публикувана в петък.\r\n\tОсновните насоки за промяна на общата селскостопанска политика (ОСП) след 2020 г. са на базата на проведена обществена консултация сред близо 322 000 заинтересовани страни - фермери и организации в ЕС. ЕК ще излезе със законодателни предложения за ОСП най-рано през лятото на 2018 г., след като стане ясна бъдещата многогодишна финансова рамка. Очакванията са парите за ОСП след 2020 г. да бъдат намалени с около 15 на сто спрямо настоящия програмен период. Бюджетът на ОСП за 2014 – 2020 г. възлиза на над 408 млрд. евро, като три четвърти от тях отиват за директните плащания.\r\n\tСега ОСП отговаря на основната си мисия – да изхранва населението, но трябва да претърпи еволюция, коментира Марио Милушев, директор на дирекция \"Развитие на селските райони\" в Генерална дирекция \"Земеделие и развитие на селските райони\" ЕК. Това означава, че резки промени няма да се правят.\r\n\t\n\n\r\n\tНай-значителната промяна е предоставянето на повече свобода на страните членки сами да решат как да харчат парите си, като това ще бъде обвързано с постигането на резултати. Този ход се предприема от ЕК, защото селското стопанство е много разнообразно в различни части на Европа.\r\n\tЗатова ЕС ще определи основните параметри на ОСП. Общата законодателна рамка ще гарантира конкуренцията, опазването на природата и действията в областта на климата.\r\n\tДържавите членки ще изготвят стратегически планове по двата стълба - директните плащания и програмата за развитие на селските райони (ПРСР).\r\n\tСтратегическите планове ще подлежат на одобрение от ЕК, която ще следи дали се изпълняват и дали се постигат заложените цели.\r\n\t\r\n\tДиректните плащания, които са основен инструмент от обща селскостопанска политика, остават и след 2020 г., каза Марио Милушев.\r\n\tАргументът - в момента доходите на фермерите са много под средните за ЕС. Ако над 100 млн. от населението на ЕС, което е малко над една пета, живеят на ръба на бедността, то 30% от живеещите в селските райони са бедни. Затова, според представителите на ЕК, и в следващите десетилетия подкрепата за земеделците трябва да продължи.\r\n\tВ момента 80% от директните плащания се разпределят между 99% от земеделските производители.\r\n\tОстаналите една пета са големите стопанства. Те произвеждат 80% от общата селскостопанска продукция и осигуряват голяма част от прехраната и износа. Затова според евроекспертите темата за концентрацията на директните плащания в големите стопанства не е толкова актуална и не е възможно те да бъдат изключени от тази подкрепа.\r\n\tВ следващите месеци ще има дискусии за ограниченията на плащанията и преразпределението между различните стопанства.\r\n\t\"Европейската комисия не обещава изравняване на субсидиите за земеделските стопани в страните от Западна и от Източна Европа за периода 2021-2028 г. Това означава, че дори и след 20 години еврочленство българските фермери няма да бъдат третирани наравно с тези от другите страни\", коментира евродепутатът Момчил Неков след обявяването на визия на ЕК за бъдещето на земеделието и храните в петък. Той е единственият български представител в земеделската комисия на европарламента. Според Неков \"това е лош сигнал, защото липсва ангажимент към България, Румъния и другите държави от Централна и Източна Европа\".\r\n\t\r\n\tОсновни рискове за фермерите са климатичните условия, цените и доходите. В момента се обсъжда възможността за интервенции на застрахователния пазар, но проблемът е, че той не е равномерно развит в ЕС. Докато има страни, където над 80% от фермерите са застраховани срещу всякакви рискове, има и региони, където няма развит застрахователен пазар. България е сред страните, където фермерите не застраховат продукцията си, а причините за това са различни.\r\n\tЕК препоръчва промяна в данъчната политика по отношение на фермерите. Идеята е при природни бедствия те да бъдат временно освободени от данъци, защото продукцията им е опропастена, стана ясно по време на дискусията.\r\n\tВ бъдещата ОСП финансовите инструменти ще стават все по-застъпени, е становището на ЕК. България не смята засега да разширява средствата за тях и ще насочи към тях възможният минимум, определен от ЕК.\r\n\tОбсъжда се и включването на финансови инструменти, които да подпомогнат изплащането на заеми от страна на фермерите, така че вноските да бъдат изравнени с цикъла на доход от стопанствата. Така няма да има излишен натиск от финансовия сектор в периодите, когато фермерът не получава доходи, а когато има, той ще наваксва с плащанията.\r\n\tВ момента недостигът на заемен капитал за земеделските стопанства в Европа се оценява на около 19 млрд. евро, казаха участниците в дебата.\r\n\tТе допълниха, че част от структурните проблеми в селските райони като липса на интересни възможности за работа или недостатъчните инвестиции може да бъдат решени чрез нови методи – развитие на биоикономиката и на професионално образование.\r\n\tСпоред представителите на Еврокомисията ОСП освен това може да бъде използвана за подкрепа на легалните мигранти в селските райони, като им се предоставят възможности за работа.", "date": "2017.12.04", "title": "Страните в ЕС сами ще определят как да харчат парите за земеделие след 2020 г."}
{"url": "http://www.mediapool.bg/radev-sled-sreshta-s-makron-bulgaria-shte-izvadi-na-masata-nai-kritichnite-problemi-pred-es-news272631.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"България има амбицията не само да бъде посредник и координатор по време на това председателство, а да постави на масата най-критичните проблеми пред ЕС. Проблеми, които изискват ясна визия и смел подход”, заяви президентът Румен Радев след срещата си с френския държавен глава Еманюел Макрон  в Париж. \r\n\t \r\n\t\"Напълно споделяме приоритета на Франция, че сигурността и отбраната са изключително важни за бъдещето на Обединена Европа. Важно е страни като България да участват пълноценно в интеграционните процеси на европейската отбрана. Това изисква силна обединена отбранителна индустрия. В това отношение България има голям потенциал и в областта на производството и научните изследвания”, каза държавният глава.\r\n\t \r\n\tРадев допълни, че България би желала да види много по-голямо инвестиционно присъствие на Франция у нас. \n\n\r\n\t \r\n\tДържавният глава посочи, че приемането ни в Шенген е важен фактор за повишаване на сигурността в Европа, защото сигурността на всеки европейска гражданин започва от сигурността на външните граници, \r\n\t \r\n\t\"Отбелязахте много важния приоритет – това е сигурността в миграционната политика. Една от задачите на нашето председателство на Съвета на ЕС да се предприемат ефективни мерки, не само за охрана на нашите външни граници, но и за механизмите, които да се справят с тази мигрантска криза\", допълни той.\r\n\t \r\n\tТой коментира, че интеграцията на Западните Балкани изисква всеобхватен подход. Според него това означава не само социална политика, не само правосъдна реформа, не само свързаност – транспортна, енергийна, дигитална, но общо развитие на образование и науки. \r\n\t \r\n\t\"Защото ако искаме да имаме една хармоничност в Европа, не може да развиваме наука и високи технологии само на Запад. Те трябва да се развиват и на Изток”, посочи държавният глава. \r\n\t \r\n\tПрезидентът Румен Радев е на тридневно посещение във Франция. Предвидени са срещи с директора на Европейската космическа агенция Йохан Вьорнер, новия генерален директор на ЮНЕСКО Одри Азуле и с генералния секретар на Организацията за икономическо сътрудничество и развитие Анхел Гурия. \r\n\t \r\n\tВизитата на Радев във Франция идва след като Макрон посети през август България. Тогава премиерът Бойко Борисов изрази готовност България да подкрепи плановете на френския президент за затягане на европейските правила по отношение на т.нар. командировани работници от по-бедните страни на ЕС. \r\n\t \r\n\tМакрон от своя страна повтори уверенията си, че ще подкрепи стремежа на България за влизането й в т.нар. чакалня на еврозоната и в Шенгенското пространство за свободно движение.", "date": "2017.12.04", "title": "Радев след среща с Макрон: България ще извади на масата най-критичните проблеми пред ЕС"}
{"url": "http://www.mediapool.bg/ungariya-othvarli-kompromisniya-plan-na-estoniya-za-migrantite-v-es-news272667.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУнгария остава твърдо против незаконната имиграция, а Европейският съюз трябва да се съсредоточи върху опазването на външните си граници. Това заяви унгарският външен министър Петер Сиярто по повод компромисното предложение на Естония за разпределяне на кандидатите за бежански статут в ЕС, предаде Ройтерс.\r\n\t\r\n\t\"Позицията на Унгария е ясна и непоклатима. Смятаме незаконната имиграция за опасна. Защото заради незаконната имиграция Европа, както никога досега, е изправена пред терористична заплаха\", каза той в отговор на въпрос на пресконференция в присъствието на министри и други официални лица от Източна и Южна Европа.\r\n\t \r\n\tСъгласно естонския план Европейската комисия трябва да определи \"справедливи дялове\" от кандидат-бежанци, които да бъдат приети от страните членки на ЕС съобразно тяхното население и благосъстояние.\r\n\t \r\n\tСиярто обаче заяви, че всяко \"окуражаване\" на по-нататъшен мигрантски поток е против интересите на Европа и че единственото решение е спиране на нелегалната миграция възможно най-далеч от границите на съюза.", "date": "2017.12.04", "title": "Унгария отхвърли компромисния план на Естония за мигрантите в ЕС"}
{"url": "http://www.mediapool.bg/kfn-e-otnela-zastrahovatelniya-litsenz-na-sivzk-news272668.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомисията за финансов надзор е отнела лиценза на \"Синдикална взаимозастрахователна кооперация\" (СиВЗК) за извършване на застрахователна дейност, става ясно от решенията на надзора от заседанието му на 1 декември.\r\n\tЗабранява се сключването на нови застраховки по всички видове продукти за срок от 6 месеца, а също и свободното разпореждане с активи на компанията.\r\n\tНазначени са квестори на застрахователя - Розалина Градинарова-Стоянова и Стефан Петров Стефанов, като техните пълномощия са до назначаването на синдик от съда или до вписването на ликвидатор на дружеството.\r\n\tЗадължителните предписания на квесторите са да възложат на служителите на застрахователя да извършват плащания към ползвателите на застрахователни услуги, да погасяват ликвидните и изискуеми задължения на СиВЗК, произтичащи от застрахователни договори, както и от договори за пасивно презастраховане, сключени от компанията.\r\n\tТрябва да се покриват и вземанията на държавата и общините - данъци, мита, такси, задължителни осигурителни вноски и др. Квесторите отговарят и за плащането на битовите сметки като ток, вода, парно, телефон, интернет, както и на заплатите на работещите.\n\n\r\n\tСлед влизането в сила на решението на КФН председателят на комисията Карина Караиванова ще отправи искане до съда за образуване на производство по несъстоятелност срещу СиВЗК.\r\n\tКвесторите имат неограничен достъп и контрол върху всички помещения, върху имуществото и документите на СиВЗК, а всички служители са длъжни да им съдействат при изпълнение на техните правомощия.", "date": "2017.12.04", "title": "КФН е отнела застрахователния лиценз на СиВЗК"}
{"url": "http://www.mediapool.bg/prikriva-li-rusiya-yadren-intsident-news272669.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ ранното утро на 28 март 1979 г., когато в американската АЕЦ \"Три майл айлънд\" в Пенсилвания възниква авария, довела до частичното разтопяване на активната зона на ядрения реактор, достигналата до обществеността информация бе разпокъсана и противоречива. Когато през 1996 г. избухна взрив в Чернобилската АЕЦ в Съветския съюз, зловещите подробности бяха прикривани дори и след като радиоактивните облаци достигнаха Швеция. Предвид този исторически опит е необходим здравословен скептицизъм, когато става дума за ядрени аварии където и да е.\r\n\tНаскоро в различни части на Европа бе засечено повишение на радиоактивността. Никой не разкри причината за случилото се, което явно не е опасно за човешкото здраве. Но междувременно Русия превключи от отричане към признание за наличието на високи нива радиация близо до огромния завод за преработка на отработено ядрено гориво, което предизвика тревоги, че нещо не е както трябва.\r\n\tВ края на септември и началото на октомври Френският институт за ядрена сигурност откри в атмосферата следи от радиоизотопа рутений 106 – страничен продукт на ядрена преработка, който нормално не присъства във въздуха. Германия откри същото, както и още дузина европейски страни, като равнищата бяха най-високи в Румъния. След консултации с технически организации в Европа и провеждане на симулации, френските власти казаха, че \"най-вероятно източникът на изхвърлянето се намира в Южен Урал, Русия\" и уточниха, че нямат възможност за по-голямо прецизиране.\r\n\tФранцузите добавиха, че изпускането на рутения най-вероятно е станало в края на септември и че наличните данни водят до извода, че това се е случило в \"резултат на инцидент\". Посочва се обаче, че не става дума за ядрен инцидент, тъй като тогава във въздуха е трябвало да бъдат изхвърлени и други изотопи. Това говори за инцидент, свързан с преработката и изхвърлянето. Преработката на ядреното гориво включва разбиването му на отделни изотопи.\r\n\tНа 11 октомври обаче Русия отрече да източник на радиоактивното замърсяване. В изявление, разпространено от руската чуждоезична медия Sputnik, се казва, че нивата на радиация около нейните предприятия \"са в нормални граници\".\n\n\r\n\tКакто се оказа, това не е било вярно.\r\n\tНа 21 ноември Русия призна, че две руски метеорологични станции са отчели значително повишение на нивата на радиация, като равнището на рутений -106 е било 986 – тоест 440 пъти по-високо в сравнение с предишния месец. Двете станции се намират в радиус 62 мили от предприятието \"Маяк\" в Челябнския регион, изградено още по съветско време за преработка на ядрени и изотопни продукти. \"Маяк\" се намира на източната страна в южната част на планината Урал. Русия заяви, че в \"Маяк\" не е имало никакъв инцидент.\r\n\tСлед катастрофата в Чернобил съветският народ и целият свят осъзнаха опасните последици от секретността и лъжите на официалните власти. Изменило ли се е нещо оттогава? Чернобил подтикна Михаил Горбачов да започне реформи под девиза \"гласност\", тоест откритост. Това се случи преди три десетилетия. Днес, авторитарният модел на президента Владимир Путин, основан за лъжи и потулване, процъфтява. Ако през септември се е случил инцидент с преработка на ядрено гориво, нека истината да се чуе, при това скоро.", "date": "2017.12.04", "title": "Прикрива ли Русия ядрен инцидент?"}
{"url": "http://www.mediapool.bg/yunker-ima-napredak-no-oshte-nyama-tsyalostno-sporazumenie-s-london-news272640.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на Европейската комисия Жан-Клод Юнкер съобщи, че въпреки днешния \"приятелски\" разговор с британския премиер Тереза Мей, все още не е възможно двете страни да постигнат цялостно споразумение по оттеглянето на Великобритания от ЕС.\r\n\t \r\n\tЮнкер изрази това мнение в съвместно изявление с Мей, след което на журналистите не бе дадена възможност да задават въпроси.\r\n\t \r\n\tТова не е провал, а начало на последния кръг преговори. Очаквам до края на седмицата преговорите да бъдат възобновени, добави той. Въпреки големите ни усилия и напредъка от последните дни, има нужда от допълнителни преговори. Готови сме да възобновим преговорите по-късно тази седмица, сближихме позициите си днес. Тереза Мей е труден събеседник, защитава гледната точка на Великобритания енергично, както правя и аз от името на ЕС, обобщи Юнкер.\r\n\t \r\n\tМей се ограничи единствено с оценката, че има \"голям напредък\". Тя се присъедини към мнението, че остават някои различия и има нужда от още договаряне.\n\n\r\n\t \r\n\tСлед като каза това, Мей се отправи на среща с председателя на Европейския съвет Доналд Туск. Разговорът й с Юнкер днес продължи близо четири часа - далеч над предварително предвиденото.\r\n\t \r\n\tПо рано в понеделник вестник \"Дейли телеграф\" съобщи, че Великобритания и Европейският съюз са постигнали споразумение, което гарантира, че няма да има \"твърда\" граница между Ирландия и Северна Ирландия след Брекзита.\r\n\t \r\n\tДоговорката е била постигната между британските преговарящи, от една страна, и техните партньори от ЕС и Ирландия, от друга, броени часове преди срещата на Тереза Мей с лидерите на ЕС в Брюксел.\r\n\t \r\n\t\"Файненшъл таймс\" също съобщи, че е постигнат компромис за границата. Двете страни ще се съгласят да поддържат \"регулаторен режим\" между Северна Ирландия и Ирландската република след Брекзита, твърди вестникът.\r\n\t \r\n\tПредседателят на Европейския съвет Доналд Туск каза, че е окуражен от напредъка на преговорите за избягване на физическа граница между Ирландия и Северна Ирландия, след като Великобритания напусне ЕС. Това засилва перспективата да се премине към разговори за бъдещите търговски отношения между Лондон и общността, отбелязва Ройтерс.\r\n\t \r\n\t\"Приближаваме се към достатъчен прогрес на декемврийската среща на върха на ЕС\", писа Туск в Туитър.\r\n\t \r\n\tМинистър-председателката на Обединеното кралство Тереза Мей се опитва да убеди европейците, че обещанията й вече са достатъчни за това ЕС да склони да започне търговските преговори, които Лондон иска толкова настойчиво.\r\n\t \r\n\t\"Поисках от Тереза Мей да сложи на масата окончателно предложение най-късно на 4 декември, за да можем да оценим дали има достатъчен напредък по време на следващата европейска среща на върха\" на 14-15 декември в Брюксел, припомни в петък Туск. Очевидно този срок няма да бъде спазен и преговорите ще продължат.\r\n\t \r\n\tПо думите на европейски дипломатически източник остават \"четири или пет точки за договаряне\" по трите теми, които ЕС определи за абсолютни приоритети, така че сключването на сделка ще е \"трудна\" но \"постижима\" задача.\r\n\t \r\n\tУреждането на финансовия въпрос между ЕС и Обединеното кралство, изглежда, вече върви в правилна насока. Според Ройтерс през уикенда двете страни са се спряли на сума от порядъка на 50 милиарда евро, с които Великобритания трябва да изпълни ангажиментите си към бюджета на съюза.\r\n\t \r\n\tНо също така е важно каква ще е съдбата на гражданите на ЕС на острова и британските граждани в държавите членки след Брекзит.\r\n\t \r\n\tКато най-сложен проблем през последните седмици се очерта уреждането на статута на ирландската граница, което вече изглежда също е факт.\r\n\tВ петък Туск каза, че Европейският съюз ще отхвърли британското искане за преговори за прехода след Брекзит и бъдещия търговски пакт, ако Ирландия не е доволна от офертата на Лондон за статута на границата със Северна Ирландия.\r\n\t \r\n\tПреди да предложа на евролидерите ръководни насоки за прехода и бъдещите отношения с Обединеното кралство, първо ще се консултирам с ирландския премиер Лио Варадкар дали британското предложение удовлетворява ирландското правителство. \"Нека бъда много ясен: ако предложението на Обединеното кралство е неприемливо за Ирландия, то ще е неприемливо и за ЕС\", заяви Туск след среща в Дъблин с Варадкар.\r\n\t \r\n\t\"Обединеното кралство трябва да предложи правдоподобни, конкретни и изпълними решения, които гарантират, че няма да има твърда граница, какъвто и да е изходът от преговорите\" с ЕС, каза Варадкар.\r\n\t \r\n\tАко бъде върната границата между двете Ирландии след Брекзита, това може да предизвика шок в икономиките им, които са тясно свързани. Възможно е да бъде изложено на опасност и мирното споразумение от 1998 г. в Северна Ирландия, известно като \"споразумението от Разпети петък\".", "date": "2017.12.04", "title": "Юнкер: Има напредък, но още няма цялостно споразумение с Лондон"}
{"url": "http://www.mediapool.bg/tsvetan-tsvetanov-zamina-na-rabotno-poseshtanie-v-sasht-news272670.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПредседателят на ПГ на ГЕРБ и председател на Комисията по вътрешна сигурност и обществен ред Цветан Цветанов замина на работно посещение във Вашингтон (САЩ), съобщиха от пресцентъра на ГЕРБ. \r\n\tПо време на визитата си Цветанов ще проведе поредица от срещи. Председателят на ПГ на ГЕРБ ще разговаря с представители както на различните институции на САЩ, така и на неправителствения сектор.\r\n\tВъв Вашингтон той ще участва и в парламентарен форум по разузнаване и сигурност, който ще се проведе в сградата на Конгреса. В рамките на конференцията ще бъдат обсъждани теми, свързани с киберсигурност и разузнаване и противодействието на тероризма и незаконното му финансиране.\r\n\tВ събитието участват председателят на специалната Комисия по разузнаване Девин Нунес, председателят на подкомисията по тероризъм и незаконно финансиране към Комисията по финансови услуги Стийв Пиърс, председателят на Комисията по вътрешна сигурност Майкъл МакКол, временният председател на Канадския отдел за финансово разузнаване Бари МакКилоп и др.", "date": "2017.12.04", "title": "Цветан Цветанов замина на работно посещание в САЩ"}
