{"url": "http://www.mediapool.bg/sastoyanieto-na-otvoreniya-sergei-skripal-se-podobryava-news277720.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБившият руски двоен агент Сергей Скрипал вече не е в критично състояние и реагира добре на лечението след атаката с нервнопаралитично вещество миналия месец, съобщи болницата в Солсбъри, цитирана от Ройтерс.\r\n\t \r\n\t\"Той реагира добре на лечението, състоянието му бързо се подобрява и вече не е критично\", заяви Кристин Бланшард, медицински директор в Окръжната болница в Солсбъри. Изявлението й бе публикувано на сайта на националната здравна служба на Великобритания.\r\n\t \r\n\t66-годишният Сергей Скрипал и 33-годишната му дъщеря Юлия са в болница повече от месец, след като бяха открити в безсъзнание на пейка в Солсбъри. Те са били отровени с нервнопаралитично вещество, наречено \"Новичок\". Британското правителство заяви, че зад атаката стои Москва, която обаче отрича това и определя обвиненията като неоснователни.\r\n\t \n\n\r\n\tОтравянето предизвика незапомнен от Студената война насам международен дипломатически скандал, след като доведе до вълна от експулсирани руски дипломати от различни страни от ЕС и НАТО.\r\n\t \r\n\tНовината за сериозното подобрение на Сергей Скрипал идва само ден след като беше оповестено и че дъщеря му Юлия вече е добре.\r\n\t\"Събудих се преди повече от една седмица и съм щастлива, че мога да кажа, че се чувствам все по-добре с всеки изминал ден\", заяви в четвъртък Юлия.\r\n\tКристин Бланшард коментира в петък, че Юлия настоява да се уважи правото й да не се появява публично, докато не оздравее. И аз призовавам медиите към същото, заяви Бланшард, която уточни, че все още е рано да се говори за изписването на Юлия и всякакви спекулации за точната дата на изписването са именно спекулации.\r\n\t \r\n\tВ четвъртък руски телевизионен канал публикува аудиозапис на телефонен разговор, който, твърди телевизията, се състоял между Юлия Скрипал и нейната братовчедка Виктория Скрипал, която е в Русия. В този запис Юлия казва, че здравословното й състояние се подобрява и тя се надява скоро да бъде изписана от болницата. Към момента няма независимо потвърждение, че записът е автентичен, както уверява Виктория.\r\n\t \r\n\tНа въпрос на Би Би Си защо е записала разговора с Юлия, братовчедка й обяснява, че тъй като е финансистка и разни другари непрекъснато й искали обяснения, тя имала програма, записваща всичките й телефонни разговори. Виктория Скрипал не дава крайно неясно обяснение на въпроса защо е решила да предостави записа на държавната телевизия.\r\n\t \r\n\tМеждувременно Москва отхвърли информацията, че веществото, с което бяха отровени Сергей Скрипал и дъщеря му, е произведено в лаборатория в руския град Шихани. Предполагаемият произход на химикала \"Новичок\" беше оповестен от британския вестник \"Таймс\", който се позова на свои източници в британските служби.\r\n\tВ затворения град Шихани е разположен клон на руския държавен научно-изследователски институт по органична химия и технологии, създаден по времето на бившия Съветски съюз.\r\n\t\"В града не се съхраняват химически оръжия\", заяви пратеникът на Кремъл в региона Михаил Бабич, цитиран от АФП. \r\n\t\r\n\t \r\n\tВ седмицата, когато дойдоха вестите за подобряването на здравословното състояние на Юлия и баща й, вниманието на властите и медиите бе привлечена от съдбата на домашните любимци на семейството – две котки и две морски свинчета.\r\n\tКакто се оказа, всички те са починали и смъртта им е била мъчителна.\r\n\tГоворителка на британското министерство на околната среда заяви, че когато е получил достъп до жилището на Скрипал, ветеринарен лекар е открил двете му морски свинчета мъртви. Една котка е била намерена в тежко състояние и ветеринарен хирург е решил да я евтаназира.\r\n\t \r\n\tЦитираната говорителка не уточни дали животните са починали от отравяне вследствие на атаката с нервнопаралитично вещество срещу техния стопанин, или впоследствие от глад.\r\n\t \r\n\tСергей Скрипал и дъщеря му Юлия бяха открити в критично състояние на 4 март, а участта на домашните им любимци бе оповестена едва сега.\r\n\t \r\n\tБританската полиция смята, че Скрипал е бил изложен на действието на химическото вещество в своя дом. Най-висока е концентрация от веществото беше открита на дръжката на входната му врата, припомня АФП.\r\n\t \r\n\tАгенцията отбелязва, че в сряда Русия е повдигнала въпроса за съдбата на домашните любимци на Скрипал.\r\n\t \r\n\tБританският таблоид \"Сън\" писа, че труповете на двете морски свинчета и на котката са били изгорени.\r\n\t \r\n\tСпоред руското посолство в Лондон Скрипал е имал още котка, за която обаче говорителката на британското министерство на околната среда не спомена нищо.\r\n\t \r\n\tРуското външно министерство заяви, че британските власти дълго време не са споменавали нищо за домашните любимци, а данните за здравословното им състояние можели да помогнат в разследването на отравянето на Скрипал.", "date": "2018.04.06", "title": "Състоянието на отворения Сергей Скрипал се подобрява"}
{"url": "http://www.mediapool.bg/chovek-zagina-pri-tezhka-katastrofa-na-patya-krai-bansko-news277714.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТежкотоварен камион се обърна на пътя край Банско, помитайки три леки автомобила. Има загинал и няколко ранени. Катастрофата е станала около 10:50 ч. в петък на пътя Симитли – Банско – Гоце Делчев.\r\n\t \r\n\tОт пресцентъра на ОД МВР - Благоевград съобщиха, че към 10.45 часа на изхода на Банско в посока Добринище, ТИР се преобръща и удря три леки автомобила. Според първоначално предадения към спешния телефон 112 сигнал има петима пострадали. Впоследствие беше съобщено и за един загинал. Движението в района на инцидента е затворено.\r\n\t\r\n\t \r\n\tТрафикът е пренасочен през селата Баня и Елешница, община Разлог, и е изключително натоварен.", "date": "2018.04.06", "title": "Човек загина при тежка катастрофа на пътя край Банско"}
{"url": "http://www.mediapool.bg/napuskaiki-germanskiya-zatvor-puchdemon-prizova-za-dialog-s-madrid-news277718.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапускайки германския затвор в Ноймюнстер, бившият каталунски президент Карлес Пучдемон призова в петък Испания да изостави опитите за преследване на сепаратистки лидери и да започне диалог с тях.\r\n\t \r\n\tПучдемон излезе от затвора в Ноймюнстер след плащане на гаранция от 75 000 евро, предадоха световните агенции.\r\n\t \r\n\tТой бе задържан на 25 март на германската граница с Дания на път за Белгия, където се укриваше от октомври.\r\n\t \r\n\tПред стените на затвора Пучдемон бе посрещнат от привърженици и журналисти. Той благодари на всички за солидарността и подкрепата, включително на немски.\r\n\t \n\n\r\n\t\"Призовавам да бъдат освободени всичките ми колеги, които се намират в испански затвори. За Европа е позор да има политически затворници\", заяви 55-годишният Пучдемон, имайки предвид задържаните в Испания каталунски сепаратисти.\r\n\t \r\n\tПо думите му \"борбата засяга всички европейски граждани\".\r\n\t \r\n\t\"От години искахме диалог с испанските власти, а получихме единствено репресивен отговор. Дойде време да се занимаваме с политика, а не с оправдания\", заяви той.\r\n\t \r\n\tИспанските власти издирват Пучдемон за бунт и злоупотреба с държавни средства при организирането на неразрешен референдум миналата година за независимост на Каталуния от Испания. Мадрид иска екстрадицията му с европейска заповед за задържане.\r\n\t \r\n\tПреди ден Висшият регионален съд в град Шлезвиг постанови, че Пучдемон може да бъде пуснат под гаранция от 75 000 евро, но искането на Испания за екстрадицията му продължава да се проучва. Съдът отхвърли испанското обвинение в подстрекателство към бунт, но продължава да разглежда обвинението в злоупотреба с държавни средства.", "date": "2018.04.06", "title": "Напускайки германския затвор, Пучдемон призова за диалог с Мадрид"}
{"url": "http://www.mediapool.bg/27-mln-evropeitsi-sa-zasegnati-ot-skandala-feisbuk--kembridzh-analitika-news277717.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 2.7 милиона потребители в ЕС са били засегнати от злоупотребата с лични данни, в която са замесени социалната мрежа Фейсбук и компанията \"Кембридж Аналитика\". Това се казва в писмо на Фейсбук до Европейската комисия, оповестено в петък. Миналия месец ЕК е изискала от американската технологична компания разяснения за спазването на европейското право за защита на личните данни.\r\n\t \r\n\tГоворител на ЕК заяви, че следващата седмица предстои представители на ЕК и на социалната мрежа да продължат диалога по тази тема. Разговорите ще засегнат новите правила за личните данни в ЕС и по-общо теми, свързани с демокрацията, поясни говорителят.\r\n\t\r\n\tТой добави, че от 25 май в ЕС влизат в сила допълнителни правила, според които при нарушение на изискванията за съхранение на лични данни дружествата може да бъдат глобени с до четири процента от техния световен годишен оборот. При нарушение дружествата ще трябва да уведомяват потребителите до 72 часа. От следващия месец дружествата, обработващи лични данни в ЕС, ще трябва да получават изричното съгласие на своите клиенти да събират тези данни и то с ясно посочена цел, включително ако данните биват предоставени другиму.\r\n\t \n\n\r\n\tМеждувременно британският регулатор продължава разследването на скандала, при който фирмата за политически данни \"Кембридж Аналитика\" е злоупотребила с данни на потребители на Фейсбук в хода на президентската кампания в САЩ през 2016 г.\r\n\t \r\n\tГермания и Великобритания са сред страните, които са най-силно засегнати от скандала – 1.1 млн. потребители във Великобритания и 310 000 в Германия.", "date": "2018.04.06", "title": "2.7 млн. европейци са засегнати от скандала Фейсбук- \"Кембридж Аналитика\""}
{"url": "http://www.mediapool.bg/prouchvane-balgarite-sa-solidarni-s-rusiya-po-sluchaya-skripal-news277716.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВнушителното мнозинство от българите – 88% - одобрява позицията на правителството по случая \"Скрипал\", показват данните на \"Галъп интернешънъл\" от експресен сондаж, проведен между 3 и 4 април сред 801 пълнолетни българи. Както е известно, България реши да не експулсира руски дипломати, за разлика от над 20 страни от ЕС и НАТО, както и такива извън тези организации, които демонстрираха солидарност с позицията на Великобритания, че отравянето на бившия руски двоен агент е атака, санкционирана от Кремъл. Решението на премиера Бойко Борисов се споделя от националистите в коалиционното му правителство, от президента Румен Радев и опозиционната БСП, но представители на ГЕРБ настояваха за по-твърда реакция.\r\n\tСпоред 61% от българите по такива теми следва да има консенсус между основните партии, докато 35% предпочитат управляващата партия сама да носи полагащата й се отговорност, твърди \"Галъп интернешънъл\".\r\n\tТрадиционно, у нас отношението към Русия е позитивно, а към него се добавя и влиянието на правителствената позиция върху общественото мнение, коментират социолозите. На този фон 81% не виждат реални доказателства за вината в ситуацията със Скрипал. За 6% от българите доказателствата до този момент са достатъчни.\r\n\tСондажът показва най-вече първите обществени инстинкти в казус със сравнително малко информация и с противоречиви сведения. Данните фиксират моментната картина в доста динамична среда. При липсата на яснота по случая, мнозинство от 52% смятат, че Западът е виновен за създалото се напрежение, докато 18% сочат Русия.\r\n\tМнозинство от 54% възприема мнението, че случаят \"Скрипал\" е провокация срещу Русия, а 30% смятат, че действията след случая \"Скрипал\" са необходима мобилизация на Запада срещу нарастващата руска агресия. Останалите се колебаят.\r\n\t \r\n\tОбществото е доловило и любопитната ситуация на единодушие на Борисов и Нинова и разногласие между Борисов и Цветанов. Например, 80% одобряват това, че Нинова поздрави Борисов за позицията му, а 13% се против това, а останалите се колебаят. А когато избират между позициите на Борисов и Цветанов, 81% избират позицията на Борисов срещу 5% - тази на Цветанов. 12% избират \"нито един от двамата\", а останалите се колебаят.", "date": "2018.04.06", "title": "Проучване: Българите са солидарни с Русия по случая \"Скрипал\""}
{"url": "http://www.mediapool.bg/smenya-li-borisov-kursa-news277715.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПозицията на българското правителство по случая \"Скрипал\" беше продадена безболезнено на хората в страната – \"снишаваме се\", избягваме \"ескалация\", \"ще си говорим и с едните, и с другите\", \"избягваме нова Студена война\".\r\n\tТази позиция обаче може да има трайни, негативни последици за страната. Накратко – тя руши доверието на основните ни партньори от ЕС и НАТО, и ни превръща в удобна мишена за провокации от страна на Русия. С неясното си поведение ние се самоизолираме в Европа и създаваме впечатление, че се стремим към непълноценен, половинчат статут в евроатлантическите организации.\r\n\t\r\n\tФакт 1: Великобритания – ключова страна от ЕС и НАТО - счита, че е жертва на руска провокация. Тя споделя безпрецедентно количество разузнавателна информация с партньорите си и очаква от тях подкрепа чрез съвместни дипломатически действия. ЕС и НАТО - и над 20 страни членки, между които всички основни партньори - считат, че дадената информация е достатъчна за експулсиране на руски дипломати. Това се прави като сигнал към света, че подобно поведение няма да се толерира в ЕС. България - заедно с периферно малцинство от държави - решава да не експулсира руски дипломати.\r\n\tФакт 2: Причините, които правителството на Борисов изтъква за решението си, се свеждат до \"липса на достатъчно доказателства\". Това е руската теза по случая \"Скрипал\". Австрия, която също не експулсира руски дипломат, споделя напълно позицията на Великобритания и не оспорва представените доказателства. Тя изтъква, че ще се въздържи от експулсиране, защото е неутрална държава (не е членка на НАТО) и Виена е седалище на ОССЕ, което може да се използва като платформа за преговори с Русия. Т.е. България не само не се солидаризира с останалите основни свои партньори, но и възприема руската гледна точка към скандала едно към едно.\n\n\r\n\tФакт 3: Вместо да експулсира дипломати, България привиква своя посланик в Москва за консултации. Той обаче ще бъде върнат след Великден обратно, защото трябвало да открие изложба в руската столица. С този аргумент българската позиция придобива и леко абсурден характер.\r\n\tФакт 4: През цялото време София твърди, че решението ѝ следва от факта на ротационното председателство на Съвета на ЕС. Това просто не е вярно. Като председател имаме ангажимент да работим за постигането на обща европейска позиция по въпроса. Заставайки на страната на периферно малцинство, всъщност ние пречим на постигането на консенсус.\r\n\t\r\n\tВредите от тази позиция са ясни – спад на доверие у партньорите и засилени подозрения, че страната може да играе ролята на Троянски кон на Русия. Дали този спад на доверие ще е трайна тенденция зависи и от поведението ни оттук нататък. Но не може да се спори, че с решението си не сме подобрили имиджа си на Запад – напротив, влошихме го. В тази ситуация, когато очакваме да ни приемат в еврозоната, Шенген, банков съюз и т.н., позицията ни по „Скрипал“ очевидно не работи за нас.\r\n\tНа фона на тези реални щети се изтъкват евентуални бъдещи ползи от два вида. Първо, твърди се, че България по този начин би могла да посредничи между ЕС и Русия. Самото понятие \"посредник\" обаче говори, че се самоизключваме от ЕС. Нещо повече, как бихме могли да сме „посредник“, когато защитаваме руската теза за липсата на \"достатъчно доказателства\"? България помогна на ЕС в преговорите с Ердоган, защото бяхме на същите позиции като партньорите си. В отношенията с Русия по казуса \"Скрипал\" ще сме безполезни, ако не вредни за ЕС, защото съдържателно сме в другия отбор.\r\n\tВторо, твърди се, че не трябва да гоним руски дипломати, защото искаме да реализираме съвместни енергийни проекти. Това са обаче различни неща – ако тези проекти са съобразени с правилата и са взаимноизгодни, те могат да се реализират със или без \"Скрипал\". Проблемът е, че е спорна тяхната рентабилност. Те със сигурност ще донесат ползи за определени местни лобита, но е вероятно да се окажат неизгодни за страната. Особено проблематичен е АЕЦ \"Белене\", за който дори БАН – срещу два милиона от правителството - не успя да произведе убедителен доклад, че централата някога ще е на печалба. А и да не забравяме, че такива мащабни руски проекти най-вероятно ще упражняват дългосрочно, сериозно (корупционно) влияние върху българските правителства.\r\n\t\r\n\tТази външнополитическа каша е всъщност плод на вътрешнополитически сметки. От една страна Борисов не иска да загуби потенциални русофилски гласове, чиято мобилизация го изплаши по повод Истанбулската конвенция. От друга страна той свикна да „балансира“ и взе да го прави дори по въпроси, по които не може и не бива да се балансира. Тъй като БСП се измести силно в антиевропейска, проруска посока, Борисов ги последва, за да остане в \"центъра\" на политическата сцена. Така обаче той поставя под въпрос нещо досега устойчиво в ГЕРБ – следването на ясна проевропейска линия. Промяната уплаши Цветан Цветанов, който правилно осъзна, че с нея ГЕРБ няма да спечели нови гласове, но със сигурност ще загуби симпатизанти.\r\n\tКато цяло казусът \"Скрипал\" показа вътрешните ограничения на политиката на \"балансиране\", водена от Борисов. Този, който балансира, всъщност няма собствен курс, а се влияе силно от позицията на другите. Затова към момента външната политика на България изглежда така, все едно е дело на Волен Сидеров. Балансьорът рискува да стигне само до средата на избрания маршрут обаче. А в повечето случаи това е равносилно на \"доникъде\".", "date": "2018.04.06", "title": "Сменя ли Борисов курса?"}
{"url": "http://www.mediapool.bg/krizata-sas-zatvorite-vleze-v-dnevniya-red-na-vlastta-news277713.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНапрежението около проблемите с българските затвори не стихва – след скандала с бягството на двама въоръжени бегълци от Софийския централен затвор в началото на седмицата, в четвъртък вечерта на същото място надзирател е бил нападнат от конвоиран затворник.\r\n\tМинистерството на правосъдието съобщи, че започва проверка на инцидента, а веднага след Великденските празници ресорният министър Цецка Цачева свиква национално съвещание с участието на всички началници на затвори в страната и с ръководството на Главна дирекция \"Изпълнение на наказанията\".\r\n\tАгресията в затворите била ежедневие \r\n\tНападението срещу надзирател е станало около 21.00 часа в четвъртък, потвърди Цветан Михайлов от управителния съвет на Синдиката на служителите в затворите у нас.\r\n\tНадзирателят конвоирал затворник от болницата до корпуса, когато бил ударен няколко пъти в лицето. След намесата на други охранители ситуацията била овладяна.\n\n\r\n\tНе е имало опит за бягство, каза Михайлов в петък пред БНР. Той допълни, че пострадалият е настанен в \"Пирогов\" със счупен нос и насинено око, но е в добро състояние. Подобни случаи са ежедневие в затворите, допълни синдикалистът.\r\n\t, каза той.\r\n\tПо случая е образувано разследване. Изясняват се причините за нападението.\r\n\tВ същото време продължава издирването на избягалите от Софийски затвор Владимир Пелов и Радослав Колев. Преди ден стана ясно, че служителите от местата за лишаване от свобода готвят нов протест на 10-и април. Искането им вече не е само за по-високи заплати и по-добри условия за труд, но и в защита на колегите си, които бяха упрекнати за бягството на рецидивистите.\r\n\tСистемата е разбита, затворниците правят каквото си искат\r\n\tЦветан Михайлов за пореден път алармира, че броят на охранителите в затворите и техническите средства, с които разполагат, са крайно недостатъчни, а нападенията срещу надзиратели зачестяват и стават по-дръзки. \r\n\tСистемата на затворите е разбита, има страшно много пропуски и затворниците буквално си правят каквото си искат, коментира Михайлов пред бТВ и допълни, че бягството на двамата рецидивисти от Софийския затвор е последствие от всичко това.\r\n\t каза Михайлов. По думите му съотношението затворници – охрана е под критичния минимум.\r\n\tВерсиите за бягството се разминават, никой не поема отговорност \r\n\tМалко знаем за бягството - в общественото пространство официалните лица изнасят информация, която  на затвора, които са били на смяна по време на инцидента, посочи синдикалният лидер, който твърдо защити колегите си.\r\n\tСлужителите подават информация, че е , но с оглед на течащото разследване не мога да я представя като официална. Служители от затвора твърдят, че е имало реакция на надзирателите.\r\n\t, каза Михайлов.\r\n\tТой отхвърли твърдението на правосъдния министър Цецка Цачева, че вината за бягството е на охраната: .\r\n\tСледващата стъпка на бегълците е да си осигурят пари и безопасност \r\n\tМеждувременно Росен Йорданов, който е психолог с дългогодишен опит в системата на МВР, прогнозира пред БНР, че следващата стъпка на бегълците е да си осигурят финансови средства, чрез които да достигнат до по-безопасно място.\r\n\tТой цитира думите на министъра на вътрешните работи, който заяви \"Ние не мислим, а действаме\", като отбеляза:\r\n\t\r\n\tЗатворите пълни, условията – абсурдни \r\n\tОставките на отговорни служители не са достатъчни, каза психологът и апелира да се направи точен и безпристрастен анализ, който да бъде представен на обществото и да се дадат адекватни предложения за промяна. Експертът припомни, че за разлика от други страни в Европа, в България един надзирател отговаря не за 25-30, а за 150 затворници. , коментира Йорданов.\r\n\tПсихологът попита риторично откога в страната не са строени затвори: \"\r\n\tСред системните предпоставки, довели до инцидента с бягството от затвора, Йорданов открои слабости по отношение на техническата обезпеченост и процедурите, както и на морала и професионалните качества на служителите.\r\n\tНадзирателите продължават да искат увеличаване на щатните бройки, подобряване на условията на труд, осигуряване на необходимото техническо обезпечаване.\r\n\tСиндикатът не говори за оставки\r\n\tСиндикатът на служителите в затворите излезе в четвъртък с остро отворено писмо, в което съобщи, че обмисля да възобнови протестите.\r\n\tПротест ще има, но но той ще се изразява в събиране пред Главна дирекция \"Изпълнение на наказанията\" в опит да представим нашата позиция за случилото се и да защитим честта и достойнството на професията, като поставим на първо място живота ба служителите, заяви Михайлов, допълни той.\r\n\tПланираният протест на служителите от затворите ще съвпадне със свиканото от Цецка Цачева във вторник национално съвещание, на което ще бъдат обсъдени създалото се напрежение в системата, както и възможни решения на актуални въпроси в спешен порядък.", "date": "2018.04.06", "title": "Кризата със затворите влезе в дневния ред на властта"}
{"url": "http://www.mediapool.bg/sasht-vavedoha-sanktsii-sreshtu-ruski-oligarsi-i-kompanii-news277719.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСАЩ обявиха нови широкообхватни санкции срещу руски олигарси, компании и правителствени служители, свързани с руския президент Владимир Путин. Това е едно от най-радикалните действия на администрацията на Доналд Тръмп за наказване на Русия заради \"атаките й срещу западните демокрации\", включително намесата й в американските избори през 2016 г., предаде Ройтерс.\r\n\tАмериканското финансово министерство съобщи в петък, че новият списък SDN (Specially Designated Nationals) включва 26 човека и 15 компании.\r\n\tС мерките, предприети под натиск на Конгреса на САЩ, се замразяват активите в САЩ на олигарси като алуминиевия магнат Олег Дерипаска; сенаторът Сулейман Керимов, чиято фамилия контролира най-голямата руска компания за производство на злато \"Полиус\"; бизнесменът Кирил Шаламов, за когото според САЩ е омъжена една от дъщерите на Путин.\r\n\tВ първата реакция на Москва обаче се подчертава присъствието на държавната оръжейна компания \"Рособоронекспорт\" в \"черния списък\", което показвало целта на САЩ да изтласкат Русия от световния оръжеен пазар.\r\n\t\"Руското правителство действа в диспропорционална облага на олигарси и управляващи елити\", заяви американският финансов министър Стивън Мнучин. Той обвини руското правителство в \"злонамерени действия по цял свят, включително с продължаващата окупация на Крим и подстрекаване на насилието в Източна Украйна\".\r\n\tОсвен това Русия снабдява правителството на сирийския президент Башар Асад, \"което бомбардира собствените си цивилни, с оборудване и въоръжение\" Русия също така \"се опитва да подкопава западните демокрации и извършва злонамерена кибердейност\", каза Мнучин.\n\n\r\n\tСред санкционираните са собственикът на алуминиевия гигант \"Русал\" Олег Дерипаска, Игор Ротенберг, Виктор Векселберг и Кирил Шамалов, които са важни играчи в енергийния сектор, както и милиардерът и сенатор Сулейман Керимов.\r\n\tСанкции са наложени и на 17 топ мениджъри на държавни компании, сред които шефът на \"Газпром\" Алексей Милер, и шефът на втората по големина руска банка ВТБ Андрей Костин. В списъка са и вътрешният министър Владимир Колоколцев, командващият Националната гвардия Виктор Золотов и генералният секретар на руския Съвет за сигурност Николай Патрушев и др.\r\n\tКонстантин Косачев, председател на комисията по международни отношения в горната камара на руския парламент, заяви, че санкциите са безпочвени и неприятелски, съобщи Интерфакс.\r\n\tНаказателните мерки имат потенциал да ударят руската икономика, особено финансовия и енергийния сектор. Санкциите са част от усилията на Вашингтон да държи Русия отговорна за намесата й в изборите в САЩ, каквато руските власти отричат.\r\n\tАмериканските разузнавателни агенции твърдят, че Русия е ползвала редица способи – от хакерски атаки до пропаганда, в усилията си компрометира кандидат-президента на демократическата партия Хилари Клинтън, работейки в услуга на Тръмп. Самият Тръмп отрича неговият предизборен щаб да е бил в заговор с Москва.\r\n\tАмериканският президент е подложен на ожесточени критики – включително от съпартийци от Републиканската партия, че прави твърде малко, за да накаже Русия за намесата й в изборите в САЩ, агресията й в Украйна и подкрепата й за режима на Башар Асад в Сирия.\r\n\tНовите мерки, наложени въз основа на закон, приет миналата година от Конгреса на САЩ, са ясен знак, че всеки, който е в активни отношения с руското държавно ръководство и има доминираща позиция в руския бизнес, може да бъде санкциониран.\r\n\tПодборът на засегнатите варира от роднини на семейството на Путин и видни олигарси до регионални ръководители. Списъкът е толкова широк, че някои от имената в него изглеждат случайно попаднали, отбелязва \"Файненшъл таймс\", допълвайки, че по същия начин звучат и мотивите на правителствения акт.\r\n\tПредставители на администрацията на Тръмп напомниха, че президентът няколко пъти е показал ясно, че САЩ се стремят към \"по-добри отношения с Русия\". Администрацията е казала ясно, че вратата за диалог е отворена, заяви високопоставен служител.\r\n\tТой посочи, че милиардерите, на които са наложени санкции, имат възможност да издействат тяхното снемане, като използват влиянието си за натиск върху Кремъл, който е избрал \"многократно да се намеси в демократичните процеси у нас и на нашите съюзници\".\r\n\t\"Мисля, че е важно в днешното съобщение да се види послание и това послание е, че действията имат последствия\", казва още официалният американски представител.\r\n\tТой допълва, че санкциите са били дискутирани с ЕС и че САЩ ще работят с ЕС, за да смекчат всички непреднамерени последствия в резултат на санкциите.\r\n\tРуската държава ще осигури подкрепа за санкционираните държавни фирми\r\n\tМеждувременно руското правителство обяви, че руските държавни фирми, срещу които САЩ обявиха санкции, ще получат допълнителна държавна подкрепа.\r\n\tРуският министър на промишлеността и търговията Денис Мантуров освен това предупреди, че ще има административни наказания за руски компании, които откажат да работят със санкционираните фирми, предаде ТАСС.\r\n\tЦелта е изтласкването ви от световния оръжеен пазар\r\n\tВключването на \"Рособоронекспорт\" в списъка от санкции на САЩ има за цел изтласкването на Русия от световния оръжеен пазар, заяви представител на руската държавна корпорация \"Ростех\", в която влиза \"Рособоронекспорт\".\r\n\t\"Проучваме документа и още не сме направили окончателни изводи. Фактът обаче, че на мушка е взет \"Рособоронекспорт\" потвърждава истинската цел на санкциите. Всички тези гръмки слова и обвинения са само предлог да бъде изтласкана Русия от световния оръжеен пазар. Грубо и прагматично. Това е чиста проба недобросъвестна конкуренция\", заяви той.\r\n\tПредседателят на Руския съюз на индустриалците и предприемачите Александър Шохин сравни санкциите на САЩ с терористични методи, предаде ТАСС.\r\n\t\"Съдейки по всичко, американците ще използват, с извинение за грубия израз, методите на терористите, а именно ще \"убиват заложници\". От този кремълски списък те ще изваждат по няколко души като \"заложници\" в кавички, за да видят останалите, че и тях това ги чака, ако не почнат да се държат подходящо. А подходящото поведение от тяхна гледна точка е, меко казано, да убеждават политическите власти в Русия, че тя трябва да се държи другояче\", заяви той.\r\n\tШохин отбеляза, че в Русия има компании, които имат активи в чужбина, включително и в САЩ. Според него предприемачите, чийто бизнес помага за развитието на икономиката на САЩ, не са застраховани срещу включването им в санкционния списък.\r\n\tСекретарят на руския Съвет за сигурност Николай Патрушев заяви, че новите санкции на САЩ няма да прекъснат контактите на Москва с Вашингтон.\r\n\tСанкционираните физически и юридически лица ще намерят начини да компенсират наложените им ограничения, каза Патрушев след заседание на Съвета за сигурност.\r\n\tСтаващото създава \"добър потенциал за икономическо сътрудничество с други страни\", добави той.", "date": "2018.04.06", "title": "САЩ въведоха санкции срещу руски олигарси и компании"}
{"url": "http://www.mediapool.bg/mvr-publikuva-oshte-snimki-na-izbyagalite-zatvornitsi-news277721.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМВР разпространи кадри от деня на бягството на Владимир Пелов и Радослав Колев от Софийския затвор. Кадрите са от охранителните камери и са заснети минути преди двамата опасни и въоръжени бегълци да се измъкнат от затвора през централния му вход, при това без особени затруднения.\r\n\tСред публикуваните в петък кадри има и такива от затворническото всекидневие на Пелов и Колев, заснети поотделно или в компанията на други затворници.\r\n\tРадослав Колев е рецидивист, осъден на наказание лишаване от свобода в размер на 26 години за убийство. Владимир Стефанов (Пелов) също е рецидивист, осъден на лишаване от свобода за 30 години, за грабеж, отвличане и опит за убийство на двама служители на МВР.\r\n\t \r\n\tВедомството дава и официално обяснение за бягството им на 3 април: \"По първоначални данни, бягството е извършено и чрез заплаха на дежурни надзиратели с огнестрелно оръжие, с което затворниците са разполагали, като по този начин са преодолени няколко поста в корпуса на Затвора София\".\n\n\r\n\tПолицията призовава гражданите, които разполагат с допълнителна информация за издирваните, да сигнализират при гарантирана анонимност на тел. 112 или в най-близкото поделение на МВР.\r\n\tОт дирекцията предупреждават гражданите да сигнализират веднага, в случай че забележат двамата мъже. По данни на полицията те са агресивни, възможно е да са въоръжени и да окажат съпротива.", "date": "2018.04.06", "title": "МВР публикува още снимки на избягалите затворници"}
{"url": "http://www.mediapool.bg/orban-ungartsite-i-polyatsite-shte-zashtitavat-svoyata-hristiyanska-rodina-news277723.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУнгарците и поляците споделят обща борба за защита на своята християнска родина, заяви унгарският премиер Виктор Орбан при откриването на паметник за жертвите от самолетната катастрофа край Смоленск през 2010 г., отнела живота на полския президент Лех Качински, предаде Ройтерс.\r\n\t \r\n\t\"Вярваме, че поляците и унгарците споделят общ път, обща борба и обща цел: да изградим и опазим родината си във вида, в който ни харесва - християнска и с национални ценности\", каза Орбан.\r\n\t \r\n\tУнгарският премиер, който в неделя ще се яви на избори, отново заяви, че Полша може да разчита на Унгария в сблъсъците си с Брюксел.\r\n\t \r\n\tЕвропа трябва да се основава на силни национални държави, каза при откриването на паметника лидерът на управляващата в Полша партия \"Право и справедливост\" Ярослав Качински. Той допълни, че общият път на страната му с Унгария ще изведе народите им до свобода.\r\n\t \r\n\tКачински, който се явява най-важният политически лидер в Полша, призова унгарците да подкрепят премиера Орбан на парламентарните избори в неделя.\r\n\t \n\n\r\n\t\"Вдругиден ще вземете решение за свободата\", каза той при откриването на паметника на жертвите от катастрофата, при която освен неговият брат близнак Лех загинаха още 95 души. \"Достойнството и свободата на народите са тясно свързани с името на Виктор Орбан не само за унгарците, но и за поляците.\"", "date": "2018.04.06", "title": "Орбан: Унгарците и поляците ще защитават своята християнска родина"}
{"url": "http://www.mediapool.bg/dogan-predupredi-za-destabilizatsiya-na-politicheskiya-logos-na-planetata-news277722.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВсякакви опити за имперски амбиции, независимо от кой край на света се появяват, създават предпоставки за дестабилизация на политическия Логос на Планетата. Това казва почетният председател на ДПС д-р Ахмед Доган в слово на 29 март, с което се е обърнал към гостите на рождения си ден. От пресцентъра на ДПС обявиха, че публикуват поздравлението на партийния лидер Карадайъ и думите на Доган едва на 6 април, \"поради изключителния интерес на членове, активисти и съмишленици на ДПС, приятели и анализатори, медии и журналисти\".\r\n\tСловото на Доган се вписва в традицията на \"резониращите\" му послания от последните години в защита на Русия, вплетени в различни умозрения като това, че\r\n\tсподеля още Доган пред актива на партията. \r\n\tДалеч по-ясно звучи политическия му анализ на ситуацията. \r\n\t \r\n\t, заявява Доган.\n\n\r\n\tДругото му прозрение е, че \r\n\tУважаеми г-н Председател,\r\n\tуважаеми приятели, съмишленици и колеги. Трогнат съм!\r\n\t \r\n\tНикога не съм обръщал внимание на подаръците и, разбира се, това е мой недостатък. Защото така човек губи част от усета си към пулсиращото битие на живота... Но понеже съм ориентиран в познанието за значението и смисъла на знаците в лицето на семиотиката, тяхното декодиране в комплекси от символни реалности ме улеснява. Оценявам го. Благодаря Ви!\r\n\t \r\n\tПонеже започнахме от темата за \"подаръци\", явно е, че символиката и знаковата структура, които те ни дават, пренасят, подсказват или преосмислят, не е само в полето на любопитството.\r\n\t \r\n\tДоколкото въпросът се отнася за моя рожден ден, само условно го приемам за мой личен празник. Вие ми го отнехте, по-точно - обсебихте. По-интересното в случая е, че откакто напуснах реалната политика, започнах да получавам странни подаръци на този ден. От най-модерни коли, мини колекции от картини и предмети на изкуството, до стари ръкописи на Библията и Корана. Днес, например, един бизнесмен ми подари \"Универсална история на империята на турците\", издадена във Венеция през 1582 година.\r\n\t \r\n\tЯвно така сме устроени, че всеки от нас вижда това, което знае, желае или в което вярва. Затова съчетанието на различни обстоятелства в акта на възприятието има както рационални, така и мистични пластове...\r\n\t \r\n\tБлагодаря Ви г-н Председател, че с вътрешна готовност ми \"поднасяте\" темата за Пътя... В тази връзка ми позволете малка духовна волност за неговите духовно-исторически проекции.\r\n\tСилно съм впечатлен, че последните десетина години ми подарявате различни предмети като пана, инкрустирани мотиви, ритуални и обредни предмети, картини и книги, свързани с историята, философията и практиките на суфизма, по-точно на алевитския суфизъм. Формално географията на генезиса на алевизма (\"светлинни хора\") е Хоросан (\"място на слънцето\") преди около десет века, но корените му са дълбоко в шаманизма, зороастризма, будизма, даоизма (\"Книга за Пътя\")... Понеже все още сме в рамките на месец март, например - мартениците, ходенето по жарта, както и връзването на различни парчета плат по дървета, храсти и животни също са ритуални практики на това светоразбиране.\r\n\t \r\n\tАлевитската светогледна традиция е оцеляла, защото е затворена и езотерична; а е затворена, защото векове наред е била преследвана и принудително асимилирана (сунитизирана). Тъкмо поради нейната изначална еретичност, опозиционност, толерантност, борбата за справедливост и издигането на любовта в принцип на световъзприемането, дори и в религия, алевитският светоглед е обявен за тема-табу. Но както виждате алевизмът е оцелял.\r\n\t \r\n\tИзключително голяма част от нас по тези земи са потомци на тази езотерична културно-религиозна традиция. И когато волно или неволно си правим \" подаръци\", съдържащи смислови алюзии в това семантично поле, бъдете сигурни, че вместо вас \"заговарят\" образи-символи, закодирани душевни състояния, или ситуации-модели от историческата памет, които имат силата на архетипове.\r\n\t \r\n\tВ опростена форма основните ценности на тази битовизирана във времето традиция са Братството, Любовта и Пътят. Всички хора са братя по рождение, защото са чада на Всевишния. Любовта към Всевишния е модел на любовта към ближния. Пътят към Всевишния (Tanri) е път към светлината на истината, доброто и красотата вътре в нас. Защото Ти си Той! Ти си Богочовек и мярата на пълната ти Свобода е постигането на пълно сливане с Него. Едва тогава Ти израстваш от \"пътник\" (yol oglu) в \"полюс на полюсите\" на Пътя (Enel Hak - Бог е в мен).\r\n\t \r\n\tНо Пътят за духовното израстване на личността предполага човекът, който поема по него да е Готов за това изключително дръзко предизвикателство. Духовен императив на Пътя към \"пътника\" е той постоянно да се обновява, развива и усъвършенства. Ако това не се случва- Пътят прекъсва пространствено-времевия си континиум и те отхвърля от себе си. Всяко поколение \"светлинни хора\" , които пътуват го измерват с преодолени предизвикателства в намирането на божественото начало в себе си. Но Пътят сам по себе си няма начало и край в нашият Космос. Пътуването е въпрос на избор. Но след всяко преодоляно предизвикателство Пътят те поставя на ново изпитание с перманентно тестване на твоето слово, мисъл и действие. Ако си уловил резонанса на вътъка в тъканта на времето твоята отговорност се превръща в антена на колективната съдба . В този случай \"закъснението\" и \"изпреварването\" на времето често имат един и същ резултат: Пътят за определено време може да не те приеме, както се случва и с морето, понякога да не ни приема. Защото твоето наглед неуловимо действие може да наруши равновесието на политическият ти микрокосмос, което да има непредвидими последици за социалният макрокосмос на другите. Защото \"ефектът на пеперудата\" може да породи буря, дори и в другият край на света...\r\n\t\r\n\tДълбоките осъзнати истини в историческият опит на човека възкръстват, само когато им идва времето за нов живот, съобразно цикличната динамика на екзистенциалното ни битие. Тогава те мащабно се препроектират във всички значими дейности, включително и в практиките за правене на различни политики. Идеята за осъзнаването на божественото начало в човека, само на пръв поглед изглежда метафизична с трансцедентални измерения. В превод тя означава приоритетно изграждане на условия и правила за Субектност в обществото и историята. Един от най-големите дефицити на нашето време в планетарен мащаб е кризата на практиките за възпроизвеждане на широкоскроени Лидери. Изправени сме пред дълбока криза за Субекти и субектностти в обществото и историята. Това има фатални последици върху технологията за вземане на адекватни за времето ни значими решения. Тъкмо от това има най-голяма потребност светът, в който живеем днес!\r\n\t \r\n\tИ тъкмо на този социокултурен и политически фон Светът става все по-сложен, бих казал, дори превзет. Светът е твърде динамичен, много неопределен и непредвидим, много опасен и рисков. Ако ми позволите, бих искал да ви обърна вниманието само върху няколко случващи се събития.\r\n\t \r\n\tАктуалната евроатлантическа нагласа за отношението към Русия на мен не ми допада. Не споделям и това, което направи Русия по отношение на Крим, но не споделям и начина за упражняване на натиск спрямо Русия. Русия е твърде сериозна геополитическа реалност, за да се упражняват силови подходи към нея за решаване на критични политически проблеми. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма...\r\n\t \r\n\tДругият случай стана актуален само от преди няколко дена. Китай обяви, че сменя системата петрол-долар, долар-петрол, в собствената си парична единица: петрол-йоан, йоан-петрол. Ако не се постигне споразумение вероятно към петрола ще се включат и други категории стоки в международната търговия, въпреки санкциониращите действия на САЩ спрямо Китайският внос с 3% мито. В интернет вече има индикираща информация, че няколко страни са готови да минат на разплащане с йоани, между които са Венецуела, Саудитска Арабия, вероятно и Иран..., Да не говорим за Русия...\r\n\t \r\n\tТази ситуация я възприемам като създаване на условия за принудително коалиране с търговска и финансова мотивация. Но някой може ли да предвиди докъде може да стигне тази тенденция?\r\n\t \r\n\tВсякакви опити за имперски амбиции, независимо от кой край на света се появяват, създават предпоставки за дестабилизация на политическия Логос на Планетата.\r\n\t \r\n\tДПС вече се превърна в модел за балансираща партия на Балканите. Съблюдаването и продуцирането на балансираща политика е въпрос на позитивна визия за света и много тежка отговорност. Дълбокият ни мотив за постигането на тази цел е запазването на Мира и гарантирането на Свободата и Демокрацията.\r\n\t \r\n\tАко перифразирам един голям мислител на нашето време за избора на бъдещето: \"Съдбата или Мечтата\", аз избирам Кармата, защото предполага активното и отговорно включване на личността в процеса проектиране и опредметяване на динамичното равновесие, като начин за произвеждане на Бъдеще. Кармата и Съдбата не са тъждествени. Съдбата предполага относителна пасивност на личността и предписва предопределеност на Бъдещето.\r\n\t \r\n\tПозитивното направляване на Кармата е целта на Пътя за постигането на субектност в обществото и историята.\r\n\t \r\n\tПожелавам Ви много радости в живота, Наслаждавайте му се.\r\n\t \r\n\tЗащото животът е дар. Само тези които се борят за него могат да се наслаждават на вкуса и смисъла на съществуването си.\r\n\tБъдете живи и здрави!\r\n\tСофия\r\n\t29.03.2018 г.", "date": "2018.04.06", "title": "Доган предупреди за \"дестабилизация на политическия Логос на Планетата\""}
