{"url": "https://www.mediapool.bg/borisov-ot-bryuksel-nyama-da-priemame-obratno-migranti-news280677.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария категорично няма да приеме обратно мигрантите, преминали през страната досега, за да стигнат до Западна Европа, заяви премиерът Бойко Борисов в неделя вечерта след неформалната среща на 16 европейски лидери в Брюксел, на която обсъдиха мерки за мигрантите и даването на убежище.\r\n\tКанцлерът Ангела Меркел може да поиска двустранни споразумения (за обратно приемане на мигранти), когато външните граници на ЕС са надеждно, изцяло затворени, изтъкна той, цитиран от БТА.\r\n\tБорисов съобщи, че държавните и правителствените ръководители на 16-те страни, участвали в срещата, са поискали от председателя на ЕК Жан-Клод Юнкер да се прецени какви бюджетни средства може да бъдат пренасочени за охраната на външните граници.\r\n\tПо думите на премиера, едва когато границите бъдат изцяло охраняеми и има система за разполагане по тях на граничари от ЕС, оттогава нататък страните в Общността могат да носят солидарна отговорност за миграцията. За това говори Ангела Меркел, а не сега да ни върнат 60 хиляди - естествено, че няма да се съгласим, повтори Борисов. Първо, преди да ми ги върнат, трябва да се съгласят да направим затвори и да ги държим в затворите, уточни той по повод вече пристигналите в ЕС мигранти. Премиерът допълни, че досега мигранти, пристигнали в България, са били залавяни по 30-40 пъти на външните граници, защото не желаят да останат у нас.\r\n\t\n\n\r\n\tДа бъдем честни - Гърция, Италия и България, пропускахме мигрантите към Германия\r\n\t\r\n\tДа бъдем честни - Гърция, Италия и България, пропускахме мигрантите и те отидоха в Германия. Не си спазихме ангажиментите като външни граници, иначе нямаше да минат, поясни Борисов. По неговите думи така страните от Западна Европа са били наводнени с мигранти, затова сега поставят въпроса да върнат част от тях.\r\n\t \r\n\tПремиерът отбеляза, че когато по телевизиите са били показвани детски трупове, Меркел е отправила покана мигрантите да се насочат към Германия. България имаше 30-40 хиляди мигранти. Ако Меркел не беше казала \"елате\", те щяха да са още в България. Над 60 хиляди са минали през България и са отишли в Германия. Сто човека са минали за последната година и половина официално и са отишли в Германия, уточни Борисов.\r\n\t \r\n\tС цялото уважение към нашата опозиция - не е коректно така да се говори, каза той под адрес на БСП, която го обвинява, че нямало да защити националния интерес и да склони България да приема обратно мигранти.\r\n\tКогато говорехме за релокацията 2014, 2015, 2016 г., над 40 000 са минали по времето на (премиера Пламен) Орешарски, после и по наше време като управляващи - тогава нямаше ограда, нямахме закон армията да участва. Цяла Европа, в това число и България, бяхме неподготвени за тази вълна, уточни премиерът. Той добави, че тогава пограничните страни в ЕС са искали разселването на мигрантите. По неговите думи, ако държавите от вътрешността на ЕС се заградят и пристигнат няколко милиона мигранти, те ще останат в България, Италия и Гърция.\r\n\t \r\n\tИма голяма чувствителност в Европа по темата, затова се правят тези срещи, каза Борисов.\r\n\tБългария свърши много добра работа, получих поздравления\r\n\tВсички заявиха, че България е свършила много работа по време на председателството за придвижването на темата с миграцията и сме успели да намерим необходимите компромиси, върху които да се надгражда. Получих поздравления, че така темата може да бъде решена за сравнително кратко време, каза Борисов.\r\n\tКакво да се прави \r\n\t \r\n\tАко всяка държава по външните граници успее да направи същото, проблемът с миграцията там ще бъде решен. За това са необходими няколко неща. Първо - да продължи финансирането и държавите от първа линия да могат изцяло да гарантират, че повече няма да допуснат такава вълна да мине през тях. Второ - изнесените центрове, извън Европа. Да се възползваме от държавите, които имат добри исторически връзки - Холандия, Белгия, Франция и Испания - с държави от Африка. Да се направят гъвкави споразумения за тези центрове за сигурност извън ЕС. Не да връщат от Германия в България или Гърция, а съответно в Тунис, Либия - там, откъдето е дошъл. Тогава и вторичното преразпределение между държавите от ЕС ще бъде решено. Така или иначе подпомагаме държавите в Африка с огромни пари, да се види точно къде и как да се дават, за да спре тази миграция, предложи министър-председателят.\r\n\t\r\n\tПо неговите думи в изнесените миграционни центрове, освен медицинска и образователна помощ, би трябвало да се осигурява и юридическа подкрепа, за да знаят хората, които искат да тръгнат към Европа, че няма да бъдат посрещнати така, както си представят и така да се прекрати масовото им тръгване. Премиерът съобщи, че много страни в ЕС подкрепят България за споразумението с Турция. Той отбеляза, че сега е необходимо Европейският съвет да одобри нужните средства, както и да бъдат сключени подобни двустранни споразумения и с други държави.\r\n\t\r\n\tБългария показа как да бъде решен въпросът, всички казват: \"Браво, свършихте работа\". Нека сега всички държави да го направят и въпросът е решен. Проблемът е, че водата под брюкселските мостове тече по-бавно, коментира Борисов. В отговор на въпрос той уточни, че на днешната среща не е била обсъждана възможността за обособяване на миграционен център в Албания.", "date": "2018.06.24", "title": "Борисов от Брюксел: Няма да приемаме обратно мигранти"}
{"url": "https://www.mediapool.bg/erdogan-varvi-kam-smazvashta-pobeda-na-izborite-news280667.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРеджеп Ердоган печели и президентските, и парламентарните избори в Турция, които той свика извънредно на 24 юни. При 75% преброени бюлетини, Ердоган има 54.7% от гласовете, а основният опозиционен кандидат Мухарем Индже – 29.7%. При това положение е почти сигурно, че Ердоган ще бъде преизбран за президент още на първия тур и няма да има нужда от балотаж.\r\n\tПри над 70 на сто преброени бюлетини за Меджлиса, резултатите показват, че оглавяваната от Ердоган \"Партия на справедливостта и развитието\" получава 44.5%, а коалиционният ѝ партньор - Партията на националистическото движение – 11.6%.\r\n\tОпозиционният алианс получава малко над 32 %, като \"Републиканска народна партия\" на Индже има самостоятелно 21.4%.\r\n\tАко това съотношение се запази, управляващата коалиция на Ердоган запазва мнозинството си в парламента.\r\n\tПраво да участват в изборите имаха 59 милиона турски граждани. Избирателната активност е била близо 87%.\n\n\r\n\tПървите междинни данни бяха разпространени час след приключване на изборния ден от държавната Анадолска агенция, а Индже каза, че те са част от пропагандата на управляващите.\r\n\t\"Анадолската агенция манипулира резултатите. Тя публикува първо резултатите от местата, където Ердоган получава по-голям вот. Аз моля нашите наблюдатели за запазят висок дух и да не напускат урните\", написа той в Туитър.\r\n\t\r\n\tИзборният ден бе белязан от сигнали за изборни нарушения и намеса на силите на реда в изборния процес, особено в кюрдските райони. Там печели прокюрдската \"Демократична партия на народите\", която взима 10.28 на сто, с което прескача 10- процентовата бариера за влизане в парламента. Кандидатът ѝ за президент Селахатин Демирташ, който гласува в затвора в Одрин, откъдето по телефона водеше предизборната си кампания, има 7. 13% подкрепа. \r\n\t\r\n\tОпозицията прави паралелно преброяване и при сериозни разминавания се очаква протестна вълна.\r\n\tИзходът от предсрочните избори в Турция се следи с огромно внимание по целия свят, тъй като те са съдбоносни за бъдещето на страната. Победата за Ердоган означава, че в сила ще влезе новата конституция, която концентрира в ръцете му огромна власт, с която той вече така или иначе разполага.\r\n\tПрез последното десетилетие Ердоган успя да срази всичките си възможни конкуренти и сериозно да усили позициите си. Целта му на тези избори е да получи контрол над законодателната, съдебната и изпълнителната власт, въвеждайки президентска форма на управление. Именно с тази цел през 2017 г. той свика референдум за конституционна реформа, който спечели. Така президентът ще получи правомощия да формира и управлява работата на правителството, включително назначението на министри, а също така специалните служби и армията.\r\n\tВсъщност новата форма на управление в Турция, при която държавата е подчинена на един човек, съществува вече четири години, а сегашните избори ще я легитимират.\r\n\tЕрдоган не е губил избори през последните 16 години, но очакванията бяха сега за пръв път да се сблъска със сериозни препятствия. Неговата партия влезе в т.нар. \"Народен алианс\" с Партията на националистическото движение, но и опозиционните партии се обединиха в нов съюз – \"Национален алианс\", в който влизат \"Републиканска народна партия\", \"Партията на благополучието\" и \"Добрата партия\".\r\n\tИзборите се провеждат в условията на извънредно положение, въведено в страната след неуспешния опит за преврат през юли 2016 г. По график тези избори трябваше да са през ноември 2019 г., но Ердоган ги изтегли напред.\r\n\tОт държавник, направил Турция регионална икономическа сила, стремяща се към Европейския съюз, през последните няколко години Ердоган налага авторитарен режим, предизвикващ критики и недоволство сред сънародниците му.\r\n\tТурското общество, исторически състоящо се от различни етнически и религиозни групи, е в момента е разделено на два лагера – привърженици и противници на Ердоган.\r\n\tМухарем Индже, чиято пламенна кампания съживи демократичната опозиция в Турция, обеща, че ако спечели, ще върне страната назад от авторитаризма, към който, по думите ѝ, я води Ердоган.\r\n\t\"Ако Ердоган спечели, вашите телефони ще продължат да бъдат подслушвани...Страхът ще продължи да управлява\", заяви той пред около 1 млн. привърженици на митинг в Истанбул и обеща, ако спечели, съдилищата да бъдат независими.\r\n\tДругото му обещание е, че ако бъде избран, за 48 часа ще отмени извънредното положение, което дава право на правителството да заобикаля парламента.", "date": "2018.06.24", "title": "Ердоган върви към смазваща победа на изборите"}
{"url": "https://www.mediapool.bg/karakachanov-da-se-slozhi-krai-na-tsiganizatsiyata-i-bezchinstvata-news280676.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Заставам категорично зад българските полицаи и категорично и отново ще настоявам в законите на Република България да бъде вкарана тяхната неприкосновеност. На циганизацията, циганската престъпност и безчинствата трябва да се сложи край!\"\r\n\t\r\n\tТова написа в профила си във Фейсбук вицепремиерът по сигурността и министър на отбраната Красимир Каракачанов по повод инцидента в Ботевград в събота вечерта, когато полицаи, отзовали се на сигнал за нарушаване на обществения ред, бяха нападнати от роми.\r\n\tОтивайки на място, полицаите попаднали на събрала се група пред блока, която е започнала да хвърля камъни по служебните автомобили. Част от стъклата им са изпочупени, но пострадали полицаи няма.\r\n\tУстановени са 6-ма души, които са били по-активни. Те са обявени за издирване. Образувано е досъдебно производство.\r\n\t\"Дошло ли е времето за тоягата\", пита Каракачанов в изявлението си, разпространено и на сайта на партията му ВМРО.\n\n\r\n\t\r\n\tЕто пълния текст на изявлението му:\r\n\t\"На първо място в качеството ми на гражданин на Република България и след това в качеството ми на заместник министър-председател по обществен ред и сигурност искам да изкажа своята подкрепа за работата на полицаите, които снощи в изпълнение на служебния си дълг са се отзовали на адрес в Ботевград за нарушаване на обществения ред и са били нападнати от цигани. Работата на полицаите е да се борят за опазване на обществения ред, живота и здравето на хората в страната ни. Те ежедневно са на пост, за да имаме всички ние една по-добра и спокойна обстановка за живот. Маргиналите и екстремните субекти, които не желаят да спазват законите на страната ни, ще бъдат поставяни на мястото им с цялата сила и строгост на закона!\r\n\t\r\n\tПолицаите трябва да знаят, че се ползват с моята безапелационна подкрепа да прилагат всички позволени от законодателството мерки, които един служител на реда има, за да разберат нарушителите, че в тази държава има ред, законност и дисциплина и ние повече няма да допуснем тяхното погазване!\r\n\t\r\n\tРазните либерални НПО-та и техните клакьори шумно заклеймиха мнението на съпругата на моя колега - вицепремиера Томислав Дончев, че са свършили морковите и идва ред на тоягата. Е, господа, дами и там трети такива, каквито се самоопределяте - какво мислите сега? Дошло ли е времето на тоягата или Вие ще си браните подопечния криминален цигански контингент с цената на още невинни човешки животи, само и само да си прибирате лептата по зададената поръчка?\r\n\t\r\n\tКатегорично за пореден път заявявам, че заставам зад българските полицаи и категорично и отново ще настоявам в законите на Република България да бъде вкарана тяхната неприкосновеност като неизменно право, релевантно с техните професионални задължения.\r\n\tНа циганизацията, циганската престъпност и безчинствата трябва да се сложи край!\r\n\tОбръщам се към всички български полицаи - изпълнявайте задълженията си, прилагайки изключително и без страх цялата строгост на закона. Вашето задължение е да пазите честните и почтени данъкоплатци в Родината ни. Нарушителите трябва да получат своята \"лепта\" - да видят затворите от вътрешната страна на стените им\".", "date": "2018.06.24", "title": "Каракачанов: Да се сложи край на циганизацията и безчинствата"}
{"url": "https://www.mediapool.bg/pridnestrovieto-otkazva-da-izpalni-rezolyutsiyata-na-oon-za-izvezhdane-na-ruskite-voiski-news280672.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНепризнатата международна Приднестровска република в Молдова отказва да изпълни резолюцията на ООН за извеждане на руските войски от нейна територия.\r\n\tОт там твърдят, че в Приднестровието са разположени предимно руски миротворци и са против приетата в петък резолюция на Общото събрание на ООН за пълно извеждане на оперативната група руски военни от Приднестровския регион на Молдова. \r\n\t\"Никакви решения за промяна на формата на миротворческата операция под егидата на Русия не могат да бъдат приети без да се отчита мнението на Приденстровието\", се казва в позицията на Тираспол. От там отбелязват, че \"трансформацията на миротворческата мисия е възможна само след окончателното урегулиране на вазимоотношенията между Приднестровието и Република Молдова\".\r\n\tМолдовският министър на външните работи и евроинтеграцията Тудор Уляновски заяви, че към днешна дата в източния регион на страната са разположени около 1500-1700 руски военни, а в село Колбасн са складирани около 21 тона боеприпаси.\r\n\tООН прие на 22 юни резолюция \"За пълно и безусловно извеждане на чуждестранните въоръжени сили от територията на Република Молдова\". Молдовските власти настояват за пълно и безусловно извеждане на т.нар. оперативна група руски военни, а не на руските миротворци, които са част от състава на военния комитет на Обединената контролна комисия.", "date": "2018.06.24", "title": "Приднестровието отказва да изпълни резолюцията на ООН за извеждане на руските войски"}
{"url": "https://www.mediapool.bg/tramp-nelegalno-vlezlite-v-sasht-da-badat-deportirani-obratno-bez-sad-i-dela-news280675.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп иска хората, влезли нелегално в САЩ, да бъдат незабавно върнати там, откъдето са дошли без никакви съдебни процедури.\r\n\t\"Не можем да позволим на всички тези хора да нахлуят в нашата Страна. Когато някой влезе, трябва незабавно, без Съдии или Съдебни дела, да го върнем там, откъдето е дошъл. Нашата система е подигравка с добрата имиграционна политика, със Закона и Реда. Повечето деца идват без родители\", написа Тръмп в Туитър, цитиран от Ройтерс.\r\n\tИзправен пред остро обществено недоволство и критики дори в неговата Републиканска партия, миналата седмица Тръмп направи завой в политиката на разделяне на деца мигранти от техните семейства на границата, така че възрастните да могат да бъдат задържани и разследвани – процедура, която обикновено отнема месеци.\r\n\tВ сряда Доналд Тръмп подписа указ, с който се слага край на политиката за отделянето на деца от семействата им, преминали нелегално границата с Мексико.\n\n\r\n\tПрезидентът обаче удвои критиките си срещу имигрантските закони в САЩ. В публични изяви, както и в Тиутър, той сравни нелегалните имигранти с агресори, опитващи се да \"проникнат\" в страната.\r\n\t\"Не можем да приемем всички хора, опитващи се да проникнат в нашата страна. Силни Граници, Никаква престъпност\", гласи един от неговите туитове.\r\n\tМинистерството на вътрешната сигурност на САЩ съобщи снощи, че 522 деца, отделени от родителите си съгласно програмата \"Нулева толерантност\", са били събрани със семействата си, предаде Ройтерс.\r\n\tДо едно денонощие още 16 деца ще отидат при роднините си. Според съобщението малък брой малолетни ще останат отделени, вкл. тези, чиято родствена връзка не може да бъде установена.\r\n\tПо данни на министерството на здравеопазването и хуманитарните въпроси броят на тези деца е 2053 и те пребивават в обекти, финансирани от министерството. От ведомството казаха, че сътрудничат \"със съответните агенции\", за ускоряване на процеса за събиране на децата с техните родители или настойници.", "date": "2018.06.24", "title": "Тръмп: Нелегално влезлите в САЩ да бъдат депортирани обратно без съд и дела"}
{"url": "https://www.mediapool.bg/levitsata-s-dvama-deputati-po--malko-zemedeltsite-na-spas-panchev-izostaviha-bsp-news280668.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБЗНС \"Александър Стамболийски\" с лидер Спас Панчев напуска коалиция \"БСП за България\". Решението е взето преди ден на редовния конгрес на \"червените\" земеделци, които са традиционен съюзник на БСП. Партията има двама депутати – лидерът ѝ Спас Панчев и Димитър Георгиев, които засега не е ясно дали ще напуснат парламента или ще предпочетат да останат независими.\r\n\tТака опозицията се оказва с двама депутати по-малко в навечерието на внесения от \"БСП за България\" вот на недоверие срещу правителството. Раздялата им с левицата все още не означава, че няма да я подкрепят в ключови гласувания, но пък практиката с независимите депутати показва, че нерядко се изкушават да влизат в пазарлъци с мнозинството.\r\n\tОт \"Позитано\" 20 заявиха, че БСП ще се събере на заседание в понеделник и ще вземе решение по случая. След напускането на Панчев и Георгиев червените ще имат 78 народни представители.\r\n\tСпас Панчев иска да се явява сам на местни избори срещу БСП, а беше с нас на парламентарните, защото не може да мине границата от 4%, заяви лидерът на БСП Корнелия Нинова в неделя пред бТВ.\r\n\t\"Ние сме коалиция, която има договор, че ще се явяваме всички заедно на всички избори. Г-н Панчев иска да се явява самостоятелно на местни избори срещу БСП, каквото е правил други пъти. На парламентарни избори е заедно с БСП, защото не може да прехвърли границата от 4 % сам, а на местни избори сам и срещу БСП\", коментира тя.\n\n\r\n\tНинова обърна внимание, че общинските съветници от БЗНС \"Ал. Стамболийски\" гласуват срещу кметове на БСП.\r\n\tНа въпрос какво се случва с депутатите Спас Панчев и Димитър Георгиев, които напускат \"БСП за България\", Нинова зави, че това ще се реши на заседанието на ръководството и парламентарната група в понеделник.\r\n\tЗапитана притеснява ли се, че групата ѝ намалява до 78 депутати, Нинова каза: \"Не, важни са принципите и чистотата в политиката, която залагаме да продължи по същия начин и да няма двойственост на интереси.", "date": "2018.06.24", "title": "Левицата с двама депутати по- малко: Земеделците на Спас Панчев изоставиха БСП"}
{"url": "https://www.mediapool.bg/tanker-razlya-mazut-v-blizost-do-roterdam-news280674.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tХоландските власти предупредиха, че плажове в близост до Ротердам са изложени на опасност от замърсяване, след като танкерът \"Боу Джубайл\" разля мазут в пристанището на града, предаде ДПА, цитирана от БТА.\r\n\tТанкерът е разлял 200 тона мазут в събота, съобщи холандското радио НОС. Все още не е ясно как, но корабът се е блъснал в пристана, при което корпусът му е бил пробит и се е стигнало до разлива. Няма ранени при инцидента, съобщава НОС.\r\n\t \r\n\tОколо 183-метровия танкер, плаващ под норвежки флаг, са разположени плаващи бариери. Въпреки опитите за спирането му обаче, част от мазута е успял да достигне главния навигационен канал и може да бъде изхвърлен на разположените наблизо плажове, предупреждават властите.\r\n\t \n\n\r\n\tЯхтклубовете, разположени в района на пристанището, бяха затворени, за да се предотврати замърсяване.", "date": "2018.06.24", "title": "Танкер разля мазут в близост до Ротердам"}
{"url": "https://www.mediapool.bg/fifa-razsledva-shveitsarski-futbolisti-za-kosovarski-zhestovete-news280670.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФИФА започна дисциплинарна процедура срещу двама футболисти от швейцарския национален отбор заради техни жестове по време мача на Швейцария -Сърбия, както и предварително разследване срещу селекционера на сръбския национален отбор Младен Кръстаич.\r\n\tИграчите на Швейцария Джердан Шакири и Гранит Джака, които са етнически албанци, свързани с Косово, са разследвани за това, че след двата гола във вратата на Сърбия правиха знак с ръце, изобразяващ двуглавия орел от герба на Косово – бившата сръбска провинция, отделила се от Белград след кървава война в края на 1990-те години.\r\n\tМачът Швейцария - Сърбия от втория тур на груповата фаза на Мондиал 2018 се игра на 22 юни в Калининград. Швейцарците биха с 1:2. Двата гола за швейцарците бяха вкарани от Шакири и Джака, които след това преплитаха ръце, имитирайки разперен орел.\r\n\tСлучилото се бе прието като провокация, която рискува да увеличи напрежението на Балканите, след като Сърбия не признава Косово.\r\n\tДвамата футболисти отричат това.\n\n\r\n\t\"За мен това е много специален ден. Тази победа за моето семейство, за Швейцария, за Албания и за Косово. Жестът ми беше за всички, които ме подкрепят. Той не беше насочен към нашите опоненти\", коментира Джака.\r\n\t\"Няма нищо общо с политиката. Това е просто футбол\", заяви и Шакири, който по време на мача бе с обувки, на които на едната пет бе изобразен швейцарският флаг, а на другата – този на Косово.\r\n\tШефът на Сръбската футболна федерация пък обвини ФИФА, че е действала пристрастно срещу страната му, която станала жертва на \"брутална кражба\" в мача с Швейцария. Сърбите внесоха официално оплакване срещу съдията Феликс Брих, който ръководи двубоя.\r\n\t\"Цялата работа, която се върши от ФИФА, не е нормална. Знаем, че голяма част от швейцарското население е от германци и въпреки това пратиха немски рефер\", каза шефът на сръбската федерацията Славика Кокеза.\r\n\t\"Това е все едно да сложиш съдия от Черна гора на наш мач\", коментира капитанът на сръбския отбор Александър Коларов.\r\n\tСърбите претендират за неотсъдена дузпа през втората част, когато голмайсторът Александър Митрович беше задържан от Щефан Лихтщайнер и Фабиан Шер, но съдията отсъди нарушение в атака.\r\n\tВ същото време ФИФА започна разследване и срещу селекционера на Сърбия Младен Кръстаич заради коментара му след мача по адрес на главния съдия Феликс Брих. Според медиите сръбският треньор е заявил, че германският рефер трябва да бъде изправен пред трибунала в Хага - международния наказателен съд за бивша Югославия, който вече произнесе редица присъди срещу сърби за военни престъпления, извършени през 1990-те.\r\n\t\"Аз бих го изпратил в Хага, за да заведат срещу него дело така, както водят против нас\", каза Кръстаич пред сръбски журналисти.\r\n\tФИФА обяви също така, че разследва и поведението на сръбските фенове. Те са обвинени в проява на политически и обидни послания по време на двубоя.", "date": "2018.06.24", "title": "ФИФА разследва швейцарски футболисти за \"косоварски\" жестовете"}
{"url": "https://www.mediapool.bg/krizisna-sreshta-za-migranite-v-bryuksel-news280673.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛидерите на няколко европейски държави, сред които България, се събраха на неформална среща в Брюксел в търсене на решение на проблема с миграцията, който от няколко години разделя страните членки. Напрежението е сериозно, тъй като германският канцлер Ангела Меркел е под натиск да намери компромис с лидерите на ЕС, който да задоволи баварския ѝ съюзник Хорст Зеехофер за драстично ограничаване на миграцията, а новото дясно-популистко правителство на Италия настоява да се пресече мигранският приток по море към страната.\r\n\tСрещата \"не е за оцеляването на канцлера\", заяви при пристигането си премиерът на Люксембург Ксавие Бетел. Става дума за намиране на решение за мигрантите и даването на убежище, и аз се надявам то да е общо, нуждаем се от това, допълни той.\r\n\tПоканените на срещата лидери пристигнаха с различни приоритети. Държави на първа линия като Италия и Гърция търсят помощ за защита на границата, ограничаване на мигрантския поток и по-равномерно разпределение на бежанците между всички страни членки на ЕС. Северните страни, сред които Германия, искат да се ограничи \"вторичното придвижване\" на мигрантите, които са пристигнали в южните страни от ЕС и там първо са подали молба за убежище, но след това поемат на север към по-богатите държави.\r\n\tСтраните от Вишеградската четворка Чехия, Полша, Унгария и Словакия не искат да приемат и един новопристигнал мигрант, позовавайки се на риск за сигурността си.\r\n\tУсилията за намиране на единно решение до момента са безрезултатни. Ангела Меркел даде да се разбере, че не очаква да се стигне до съгласие на предстоящата среща на всички 28 лидери на ЕС в края на другата седмица. Затова Германия предлага да се търсят двустранни или тристранни споразумения с държавите на първа линия, които срещу финансова подкрепа да ограничат вторичното движение на бежанци.\n\n\r\n\tТрите неща, които настоява Бойко Борисов\r\n\tБългария, която сега е ротационен председател на Съвета на ЕС, също участва в срещата. Преди началото ѝ премиерът Бойко Борисов заяви, че ще настоява за три неща. Първо, незабавно затваряне на границите и преминаване само през граничните пунктове. Второ, мигрантите, които са вече са в ЕС, да бъдат върнати там, откъдето са избягали. Третото е да се работи по споразуменията с трети страни в близост до зоните на конфликти, където да подпомагаме грижата за бягащи от войната в изнесени центрове. Това каза министър-председателят пред журналисти в неделя късно следобед преди срещата на лидери на ЕС по въпроса за миграцията и даването на убежище. Същата позиция той изказа в петък пред парламента, където лидерът на БСП Корнелия Нинова го атакува, че няма да защити българския интерес и ще приеме исканията на Германия за споразумение пари срещу връщане на мигранти.\r\n\t\"Винаги съм заявявал, че паниката не е добър съветник. Повтаряме същото упражнение вече няколко години за нещо, което би могло да бъде решено по бърз начин от всички държави членки на ЕС, а и не само от тях, защото и страните от Западните Балкани, които не са членки, също трябва да бъдат защитени\", заяви Борисов.\r\n\tБългария доказа, че като страна на първа линия може да се справи с бежанския натиск, каза още той.\r\n\tПо думите му добрите резултати, които страната ни отчита с опазването на външната граница на ЕС, се дължат както на добрата работа на гранична полиция и Фронтекс, така и на споразумението с Турция.\r\n\tБорисов каза, че като председателстващ Съвета на ЕС ще настоява да бъде намерено съгласие между всички държави членки по темата с миграцията.\r\n\t\r\n\tМинистър-председателят изтъкна, че България, като страна на първа линия, заедно с Гърция, Италия, Испания не може да се съгласи с позицията за връщане на вече намиращите се в Европа мигранти в държавите на първа регистрация. Това би утежнило ситуацията в тези страни чрез прехвърлянето им на двойни отговорности - по опазване на граници и грижи за бежанците на тяхна територия.\r\n\tПремиерът уточни, че е \"абсурд\" връщане на вече влезели бежанци със стара дата.\r\n\tМеркел предлага двустранни и тристранни споразумения \r\n\tВ същото време германският канцлер Ангела Меркел коментира преди срещата, че евентуални двустранни или тристранни споразумения между държави от Европейския съюз по вторичното придвижване на кандидати за убежище в блока ще бъдат взаимноизгодни за страните.\r\n\tМеркел не очаква на срещата на лидерите от ЕС идната седмица да бъде намерено цялостно решение на проблема с миграцията. \"Затова сключване на двустранни или тристранни споразумения ще е взаимноизгодно\", продължи тя и добави, че по такъв начин отделните страни няма да се налага да чакат всичките 28 членки на ЕС да намерят решение. \"Ще се търсят пътища за разбирателство, които в същото време ще бъдат ефикасни за общите европейски интереси\", каза Меркел, цитирана от ДПА.\r\n\tРим: Който откаже прием на икономически мигранти, да му режат еврофондовете \r\n\tИталианският премиер Джузепе Конте пристигна в Брюксел с искане за радикални промени в миграционната политика на ЕС. Дъблинският регламент, по силата на който мигрантите трябва да кандидатстват за убежище в първата страна от ЕС, в която влязат, трябва да бъде напълно преработен, каза той. Освен това Италия настоява настоява ЕС да поеме обща отговорност за спасените по море.\r\n\tС новото си предложение, което Конте нарече \"Европейска многостепенна стратегия за миграцията\", Италия \"иска да се заеме с проблема по структуриран начин, защото това ни казва общественото мнение\". Той каза, че предложението има 6 условия и 10 цели и предлага конкретна политика за регулиране и управление на миграционните потоци по ефикасен и устойчив начин, предаде Ройтерс.\r\n\tПредложението на Италия предвижда всички страни от ЕС да приемат своя дял икономически мигранти, влизащи в блока, а в противен случай да получават по-малко евросредства.\r\n\t\"Всяка страна да си определи квота за икономически мигранти\", се казва в документа. \"Това е принцип, който трябва да бъде спазван и трябва да бъдат взети адекватни мерки за държави, които не приемат бежанци\", гласи предложението.\r\n\tМакрон: Никой не бива да поучава Франция \r\n\tФренският президент Еманюел Макрон пък предупреди, че никой не бива да поучава Франция по въпроса за мигрантите, защото тази година тя е втората в ЕС по брой приети мигранти, предаде Франс прес.\r\n\tПрезидентът каза това в отговор на критиките на Италия срещу френската позиция. \"Нека не забравяме никога нашите ценности, по този въпрос ще бъде непреклонен\", продължи той.\r\n\tРешението на миграционната криза може да бъде намерено в сътрудничество между част от 28-те държави в ЕС, а не между всичките. Нашите ценности са правата на човека, зачитането на държавния суверенитет и европейската солидарност, каза френският президент.\r\n\tНа срещата в Брюксел ще обсъждаме притока на нелегални мигранти и пресичането на каналите за трафик на хора и затова трябва да работим със страните на произход на мигрантите и държавите, през които те преминават транзитно, като Либия, страните на Балканите и Азия, отбеляза Макрон.\r\n\t\"Необходимо е да защитаваме по-добре външните граници, като отделим за това допълнителни инвестиции. Трябва да реформираме Дъблинския регламент и да направим тази система по-ефективна\", допълни той.\r\n\tСалвини обяви \"арогантна\" Франция за враг\r\n\tПреди ден италианският вицепремиер и вътрешен министър Матео Салвини заяви, че \"арогантната\" Франция рискува да се превърне във враг №1 на Италия по мигрантската тема. Той се раздразни от думите на Макрон, че мигрантските потоци към Европа се намалели в сравнение с предходните години. Салвини коментира във Фейсбук, че Италия е изправена пред извънредно положение заради бежанците и това отчасти се дължи на Франция, който продължава да изтласква обратно хора от границата си.\r\n\tДатският премиер Ларс Льоке Расмусен изрази задоволство, че страните от ЕС все повече гледат външните измерения на миграцията, вместо да обсъждат преразпределението в блока.\r\n\tТой отбеляза, че преди година се е обсъждало как да бъде преместен проблемът от една европейска страна в друга, докато сега се обсъжда как да бъде уреден проблемът в тясно сътрудничество със страните, откъдето идват мигрантите.\r\n\t\r\n\t\"Тук не става въпрос за оцеляването на един канцлер, а за намиране на общо решение на миграционната политика и предоставянето на убежище в Европа\", каза люксембургският премиер Ксавие Бетел.\r\n\t\r\n\tИспанският му колега Педро Санчес каза, че Испания ще търси подкрепата на другите страни в ЕС за по-добро контролиране на миграционния поток в Западното Средиземноморие.", "date": "2018.06.24", "title": "Кризисна среща за миграните в Брюксел"}
{"url": "https://www.mediapool.bg/shefat-na-mvr-kam-ninova-pod-vola-tele-se-tarsi-sigurno-ot-zavist-news280669.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправляващите и БСП \"загряваха\" през уикенда по медиите преди парламентарния дебат по вота на недоверие срещу кабинета на тема \"Сигурност\". БСП откри широк фронт на атака, а от последните изяви на Нинова и съпартийците се вижда, че търсят начин да печелят точки по линия на антибежанските настроения и тъй като реални основания за това няма, вкарват опорната точка за \"тайни\" договорки между европейските лидери, които според нея ще навредят на България.\r\n\tМинистърът на вътрешните работи Валентин Радев категорично не си е на мястото, но не е само това проблемът. Правителствата на ГЕРБ системно, упорито и последователно изтеглят държавата от сигурността – от задължението държавата да пази границите си и да охранява народа си, коментира лидерът на БСП в неделя сутринта пред бТВ.\r\n\tБитовата престъпност расте, а обещанието, че във всяко село ще има полицай, не се случи, посочи тя.\r\n\t\"ГЕРБ прие Закон за частната охранителна дейност и прехвърли тази охрана на народа си върху частните фирми. Там се генерират между 1.5-1.7 млрд. лева ресурс\", изтъкна Нинова.\r\n\t\"Миналата седмица внесоха още законодателни предложения – да се прехвърли на общините ангажиментът да създават полиция и структури, които да охраняват. Тоест големият проблем е, че те изтеглят държавата от ключови сектори, които са задължения на държавата\", допълни тя.\n\n\r\n\tСпоред нея назначаването на политически фигури, които нямат нищо общо с професионализма, е истинската причина, която демотивира полицаите.\r\n\tРазкрит бил \"тайният смисъл на разговорите за мигрантите\"\r\n\t\"Борисов е притеснен, защото беше разкрит тайният смисъл на разговорите за мигрантите\", каза Корнелия Нинова. И разясни, че от френски вестник е дошла новината, че по време на срещата на върха в София са се водили разговори за подписване на двустранни споразумения, например между Германия и България, Германия и Гърция, за да се върнат тук мигрантите, които са минали за първи път през страната ни.\r\n\tНинова каза, че ще повярва на Борисов, че мисли за интересите на държавата, ако се върне от срещата в Брюксел и отмени тази част от стратегията за мигрантите на Министерския съвет, в която се казва, че страната ни гледа на тях като работна сила, която ще оправи икономиката и ще реши демографската криза.\r\n\tСпоред нея досега Борисов \"безрезервно е слушал Меркел и получавал потупване по рамото\". \"Сега ли се сети, че има проблем? Звъни на Орбан в опит да вземе завоя, но този завой е много остър и може колата да излети от пътя\", каза Нинова.\r\n\tНакрая тя декларира, че БСП са готови да отидат на предсрочни избори, на които ще се борят да спечелят.\r\n\tМалко по-късно министърът на вътрешните работи Валентин Радев и шефът на парламентарната правна комисия Данаил Кирилов свикаха извънреден брифинг в централата на ГЕРБ, който \"да опровергае някои внушения\", по думите на Радев, които са се чули тази сутрин Нинова.\r\n\tНяма никакви 6000 полицаи. В програмата пише 1000. Назначили сме 1700\r\n\t\"В началото започна с битовата престъпност и говори, че трябвало да назначим 6000 полицаи. Няма никакви 6000 полицаи\", каза министърът. Той прочете част от управленската програма, в която е записано:.\r\n\t\"Това е текстът, така беше и в предизборната програма, почти същото сме пренесли в програмата за управление на правителството. Г-жо Нинова, както и всички, които се интересуват от темата - става дума за 1000. Ние сме назначили 1700 досега\", подчерта Радев. По места работели и 630 мобилни групи, което означавало, че системата функционира.\r\n\tВсеки политик би трябвало да знае, че \"ГЕРБ създава правила\"\r\n\t\"Не знам кой я съветва\", каза Валентин Радев по адрес на Нинова и окачестви като абсурдно твърдението ѝ, че ГЕРБ се оттегля от сигурността.\r\n\t\"Как може да го каже човек, който е присъствал в политиката и би трябвало да знае, че ГЕРБ идвайки на власт създава правила\", възмути се министърът.\r\n\tСлед което даде и пример със законодателните промени на ГЕРБ, чрез които се даде право на военните опазват границите.\r\n\tКазваме условно, че ще затваряме границите\r\n\tОтвръщайки на Нинова за бежанците, Данаил Кирилов напомни, че служебният кабинет, назначен от президента Румен Радев, е отменил постановление, с което се създава Наредба 208, отнасяща се до предоставяне на убежище, като след това, в нарушение на всички правила, е гласувал същата наредба.\r\n\tВалентин Радев пък напомни на БСП позицията, с която отиде Бойко Борисов на извънредната среща в Брюксел тази неделя за мигрантската криза – незабавно да се затворят външните граници на ЕС.\r\n\t\"Премиерът днес нищо няма да подписва. Ние мислим като председателство. Борисов и Орбан мислят еднакво. Ние казваме: \"Затваряме границите\", те ни се подиграват. Много ясно, че не говорим буквално. Как да опазим 3 хиляди километра граница на Гърция?! Казваме условно, че ще затваряме границите\", заяви Радев и допълни: \"Какво правим, ако влязат у нас толкова мигранти, колкото са в Гърция? ГЕРБ има правила. Ние не сме зверове тук\".\r\n\t\"Това е спекулация от страна на Нинова, за това ѝ отговаряме. Присъствал съм на всички разговори на премиера за мигрантите. Искам да подчертая - ГЕРБ създава правила, те ги разрушават. \"Тайни преговори\" - и аз се чудя от къде знае Нинова за \"тайни преговори\"? Благодаря за критиките, ако виждат такива, но да кажат - къде бъркаме в политиката си?\", призова възмутено Валентин Радев.\r\n\t\"Под вола теле се търси, аз друго не виждам. Може би е от завист\", обобщи той.\r\n\tЗаловеният затворник е жив и здрав. Може да е престъпник, но ние пазим всички\r\n\tВътрешният министър освен това съобщи, че задържаният в събота избягал затворник Борис Иванов е жив и здрав. Той е разпитван дали има информация за подготвяни бягства и от други затворници.\r\n\t\"Нищо ново няма покрай затворника. Той е жив и здрав, не е ранил никой. Всичко е по правилата. Стреляно е във въздуха. Той може да е престъпник, но ние пазим всички граждани\", разясни Радев.\r\n\tСлед което повтори, че на дебата по вота на недоверие \"ще отговори на всяка забележка\".\r\n\tСигурно има и слабости, но се опитваме да ги изправим\r\n\tТой уточни, че сам си посочва слабостите: \"Естествено, че в най-голямата система в държавата със сигурност има много слабости. Опитваме се да изправим всичко онова, което не е добре според нас и го правим. Аз съм с тази задача там\"\r\n\tПо отношение на исканата му оставката министърът повтори, че по този въпрос може да се произнесе само премиерът. \"Моята задача и очакване е, че на вота ще можем да кажем истината\", допълни Радев и заяви, че ще разкаже своите забележки срещу мотивите на БСП. \"Ние като разкажем нашата приказка по всички тези забележки, хората ще кажат дали се справяме\".\r\n\tИ според председателя на Правната комисия в парламента Данаил Кирилов, всички обвинения от страна на левицата са проява на завист и ревност, защото ГЕРБ се справят добре в сферата на сигурността и знак за това е, че бежанските лагери у нас в момента са празни.\r\n\tЕлена Йончева: Бягствата от затвора са само видимата страна на целия провал \r\n\tПо-рано депутатът от БСП Елена Йончева отбелязва пред бНР, че залавянето на избягалия затворник в Ловеч не олекотява темата за внесения от БСП вот на недоверие към правителството по темата \"Сигурност\". Йончева посочи убийствата от последната година, телефонните измами и престъпността в малките населени места като основни проблеми, с които управляващите не могат да се правят.\r\n\t\"Бягството от затвора – това е само видимата страна. Това е видимата страна на целия провал в системата на вътрешна сигурност. В България има над 1000 души, осъдени с влезли в сила присъди – те вместо да са в затворите, се намират сред нас. Никой не може да ни каже защо тези хора не са в затвора. Проблемите са хронични. Не става дума за двама или трима избягали от затворите и един, който вчера е върнат. Вижте какво се случва в България – агресия, побои, престъпни набези над цели села и убийства. Това се случва всекидневно пред очите на българските граждани. Това е проблем за всеки българин. Това са аргументи не на леви или десни сили\", изтъкна Йончева.\r\n\tЦветанов: Проблеми има, но има и системен подход за решаването им\r\n\tТя каза, че 75% от обирите по домовете не са разкрити, 85% от телефонните измами също. По думите ѝ полицаите в България не намират никакъв стимул за работа.\r\n\tВ сектор \"Сигурност\" има проблеми, но има и системен подход за тяхното решаване, отвърна председателят на парламентарната група на ГЕРБ и шеф на вътрешната комисия в НС Цветан Цветанов. Той обясни какво е направила държавата през последната година за сигурността на хората: \"От май 2017 г. до май 2018 г. са назначени по направление на дейност полиция 1765 служители. Понеже в техните мотиви се говори за прекратени служебни правоотношения на над 2000 човека, аз ще кажа, че по направление на дейност полиция те са само 613. Това, което се излага в мотивите за неизпълнение на обещания за полицай във всяко населено място – за една година можем да отчетем, че са изградени 630 мобилни екипа за опазване на обществения ред за всички областни дирекции\".\r\n\tЦветанов отчете, че ГДБОП е възстановила доверието с европейските и евроатлантическите ни партньори. Вече имаме една висока оценка от съвместната ни работа, добави той.\r\n\tЙончева отправи и обвинения във връзка със Закона за частната охранителна дейност. Цветанов отговори, че с този закон не е променено нищо, а е дадена възможност за координация и получаване на информация от охранителните фирми, където те имат обекти.\r\n\t\"Светът е коренно променен. Не всичко се управлява от държавата, а много от дейностите вече са в частни ръце и това е по целия свят. Когато държавата трябва да изпълни своите задължения, тя трябва да бъде в диалог и да има възможност да разчита на всички структури\", коментира Цветан Цветанов.\r\n\tЕлена Йончева изрази съмнение, че премиерът Борисов ще защити достатъчно твърдо в Брюксел българската позиция за мигрантите. Според нея се очертава тенденция \"да се превърнем в буферна зона като външна граница на ЕС и Шенген\".\r\n\tЦветан Цветанов ѝ отвърна: \"Миграционният натиск към страната ни за последната година е с 82% подобрение и недопускане на бежанци на територията на страната. Напливът от преди години вече го няма\".\r\n\t\"Премиерът Борисов ще отиде в Брюксел, ще защити националния интерес и той беше много ясен в изказването си в българския парламент преди два дни. Той каза, че няма да се подписва никакво споразумение сега, ще се води дебат. Смятам, че това, което прави ЕК за реадмисионните договори с държави, източници на миграционен поток към Европа - това е темата, която трябва да се дискутира. Само единната и силна позиция на ЕС може да ни гарантира защита и на националните интереси, и на европейските интереси. Днес решения на тази неформална среща няма да се взимат. Дебатът в ЕС ще продължи в предстоящите месеци\", каза Цветанов.\r\n\tВолен Сидеров: БСП внася вота колкото да отбележи края на европредседателството\r\n\tБСП няма сериозни аргументи за вот на недоверие в сектор \"Сигурност\" и го внася колкото да отбележи края на европредседателството, коментира пред БНР и лидерът на парламентарната група на \"Обединени патриоти\" Волен Сидеров.\r\n\t\"Нямат сериозни аргументи. Професионалният политикът трябва да каже нещо все пак по-точно и конкретно. Не може да се каже: \"Хората нямат доверие в МВР\"- те хората нямат доверие в нищо, в никоя институция. Да кажеш това, не е професионално\", заяви Сидеров.\r\n\tСпоред него е възможно да има осезаемо полицейско присъствие в селищата, които са най-застрашени от битовата престъпност. Дори два пъти на ден да минава патрулка - това респектира, смята той. По думите му има достатъчно състав на МВР, за да се постигне това.", "date": "2018.06.24", "title": "Шефът на МВР към Нинова: Под вола теле се търси, сигурно от завист"}
{"url": "https://www.mediapool.bg/ot-dnes-zhenite-v-sauditska-arabiya-imat-pravo-da-shofirat-news280671.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа 24 юни влезе в сила кралски указ, който отменя десетилетната забрана на жени да управляват превозно средство в Саудитска Арабия. \"Сега всяка жена има правото да шофира кола навсякъде в кралството\", се казва в изявление на говорителя на пътната полиция полковник Сами бин Мохамад, разпространено от саудитския тв канал \"Ал Ехбария\", цитиран от ДПА.\r\n\tНякои жени, нетърпеливи да се възползват от възможността, седнаха зад волана още в първите минути след полунощ срещу неделя. Една от тях - 30-годишната Уала Абу Негъм - каза за ДПА: \"Най-сетне мога да посетя своите роднини, без да моля съпруга си да ме закара\". Абу Негъм потегли по улица в столицата Рияд с автомобила на мъжа си, тъй като още не си е купила свой.\r\n\tБи Би Си публикува репортаж за Роа Алтауеи, жена от средната класа, която за пръв път шофира сама.\r\n\t\"Днес се събудих се по-рано от обикновено. Бях толкова развълнувана, че не можех да спя. Аз шофирам за работа и за пръв път не съм на задната седалка. Аз съм зад волана. Все още не мога да повервам. Аз ще шофирам в Джеда\", разказва емоционално тя.", "date": "2018.06.24", "title": "От днес жените в Саудитска Арабия имат право да шофират"}
