{"url": "http://www.mediapool.bg/sadat-otmeni-otkaza-na-prezidenta-da-razsekreti-vtorata-stenograma-ktb-news264885.html", "text": "Административен съд – София град (АССГ)  във вторник отказа на президента Румен Радев да предостави на журналист стенограмата от заседанието на Консултативния съвет по национална сигурност от 14 юли 2014 година, който бе посветен на банковата криза. Този документ е известен като втората стенограма “КТБ“. Делото бе заведено от журналиста от БиАйТи Илия Вълков и бе водено от адв. Александър Кашъмов от “Програма Достъп до информация“. Решението може да се обжалва пред Върховния административен съд (ВАС).\r\n\t„С Александър Кашъмов спечелихме делото срещу президентската институцията за стенограмата от Консултативния съвет за национална сигурност при президента на 14 юли 2014 г. Тогава заседанието беше за кризата с КТБ. Според съда публичното оповестяване на всички факти, свързани с фалита на банката и последиците от това, няма да доведе до вреда след почти 3 години. Президентската институция не е извършило оценка на риска от предоставянето на стенограмата, както повелява законът. Не са изложени и мотиви какво е наложило класифицирането на информацията. Въпреки, че решението подлежи на обжалване, съдът смята, че информацията в стенограмата е от надделяващ обществен интерес“, коментира Илия Вълков.\r\n\tСамо преди ден президентът Румен Радев отказа да разсекрети тази втора стенограма по искане на сайта “Биволъ“, защото била с гриф “поверително“ и трябва да се пази поне 5 години.\r\n\tПреди месец главният редактор на “Биволъ“ Атанас Чобанов спечели пред АССГ делото за разсекретяването на стенограмата от консултациите при държавния глава за банковата криза от 29 юни 2014 г. След това Румен Радев обяви, че ще публикува стенограмата, но след като пита всички участници в разговорите.\r\n\tВъпросното първа стенограма е от заседанието при президента, което се състоя два дни след \"черния петък\" за Първа инвестиционна банка, когато само за ден от нея бяха изтеглени спестявания за над 800 млн. лв. и тя изпадна в ликвидна криза.\r\n\tПублично известно е, че по време на срещата на 29 юни 2014 г. при президента е отпаднал вариантът за обявяване на банкова ваканция в страната - мярка, която е обсъждана по-рано на тайно инфарктно заседание на политици, банкери и финансисти в БНБ. След консултациите при Плевнелиев идеята за ваканцията отпадна окончателно. На другия ден държавата спаси ПИБ, след като убеди банковата общност да изкупи емитирани от МФ книжа за 1.2 млрд. лв., които впоследствие бяха вкарани като депозит в ПИБ. Помощта за банката бе одобрена светкавично от ЕК – за една нощ.", "date": "2017.06.06", "title": "Съдът отмени отказа на президента да разсекрети втората стенограма “КТБ“"}
{"url": "http://www.mediapool.bg/stroezhat-na-struma-krai-blagoevgrad-tragva-prez-avgust-news264862.html", "text": "Строителството на участъка на магистрала \"Струма\" между Благоевград и Крупник  ще започне през август. Това съобщи министърът на регионалното развитие и благоустройството Николай Нанков пред бТВ във вторник.\r\n\tЗа трасето има избран изпълнител – консорциум начело с благоевградската \"Агромах\", като договорът с тях беше подписан още в края на 2015 г. Стартът на строежа обаче се забави заради неприключили отчуждения и археологически разкопки, които са отговорност на държавата.\r\n\tДължината на отсечката е близо 13 км, а финансирането идва от оперативна програма \"Транспорт\" 2014-2020 г.\r\n\tПродължава строителството на участъка между Кресна и Сандански (лот 3.3) от магистралата, който трябва да е готов през 2019 г.\r\n\tРаботи се активно и по изграждането на обходния път на Габрово, който се очаква да бъде готов през 2018 г., каза Нанков. Той посочи, че след това ще се търси вариант и за строителството на тунела под Шипка.\r\n\t\"Имаме амбицията в този мандат да изградим голяма част от магистрала \"Хемус\", каза още регионалният министър. Има готовност за строеж на 9 км от магистралата между Ябланица и Боаза. По думите на Нанков дейностите там се бавят, защото се чака решение на Върховния административен съд по жалба срещу поръчката.\r\n\tВ момента тече процедура по избор на изпълнител на 16-километрово трасе от Белокопитово към пътен възел Буховци в посока Търговище.\r\n\tДо 6 месеца се очаква да бъде готов новият проект за трасето на магистрала \"Хемус\" от Боаза до разклона за Плевен/Ловеч. 50-километровото трасе се препроектира, за да се избегне строителството на скъпи и сложни съоръжения. След изготвянето на проекта няма пречка да започнат процедури за избор на строител, каза Нанков.\r\n\tРегионалният министър коментира и че след въвеждането на електронната система за таксуване, цените на винетките за леките автомобили няма да бъдат повишени. Индикативната стойност на бъдещата тол система е около 200 млн. лв., но още в първата година след въвеждането й се очаква приходите от пътни такси да надхвърлят 1 млрд. лв., като по-голямата част от тях ще бъдат от тежкотоварния трафик, каза Нанков.\r\n\tПрез тази година със средства от оперативна програма \"Региони в растеж\" 2014 - 2020 г. ще се ремонтират голяма част от алтернативните трасета по направлението Ботевград - Видин, с което ще се подобри значително състоянието на пътищата в Северозападна България, каза регионалният министър.\r\n\tПаралелно с това се работи по реализацията на скоростния път Видин - София, който е разделен на четири етапа. Стойността на отсечката от Мездра до Ботевград, където стават големи задръствания, е 55 млн. лв. Там върви процедура по отчуждаване на имотите. Проектира се и обходният път на Димово, тъй като отсечката Бела - Ружинци - Димово е сред най-натоварените. Това са двата най-важни участъка от направлението, каза Николай Нанков, без да се ангажира със срокове кога ще станат, защото зависи от обществените поръчки, които обикновено се обжалват.", "date": "2017.06.06", "title": "Строежът на \"Струма\" край Благоевград тръгва през август"}
{"url": "http://www.mediapool.bg/kaliforniya-i-kitai-podpisaha-sporazumenie-za-satrudnichestvo-za-klimata-news264856.html", "text": "Калифорния и Китай подписаха споразумение за разработване на \"чисти\" енергийни технологии, сътрудничество по схемите за търгуване на парникови емисии и изследване на положителни за климата търговски и инвестиционни възможности, предаде Ройтерс.\r\n\t \r\n\tКалифорнийските власти и китайското министерство на науката и технологиите ще развият съвместно партньорство за чисти технологии, което да стимулира иновациите в области като улавянето и складирането на въглеродния диоксид, както и в сферата на модерните информационни технологии, които биха могли да помогнат за намаляване на вредните емисии.\r\n\t \r\n\tСпоразумението бе подписано в Пекин във вторник - първия ден от осмата министерска среща за чиста енергия, която събра министри, бизнесмени и експерти от двайсетина страни в китайската столица до 8 юни.\r\n\t\r\n\tМиналата седмица американският президент Доналд Тръмп изтегли Съединените щати от Парижкото споразумение за климата. Това решение бе осъдено от губернатора на Калифорния Джери Браун като безумно.\r\n\t \r\n\tБраун предупреди днес на форума в Пекин, че климатичните промени може да са по-опасни от фашизма през Втората световна война. Китай може да изиграе водеща роля за определяне на световни стандарти за автомобилните емисии, каза той.\r\n\t \r\n\tМеждувременно най-високопоставеният американски дипломат в Китай напусна Държавния департамент в знак на протест срещу решението на Тръмп да изтегли САЩ от Парижкото споразумение.\r\n\t \r\n\tДейвид Ранк управляваше временно като шарже д'афер посолството на Съединените щати в Пекин.", "date": "2017.06.06", "title": "Калифорния и Китай подписаха споразумение за сътрудничество за климата"}
{"url": "http://www.mediapool.bg/dete-propadna-v-asansyorna-shahta-v-plovdiv-news264860.html", "text": "Повреден асансьор с малко дете в него пропадна в шахтата в блок в центъра на Пловдив. В ранния следобед в понеделник 7-­годишното момиче е заседнало в асансьора, след като той внезапно е рухнал под нивото на първия етаж, съобщи БНР.\r\n\tПловдивският отдел на Агенцията за метрологичен и технически надзор прекрати договора между кооперацията на ул. „Тодор Влайков“ ­ 2 и фирмата „Пролифт Сервиз“, осигуряваща поддръжка на съоръжението.\r\n\tДетето не е пострадало, но е в тежко психическо състояние, тъй като е престояло над половин час блокирано в затвореното пространство.\r\n\tРодители и съседи са чули виковете му и докато чакат помощ, са го упътвали да натиска аварийното джиесем-устройство, което обаче не е работело.\r\n\tПо-късно техниците от фирмата обяснили, че при пропадането е прекъснато електрическото захранване, а сигнализаторът се е оказал и без акумулаторна батерия.\r\n\tОсвен това то няма обхват в бетонната асансьорна шахта, признават от фирмата.\r\n\tОт регионалния отдел на контролната агенция съобщиха, че след като приключи пълната проверка в компанията, тя ще бъде глобена с не по-малко от 2 000 лева.", "date": "2017.06.06", "title": "Дете пропадна в асансьорна шахта в Пловдив"}
{"url": "http://www.mediapool.bg/holandtsi-pregovaryat-za-pokupkata-na-energoremont-news264858.html", "text": "Акционери на една от най-големите български енергийни инженерингови групи са започнали преговори с холандската компания със сходна дейност \"Дийтсман\" () . Дружеството  за това Българската фондова борса, където е листвано, във вторник и новината доведе до повишаване на акциите му, с което пазарната капитализация скочи със 7.6% до 64.3 млн. лв.\r\n\tНе се посочва кои от досегашните собственици се оттеглят и какъв процент от капитала на компанията се продава, но по информация на Mediapool преговорите са от страна на четиримата ocнoвни акционери - \"Mилeния 77\", която държи 33.03%, \"Бългapcĸa eнepгeтиĸa\" (32.09%), \"Hoви eнepгийни и индycтpиaлни тexнoлoгии\" (21.59%) и \"Гeoпpибop\" (10.8%). В \"Миления 77\" участват бившият директор на АЕЦ \"Козлодуй\" Йордан Костадинов, бившия енергиен министър в правителството на НДСВ Милко Ковачев, както и Петър Манчев, който е син на ядрения бос Богомил Манчев. \"Българска енергетика\" е на Николай Златев и Николай Райчев, основен акционер в \"Нови енергийни и индустриални технологии\" е Теодор Осиковски.\r\n\tАко те продадат дяловете си, бъдещият собственик ще притежава малко над 97 на сто от капитала на \"Енергоремонт\".\r\n\tПотенциалният инвеститор работи в областта на експлоатацията и поддръжката на съоръжения в нефтената и газовата индустрия, в областта на комуналните услуги и в други промишлени сектори, включително в областта на минното дело. Занимава се с рехабилитация, реконструкция, модернизация и изграждане на енергийните мощности в топлоелектрически, топлофикационни, водни и атомни централи, съоръжения в газово нефтената, химическата и минната промишленост, в проектиране, производство, доставка, строителство и монтаж на енергетично оборудване и метални конструкции за тях.\r\n\tПрофилът на купувача напълно пасва на този на \"Енергоремонт Холдинг\", който изпълнява редица поръчки по поддръжката на АЕЦ \"Козлодуй\", в началото на годината  за 88 млн. лв. с \"Лукойл Нефтохим\"  за модерницазия на обекти в рафинерията. Също така изпълнява и обществени поръчки за  на Националната компания \"Железопътна инфраструктура\".\r\n\tНамеренията на потенциалния инвеститор са да продължи да развива интензивно сегашната дейност на българския холдинг, който след инкасирана загуба от 4.6 млн. лв. през 2016 г. за първото тримесечие 2017 г. излиза на печалба със 116 хил. лв,, според финансовите му отчети. В момента холдингът изпълнява програма по преструктуриране на своите бази в страната, за са оптимизира разходите си.\r\n\tПри реализация на сделка \"Дийтсман\" ще постигне консолидация на арабския пазар, тъй като холандците имат свое представителство в Абу Даби, както \"Енергоремонт Холдинг\" има клон в столицата на Обединените арабски емирства.\r\n\tБългарската компания има свои офиси и представителства в ключови дестинации на Балканите – Турция, Сърбия, Македония и Косово, както и в Москва.\r\n\tАкционерите уведомяват българската борса, че при постигане на договор за продажба на дяловете им \"Дийтсман\" ще подаде до Комисията за защита на конкуренцията искане за разрешаване на концентрация с \"Енергоремонт-Холдинг“ АД.", "date": "2017.06.06", "title": "Холандци преговарят за покупката на \"Енергоремонт\""}
{"url": "http://www.mediapool.bg/shefat-na-epal-e-ubezhdaval-tramp-da-ne-izteglya-sasht-ot-parizhkoto-sporazumenie-news264854.html", "text": "Шефът на американската компания Епъл (Apple) Тим Кук е разговарял с президента на САЩ Доналд Тръмп в опит да го убеди да не изтегля страната от Парижкото споразумение за климата. Това съобщи самият ръководител на корпорацията пред агенция Блумбърг.\r\n\t\r\n\t\"Той ме изслуша, но взе друго решение - не каквото бих желал, според мен е взел погрешно решение, което не отговаря на интересите на САЩ\", отбеляза Кук.\r\n\t \r\n\tШефът на Епъл изтъкна, че смята споразумението за извънредно важно. \"Борбата с климатичните промени трябва да се води съвместно. Отделни страни няма как да решат проблема\", заяви той.\r\n\t \r\n\tКук добави, че не е сметнал за нужно да се включи в някой консултационен съвет към Белия дом, тъй като бизнесът му отнема много време, а и не смята подобни съвети за \"чак толкова полезни\". Но допълни, че не изключва да дава на Белия дом препоръки по други въпроси в бъдеще.\r\n\t \r\n\tПо-рано шефът на \"Уолт Дисни\" Боб Айгър и милиардерът екозащитник Илон Мъск напуснаха консултативни съвети към Белия дом в знак на несъгласие с решението на Тръмп да изтегли САЩ от Парижкото споразумение.", "date": "2017.06.06", "title": "Шефът на Епъл е убеждавал Тръмп да не изтегля САЩ от Парижкото споразумение"}
{"url": "http://www.mediapool.bg/ruskoto-voenno-razuznavane-opitalo-da-pronikne-v-kompyutarni-sistemi-za-izborite-v-sasht-news264857.html", "text": "Хакери от руското военно разузнаване са се опитали да проникнат в компютърните системи, обезпечаващи произвеждането на президентските избори в Съединените щати през ноември. Това твърди американската интернет медия \"Интърсепт\", като се позовава на свръхсекретен доклад на Агенцията за национална сигурност (АНС) на САЩ, предадоха информационните агенции във вторник.\r\n\tАмериканските власти междувременно арестуваха жена, работеща за фирма подизпълнител на министерството на отбраната, във връзка с изтичането на тази поверителна информация.\r\n\tСпоред документа на АНС с дата 5 май руските хакери били взели на мушка в продължение на няколко месеца до изборите през ноември частни компании, които съставяли избирателните списъци или поддържали изборните компютърни системи. Те освен това изпратили в навечерието на вота на 8 ноември имейли \"капани\" на над 100 представители на местните изборни власти с цел кражба на информация.\r\n\tСпоред американската онлайн медия тези операции са били тясно свързани с руското военно разузнаване ГРУ.\r\n\tДокументът, който бе публикуван в интернет от \"Интърсепт\", не казва дали руската хакерска операция е дала отражение върху резултата от президентските избори в САЩ, отбелязва Асошиейтед прес. Той обаче навежда на мисълта, че руските хакери са проникнали в американските изборни системи по-дълбоко, отколкото се смяташе досега.\r\n\tРазузнаването на САЩ отказа да коментира въпроса.\r\n\tАмериканските разузнавателни агенции публично твърдят, че руските хакерски атаки по време на предизборната кампания не са се отразили на изхода от надпреварата, посочва Франс прес. Те обаче обвиняват Русия, че се е опитала да дискредитира демократката Хилари Клинтън, която впоследствие загуби от кандидата на републиканците Доналд Тръмп.\r\n\tКонгресът на САЩ води разследване за евентуален таен сговор между щаба на Тръмп и Москва.\r\n\tРазкритията на \"Интърсепт\" идват броени дни преди очакваното с голям интерес изслушване в четвъртък в Сената на уволнения внезапно от Тръмп бивш директор на ФБР Джеймс Коми за предполагаемата руска намеса в изборите.\r\n\tМеждувременно американското министерство на правосъдието съобщи, че на жена, работеща за частна фирма подизпълнител на Пентагона, са били повдигнати обвинения за изпращане на класифицирани материали на медийна организация.\r\n\t25-годишната Риалити Лий Уинър е била арестувана на 3 юни.\r\n\tВъпросната медийна организация бе идентифицирана от източници на Ройтерс именно като \"Интърсепт\". Съобщението на правосъдното министерство дойде по-малко от час след публикуването на доклада.\r\n\tТова е една от първите конкретни мерки на правителството на Тръмп срещу изтичането на информация в медиите, отбелязва Ройтерс.\r\n\tКремъл отхвърли като \"фалшиви и необосновани\" твърденията в секретния доклад на АНС, предадоха Ройтерс.\r\n\t\"Тези твърдения нямат абсолютно нищо общо с реалността\", каза говорителят на Кремъл Дмитрий Песков пред репортери в Москва. \"Не сме чули аргументи, доказващи истинността на тази информация. Затова категорично отричаме самата възможност това да се е случило\", подчерта той.", "date": "2017.06.06", "title": "Руското военно разузнаване опитало да проникне в компютърни системи за изборите в САЩ"}
{"url": "http://www.mediapool.bg/prokuraturata-iska-postoyanen-arest-za-shveda-izrital-kamerierka-v-slanchev-bryag-news264864.html", "text": "Разкритието за шведски турист, изритал брутално камериерка в Слънчев бряг, предизвика личната намеса на главния прокурор, който съобщи във вторник, че ще настояват пред съда за постоянен арест на задържания.\r\n\tИнцидентът е станал в събота в хотел в курортния комплекс, съобщиха от Областната дирекция на МВР в Бургас. Според сигнала, подаден в полицията, 65-годишната камериерка била нападната от 53-годишен швед в коридора на хотела, в който жената работила.\r\n\tБТВ излъчи в понеделник вечерта кадри от камерата на хотела, на които се вижда как мъжът й нанася ритник в главата. Жената е загубила съзнание и след като е паднала в резултат на удара е получила и наранявания по лицето.\r\n\tЗа нападението няма причина. Пострадалата чистела фоайето на хотела, когато туристът се приближил. Попитала го на английски какво иска, а в отговор получила ритник в главата.\r\n\tВследствие агресивният мъж е изгонен от хотела, арестуван е за 48 часа и обвинен в нанасяне на лека телесна повреда, по хулигански подбуди. Малко по-късно обаче е освободен.\r\n\tПреди ден главният прокурор каза, че действията и на полицията, и на прокуратурата са насочени към осигуряване на обществения ред, а не само в защита на чуждестранния турист.\r\n\t\"Той е длъжен да спазва българските закони и не може да си позволи поведение, което унижава българските граждани, особено тези, които на практика обслужват него. Позволява ли си го – влиза в ареста“, коментира Цацаров.\r\n\tВъв вторник по обед обаче, след като темата разбуни духовете в социалните мрежи, нападателят отново е арестуван, а главният прокурор съобщи, че ще бъде изправен пред съд с искане за постоянен арест.\r\n\tОбвинението срещу него е за лека телесна повреда по хулигански подбуди, за което може да получи до 3 години затвор. Шведският гражданин се казва Георг Ралф Сумберг, роден е през 1963 г.", "date": "2017.06.06", "title": "Прокуратурата иска постоянен арест за шведа, изритал камериерка в Слънчев бряг"}
{"url": "http://www.mediapool.bg/tretiyat-napadatel-ot-london-e-22-godishen-sin-na-marokanets-i-italianka-news264830.html", "text": "Британската полиция потвърди, че третият атентатор от Лондон е Юсеф Загба, 22-годишен италианец от марокански произход, и обяви, че в хода на разследването е арестуван един човек в Баркинг, Източен Лондон, предаде Ройтерс.\r\n\t \r\n\tВчера полицията идентифицира първите двама атентатори и съобщи, че десет задържани заподозрени са били освободени заради липса на доказателства.\r\n\t \r\n\tПри атентата бяха убити седем и ранени близо 50 души след като нападателите първо се врязаха с вана си в пешеходци на \"Лондон бридж\", а след това атакуваха с ножове хора на пазара \"Бъроу\". Все още продължава идентифицирането на жертвите.\r\n\t \r\n\tПолицията подчерта, че Загба досега не е привличал вниманието на службите за сигурност. Името му бе съобщено малко по-рано от в. \"Кориере дела сера\".\r\n\tБащата на Загба е мароканец, а майка му е италианка. Той е роден във Фес, в Мароко. През март 2016 г. е арестуван на летището в Болоня, докато се опитвал да се качи на самолет за Турция и оттам да отиде в Сирия, пише вестникът.\r\n\t \r\n\tИталианското разузнаване е информирало мароканското, че Загба е подозрителен и често пътува. Подобно предупреждение е отправено и до британското разузнаване.\r\n\t \r\n\tРодителите на Загба са живели известно време в Мароко, а после са се разделили и майката се прибрала в Италия. Сега живее в провинция Болоня. Синът й няколко пъти е пътувал от Мароко до Италия, за да се види с нея.\r\n\t \r\n\tПрез март 2016 г., след като бил арестуван, той бил обвинен за международен тероризъм, но това обвинение не било доказано. Въпреки това Италия го включила в списъка на хората, представляващи риск за сигурността.\r\n\t \r\n\tЗа последно е живял в Лондон, където е работил сезонна работа в ресторант.\r\n\t \r\n\tХурам Бут открито е позирал с флага на \"Ислямска държава\"\r\n\t\r\n\tДвайсет и седем годишният Хурам Бут, смятан за водач на триото терористи от събота в Лондон, е бил толкова безочлив, че открито е позирал с черния флаг на \"Ислямска държава\" при заснемането на документален филм на телевизия \"Ченъл фор\", озаглавен \"Съседите джихадисти\", съобщава във вторник \"Дейли телеграф\".\r\n\t \r\n\tТой и други екстремисти от забранената терористична група\"Ал Мухаджирун\" даже са били задържани от полицията за един час за дребно провинение, но освобождавани.\r\n\t \r\n\tВъв филма, излъчен през 2015 г., Бут е заснет как се намесва, докато полицията обискира един от лидерите на групата. Той повишава глас и вика: \"Защо го пипате!\" В друг клип иска компас, за да знае накъде е Мека, за да отправи молитви.\r\n\t \r\n\tВпоследствие МИ5 и службите за борба с тероризма са започнали да разследват Бут, като следствието е било още в ход до атаката му в събота вечерта с двамата съмишленици. В момента, когато е бил прострелян смъртоносно от полицията, Хурам Бут е носел фланелка на футболния клуб \"Арсенал\" и привързана към кръста фалшива бомба.\r\n\t \r\n\tБут е работел в столичната метростанция \"Уестминстър\", до британския парламент. Роденият в Пакистан британски гражданин е показан на снимка във вестник \"Дейли мейл\" с униформа на служител на метрото, който отговаря за безопасността на пътниците на перона. Той е имал \"привилегирован достъп до тунелите под сградата на парламента\", отбелязва вестникът. Бут е бил служител на метрото от май до октомври м.г.\r\n\t \r\n\tИзвестните на властите връзки на Бут с \"Ал Мухаджирун\" пораждат сериозна тревога, че той не е бил спрян навреме. Тази групировка, забранена след бомбените атентати от 7 юли 2005 г., и нейните \"наследници\" са свързвани с една четвърт от ислямистките терористични нападения и заговори, отбелязва \"Дейли телеграф\".\r\n\t \r\n\t\"Гардиън\" пише, че над 130 имами и мюсюлмански лидери са заявили, че няма да отправят заупокойни молитви за извършителите на съботната атака. Според вестника това е много необичайна мярка, предшествана от декларации на водачи от мюсюлманската общност във Великобритания, че ще удвоят усилията да изкоренят екстремизма. В една от декларациите се казва: \"Ислямски дълг на всеки мюсюлманин е да бъде лоялен към страната, в която живее. Сега ние се питаме как екстремизмът и омразата са обзели някои елементи от нашата общност\", пише \"Гардиън\".\r\n\t \r\n\tБорис Джонсън: Трябва да работим за прекъсване на финансовите потоци на тероризма\r\n\t \r\n\tВеликобритания трябва да работи с други страни за прекъсване на финансовите потоци на тероризма, без значение дали това финансиране се дава със знанието на правителства или не, заяви британският външен министър Борис Джонсън.\r\n\t \r\n\tНа въпрос на журналист за правителствен доклад, който според британски медии се съсредоточава върху ролята на Саудитска Арабия във финансирането на тероризма, Джонсън заяви, че не може да коментира съдържанието на поверителния документ.\r\n\t \r\n\t\"Мисля, че с основание говорите за ролята на други страни, без значение дали самите им правителства знаят или не, при финансирането на групировки, които извършват терористични прояви, и при финансирането на джамии, в които се говорят всякакви изпълнени с омраза безумия\", каза обаче Джонсън.\r\n\t \r\n\t\"Ние, разбира се, трябва да обърнем внимание на това. Това обаче по никакъв начин не извинява престъпниците, боклуците, които са отговорни за терористичните ужаси в страната ни\", добави британският външен министър.", "date": "2017.06.06", "title": "Третият нападател от Лондон е 22-годишен син на мароканец и италианка"}
{"url": "http://www.mediapool.bg/partiyata-na-makron-veroyatno-shte-ima-nai-golyamoto-mnozinstvo-ot-vremeto-na-de-gol-news264861.html", "text": "Партията на френския президент Еманюел Макрон ще спечели парламентарните избори с доста сериозна преднина и е на път да постигне от най-големите мнозинства в съвременната история на Франция. Това сочат резултатите от проучване на Ипсос/Сопра-Стерия, цитирани от Ройтерс.\r\n\t \r\n\tМнозинството в новия парламент е от изключително важно значение за новия френски президент, за да може той да прокара своите амбициозни планове за реформи.\r\n\t \r\n\tСпоред изследването на първия тур на парламентарните избори в неделя партията на Макрон \"Република, напред!\" ще спечели 29,5 процента от гласовете - доста повече от \"Републиканците\" и съюзниците им от център-дясно, които ще получат 23 процента.\r\n\t \r\n\tПрогнозираният резултат за крайнодесния Национален фронт е 17 процента, а за формацията \"Непокорна Франция\" 12,5 процента. За социалистите ще са 8,5 процента от гласовете.\r\n\t \r\n\tПрогнозираното парламентарно мнозинство за партията на президента след втория тур е от порядъка на 385-415 депутатски места - от 577 възможни - и така има потенциала да се окаже най-голямото след внушителната победа на Шарл де Гол на изборите през 1968 г.\r\n\t \r\n\tСпоред изследването останалите мандати в парламента ще се разпределят по следния начин: 105-125 за \"Републиканците\", 20-25 за социалистите, 12-22 за \"Непокорна Франция\" и 5-15 за Националния фронт.\r\n\t \r\n\tПроучването е извършено между 2 и 4 юни сред 2103 анкетирани. 68 процента от запитаните са заявили категорични предпочитания към даден кандидат, а при подкрепящите партията на Макрон този дял е 75 процента.\r\n\tЦентристката партия на новия френски президент се е класирала на първо място при гласуването за парламентарните избори в страната в 10 от 11-те едномандатни избирателни района, които представляват французите в чужбина, предаде Ройтерс, като се позова на министерството на външните работи.\r\n\t \r\n\tПарламентарните избори във Франция ще бъдат произведени на два тура - съответно на 11 и на 18 юни. Французите в чужбина гласуваха за първия тур на 3 и 4 юни. На втория обаче те ще гласуват заедно с всички останали свои сънародници на 18 юни.\r\n\t \r\n\tПартията на Макрон \"Република, напред!\" води след първия тур в 10 от 11-те едномандатни избирателни района, които представляват французите в чужбина. Избирателната активност е била ниска, 19,1 процента.\r\n\t \r\n\tФакторът \"Макрон\" вероятно ще се прехвърли и на парламентарните избори\r\n\tПреди парламентарните избори във Франция партиите губят свои традиционни бастиони, а кандидатите сменят лагера си. Еманюел Макрон, който съвсем неотдавна стана най-младият лидер на Франция след Наполеон, вероятно ще преначертае политическата карта чрез своята партия, основана само преди година, пише във вторник агенция Ройтерс.\r\n\tДопреди победата на Макрон на президентските избори миналия месец подобен развой изглеждаше невероятен. Много от политическите анализатори се отнасяха скептично към възможността новосъздадената партия на бившия банкер да спечели повече от половината от 577-те мандата в Националното събрание при толкова много непознати за избирателите кандидати в нейните редици.\r\n\t \r\n\tНо сега дори и някои представители на Социалистическата партия на бившия президент Франсоа Оланд и крайнодесния Национален фронт публично заявяват, че \"Република, напред!\" най-вероятно ще спечели мнозинство и просто призовават избирателите да направят това мнозинство колкото може по-малко.\r\n\t \r\n\tВ същото време консервативната партия \"Републиканците\", която според социологическите изследвания е втора сила след формацията на Макрон, има някакви чезнещи надежди, че ще заеме позицията на балансьор във властта.\r\n\t \r\n\t\"Всичко рухва. Ето, този район например беше наша непревземаема крепост, но огромният ни извор на гласове пресъхна след президентските избори\", казва пред ройтерс Себастиан Венсини, висш представител на Социалистическата партия, за своя регион Окситания. Там социалистите в момента контролират две трети от избирателните райони, но се очаква да загубят повечето от тях.\r\n\t \r\n\tВодачката на Националния фронт Марин льо Пен спечели първия тур на президентските избори в Окситания, а позиции там набира и крайнолявата партия \"Непокорна Франция\" на Жан-Люк Меланшон, която допринесе социалистите да останат без всякакви шансове на президентските избори. Но за Венсини \"най-голямата заплаха идва от желанието на френските избиратели да дадат на Макрон мнозинство\".\r\n\t \r\n\tСпоред социологическите изследвания това важи в пълна сила за цялата страна, що се отнася до парламентарните избори, отбелязва Ройтерс и цитира данните на друга социологическа агенция. Седмично проучване на компанията \"Ъпиниън уей\" показа, че \"Република, напред\" ще получи 335-355 мандата от 577 възможни, републиканците 145-165, имащите мнозинство в момента социалисти ще получат унизителните 20-35 места, а Меланшон и неговите съюзници комунистите - 21-34 мандата.\r\n\t \r\n\tМакрон и екипът му ясно съзнават важността на парламентарното мнозинство за неговите планове за реформи. Сред тях е цялостно преустройство на трудовото законодателство в полза на бизнеса, намаляване на корпоративния данък, както и петгодишни публични инвестиции в размер на 50 милиарда евро в области като професионалното обучение и възобновяемите енергийни източници.\r\n\t \r\n\t\"Ако не разполагаме с мнозинство, ще изпаднем в блокаж\", каза пред Ройтерс 28-годишният Пиер Персон, съветник на Макрон и кандидат за депутат, докато раздаваше агитационни\r\n\tлистовки на оживен пазар в Париж.\r\n\t \r\n\tГубещите\r\n\t \r\n\tЗалогът също е голям за Льо Пен и нейния заместник Флориан Филипо. Евентуален неприятен резултат за Фронта може да предизвика проблеми за ръководната роля на Льо Пен. Нейните позиции така или иначе бяха отслабени от по-малкия от очакваното процент от гласовете, който тя получи на балотажа на президентските избори срещу Макрон.\r\n\t \r\n\tС оглед на вероятността за формиране на местни коалиции срещу Националния фронт, при които ще има договорки между кандидати да се оттеглят и да подкрепят съперника на Фронта с най-големи шансове, крайнодясната партия може да се окаже с най-малкия брой депутати от всички от водещите партии - въпреки че според социологическите проучвания между една четвърт и една трета от избирателите подкрепят политиката й.\r\n\t \r\n\tНа изборите ще се явят общо 7882 кандидати в 577 избирателни района. Правилата на френската мажоритарна система предвиждат, ако в неделя в даден избирателен район нито един кандидат не спечели над половината гласове, всички след него, които имат поне 12,5 процента, също да отидат на балотаж.\r\n\t \r\n\tЕдин от кандидатите на \"Република, напред!\", които ще се явят в избирателни райони, минаващи за традиционни крепости на други партии, е Мунир Мажуби, 33-годишният държавен секретар по въпросите на цифровизацията. Той ще се изправи срещу водача на социалистите Жан-Кристоф Камбаделис в един от едномандатните избирателни райони на Париж. От 20 години неизменно за представител в Националното събрание оттам бива излъчван Камбаделис.\r\n\t \r\n\tКандидатите на партията на Макрон включват още бивш бикоборец, пенсионери и предприемачи, много от които нямат никакъв политически опит.\r\n\t \r\n\tДори ако социологическите изследвания познаят и Макрон да спечели голямо мнозинство, той пак ще бъде изправен пред предизвикателството да запази единна разнородната в политическо отношение формация, каквато е неговата, пише Ройтерс.\r\n\t \r\n\tНякои от хората в екипа му на практика са разбунтували се представители на Социалистическата партия, а други идват от лагера на десницата, и по-специално от центристкото крило на \"Републиканците\". Между тези две групи от хора има значителна идеологическа пропаст.\r\n\t \r\n\tВъпреки социологическите прогнози обаче нищо не е сигурно. Появили се в общественото пространство твърдения за непочтени действия на един от министрите на Макрон, очакваната ниска избирателна активност и сложните конфигурации на балотажа са все фактори, които са в състояние да поднесат изненада в изборните резултати.\r\n\t \r\n\tПобедата на Макрон на президентските избори, огромният възход на партията му и почти безгрешните му първи няколко седмици във властта обаче карат кандидатите за парламента да преосмислят предизборната си стратегия.\r\n\t \r\n\tМного от тях, които макар и да не са от листата на \"Република, напред!\", или не пропускат да споменават в своите агитационни материали, че са кандидати на \"президентското мнозинство\" - което означава, че ще подкрепят внасяните от президента законопроекти - или най-малкото посочват, че ще подкрепят Макрон, ако бъдат избрани.\r\n\t \r\n\tСред тях има кандидати както от социалистите, така и от \"Републиканците\", а дори и такива, които по принцип са съперници на кандидатите на \"Република, напред!\" Един от кандидатите на социалистите дори е включил в предизборния си плакат снимка, на която се ръкува с Макрон.\r\n\t \r\n\tТези многозначителни политически позиции и изцяло новият политически ред, който те въплъщават, правят нещата доста трудни за твърдите републиканци и социалисти, които се надяват да възродят своите изпаднали в тежко положение партии.\r\n\t \r\n\tМакар че се очаква \"Републиканците\" да бъдат най-голямата опозиционна формация, семената на раздора в редиците им вече бяха посети.\r\n\t \r\n\tПремиерът и двама от министрите на Макрон, единият от които е и кандидат за депутат от \"Република, напред!\", идват от редиците на \"Републиканците\". Сред кандидатите за депутати на десницата има такива, които казват, че ще подкрепят някои от реформите на президента, докато други отхвърлят каквото и да било сътрудничество.\r\n\t \r\n\tВ крайнолявата част на политическия спектър пламенният оратор Меланшон се очертава като бъдещето на френската левица - и прави труден живота на социалистите, също загубили свои представители, които се вляха в редиците на Макрон.\r\n\t \r\n\tМеланшон е кандидат от Марсилия, където според местни социологически изследвания той има големи шансове да спечели.\r\n\t \r\n\t\"Не искам да отслабвам Социалистическата партия, искам да заема мястото й\", каза пред репортери Меланшон. На първия тур на президентските избори за него гласуваха една пета от избирателите.\r\n\t \r\n\tАко бъде избран - дори и със съвсем малка парламентарна група - Меланшон вероятно ще е един от най-шумните опоненти на Макрон в Националното събрание заедно с Льо Пен. Тя също беше сред загубилите кандидати на президентските избори и прогнозите за нея се, че най-вероятно ще победи в своя избирателен район в Северна Франция Енен-Бомон.\r\n\t \r\n\tНационалният фронт и крайнодесните му съюзници спечелиха само два мандата през 2012 г., но са си поставили за цел този път да спечелят цели 40 депутатски места.\r\n\t \r\n\tАко спечели представителство в парламента, Льо Пен ще може да атакува Макрон. Но според социологическите проучвания не е много сигурно дали тя ще премине прага от 15 депутатски места за съставяне на парламентарна група - което дава повече време за говорене от парламентарната трибуна и достъп до висшите постове в парламента. \"Очакваме среден по сила резултат\", казва пред Ройтерс пожелал анонимност представител на Националния фронт.", "date": "2017.06.06", "title": "Партията на Макрон вероятно ще има най-голямото мнозинство от времето на де Гол"}
{"url": "http://www.mediapool.bg/priemat-na-parvoklasnitsi-e-daden-na-prokuraturata-news264859.html", "text": "Приемът на първокласници в София, който тази година се извършва по нови правила, предизвика вълна от недоволство сред родители след първото класиране. За приема в едно от най-желаните столични училища 51 СОУ е сезирана и прокуратурата заради съмнителни адресни регистрации, направени в последните месеци, заради което много деца от квартала не са приети в близкото им училище.\r\n\tОт тази година, подобно на приема в детските градини, адресната регистрация в района на училището, дава най-много точки. Към всяко училище има определена прилежаща територия и живеещите в нея получават най-много точки, следвани от тези в по-широката периферия на административния район.\r\n\tСпоред родители има много подадени фалшиви декларации за настоящ адрес на родителите или за адреса на местоработата им, съобщи Нова телевизия.\r\n\tДиректорът на 51-во училище Александър Александров потвърди, че тази година има около 40 деца с адресна регистрация в района, направена преди няколко месеца. Родителите искат пълна проверка.\r\n\tОбщината прие новите критерии за прием на първолаци, заради наредба на Министерството на образованието и науката.\r\n\t\"Ние още тогава им казахме, че тези критерии няма да работят ефективно, защото не отговарят на спецификата на София, на нашето райониране, на проблемите със структурата на населението. Няколко пъти вече сме настоявали в разговор с новия министър, искаме по-скоро да се свика работна група и да се променят критериите\", обясни заместник-кметът на София по образование Тодор Чобанов.\r\n\tНа практика обаче каквото и да открие прокуратурата или инспекторите от образованието, класирането няма как да се промени.\r\n\tВ четвъртък излиза второто класиране за първи клас, записването на приетите свършва утре, а деца няма да бъдат отписвани - системата не може да работи против ученика, независимо какви нередности са извършили родителите и колко дискриминационни правила са въвели училищните ръководства.", "date": "2017.06.06", "title": "Приемът на първокласници е даден на прокуратурата"}
{"url": "http://www.mediapool.bg/ek-shte-reshi-dali-da-otkrie-nakazatelni-protseduri-zaradi-migratsionnite-kvoti-news264867.html", "text": "Следващата седмица Европейската комисия ще прецени дали да открие наказателни процедури срещу държавите от ЕС, които не изпълняват квотите за разселване на мигранти, съобщи говорител на институцията, цитиран от БТА във вторник.\r\n\t \r\n\tИзпълнението на квотите е въпрос на споделяне на отговорността и на проява на съпричастност, коментира говорителят. През май ЕК призова България и Словакия да започнат да приемат мигранти от Италия възможно най-скоро. Унгария, Полша и Австрия остават единствените държави в ЕС, които досега не са приели нито един мигрант по квотите, а Чехия не е участвала в разпределението повече от година, показа месечният доклад на комисията.\r\n\t \r\n\tЕК призова през май Унгария и Полша да започнат незабавно да изпълняват квотите, и Чехия незабавно да възобнови участието си. Досега Чехия е приела 12 разселени мигранти, и то миналата година. Чехия може да направи много повече, посочи днес говорителят на комисията по повод заявките на Прага, че повече няма да участва в изпълнението на квотите.", "date": "2017.06.06", "title": "ЕК ще реши дали да открие наказателни процедури заради миграционните квоти"}
{"url": "http://www.mediapool.bg/oon-islyamska-darzhava-e-izbila-163-tsivilni-v-mosul-za-edin-den-news264866.html", "text": "Върховният комисар на ООН за правата на човека Зеид Раад ал Хусейн обвини джихадистката групировка \"Ислямска държава\", че е избила 163 души, които на 1 юни се опитвали да избягат от иракския град Мосул, предаде Франс прес.\r\n\t \r\n\t\"Бруталността на ИД и на други терористични групировки явно не знае никакви граници\", заяви Зеид пред Съвета на ООН за човешки права.\r\n\t \r\n\t\"Вчера служителите ми ме уведомиха, че тела на убити иракски мъже, жени и деца още се намират по улиците на квартал Шира в Западен Мосул, след като ИД изби 163 души, за да им попречи да избягат\", каза Зеид. Той уточни, че в същия квартал има и хора в неизвестност.\r\n\t \r\n\tСпоред говорителя на Зеид Рупърт Колвил избиването на тези цивилни е извършено на 1 юни.\r\n\t \r\n\tОт октомври иракските войски, подкрепяни от водената от САЩ международна антиджихадистка коалиция, водят операция по освобождаването на Мосул от ИД, която превзе града през 2014 г. През януари те си върнаха контрола над източната част на Мосул и сега се опитват да прогонят джихадистите от западната му част.\r\n\t \r\n\tВ края на май ООН заяви, че в кварталите на Мосул под контрола на ИД са останали около 200 000 цивилни.", "date": "2017.06.06", "title": "ООН: \"Ислямска държава\" е избила 163 цивилни в Мосул за един ден"}
{"url": "http://www.mediapool.bg/plamen-raichev-e-postradaliyat-balgarin-v-london-news264829.html", "text": "Пострадалият при терористичните нападение в Лондон в събота българин е Пламен Райчев. За него бе съобщено от външното министерство преди ден с уточнението, че той се намира в болница без опасност за живота.\r\n\tСъстоянието на Райчев е стабилно и той се лекува в лондонска болница, обяви зам.-външният министър Георг Георгиев във вторник пред Нова телевизия.\r\n\tПо думите му роднините на бъларина са информирани и спокойни. Райчев е на средна възраст. Българският посланик Константин Димитров вече е поискал свиждане с него.\r\n\tМисията ни в Лондон е получила също сигнал от роднини на българска гражданка, която е била в неизвестност от нощта на атентата в събота. Издирваната ни сънародничка е омъжена за чужденец. По-късно стана ясно, че тя се е свързала с роднините си.", "date": "2017.06.06", "title": "Пламен Райчев е пострадалият българин в Лондон"}
{"url": "http://www.mediapool.bg/alde-osadi-rechta-na-omrazata-sreshtu-hora-s-neobichaini-seksualni-predpochitaniya-u-nas-news264865.html", "text": "Групата на либералите и демократите (АЛДЕ) в Европейския парламент разпространи във вторник позиция, в която \"осъжда нарастващите случаи на реч на омразата срещу гейове, лесбийки, бисексуални, транссексуални и интерсексуални\" в България, и призовава за охрана на гей-парада в София.\r\n\t \r\n\tВ изявлението се казва, че групата е особено загрижена за изречените от някои политици думи, наред със съобщенията, че участниците в парада на 10 юни може да бъдат нападнати от крайнодесни активисти. Цитирани са призиви \"София да бъде изчистена от боклука\".\r\n\t \r\n\tОтбелязва се, че в миналото участници в прайда са били подложени на словесни нападки, били са заплашвани и не са били охранявани достатъчно от полицията. Припомня се, че преди пет години православен свещеник е призовал участниците в шествието да бъдат бити с камъни. Допълва се, че областният управител на София Илиан Тодоров е известен с изказванията си срещу посочената общност.\r\n\t \r\n\tПредседателят на парламентарната група на АЛДЕ Ги Верхофстат призовава българските власти и кмета на София да направят необходимото за охрана на участниците в парада.\r\n\t \r\n\tНасилието на крайнодесните срещу сексуалните малцинства няма място в ЕС през 2017 г., добавя той. Зам.-председателят на групата Софи Ин'т Велд заявява, че българските власти са отговорни за сигурността на всички участници в проявата. Свободата на събиране е основно демократично право и властите имат абсолютното задължение да защитят свободата на изразяване и на събиране, допълва тя.\r\n\t \r\n\tБългария трябва да бъде съвременно, отворено, приобщаващо общество, в което всички граждани са равни, където всички могат свободно да бъдат себе си. Прайдовете вече могат да бъдат сигурни почти навсякъде в Европа. Наистина ли властите искат София да бъде известна като най-хомофобското място в Европа, пита Ин'т Велд. Тя призовава кмета на града Йорданка Фандъкова открито да потвърди преди събитието ангажимента си за защита на участниците.\r\n\t\r\n\tПо думите на Ин'т Велд националистическата, хомофобската, ксенофобската, сексистката и авторитарната реторика на някои партии трябва да бъде оспорена, защото нетърпимостта и омразата нямат място в ЕС.\r\n\t \r\n\tЕвродепутатът Илхан Кючюк (АЛДЕ/ДПС) призовава България да не се превръща в \"черна точка на крайния национализъм в Европа\".", "date": "2017.06.06", "title": "АЛДЕ осъди речта на омразата срещу хора с необичайни сексуални предпочитания у нас"}
{"url": "http://www.mediapool.bg/sadat-razporedi-na-oik-da-prekrati-mandata-na-tsenko-chokov-news264831.html", "text": "Административният съд във Враца разпореди на Общинската избирателна комисия в Бяла Слатина да прекрати мандата на кмета на село Галиче Ценко Чоков.\r\n\tРешението бе постановено по протест на прокуратурата срещу отказа на комисията да прекрати правомощията на обвиняемия за ръководене на банда за рекет, побои и заплахи с аргумента, че бил в неплатен отпуск.\r\n\tСпоред магистратите обаче като кмет Чоков изобщо няма право да излиза в неплатен отпуск, тъй като се явява работодател сам на себе си. В мотивите им се посочва, че единствено платеният отпуск е \"задължиелно и неотменимо\" право, което се прилага само уведомителен режим – \"кметът на населеното място само съобщава кога ще отсъства\".\r\n\t\"При условие, че кметът на кметство няма работодател, с когото да договаря разрешаването на неплатен отпуск, той не може да ползва такъв и това е изключението, което законодателят е имал предвид в Закна за местното самоуправление и местната администрация (ЗМСМА) като несъвместимо с правното му положение. Не може да се приеме, че лицето, избрано за кмет на населено място, осъществява функциите и на работодател, и на работник спрямо себе си. В ЗМСМА не се предвижда определянето на лице, което да замества кмета на кметство при отсъствието му, от което се прави заключението, че той може да отсъства само в изрично предвидените от КТ случаи с определен срок на отсъствието му\", приема съдът.\r\n\tТой заключва, че по тези причини след 24 ноември м.г., Чоков неоснователно не изпълнява функциите си на кмет на Галиче и затова мандатът му следва да бъде прекратен предсрочно.\r\n\tТой и синът му Мартин Чоков бяха арестувани в края на май 2016 г. Прокуратурата повдигна на кмета на Галиче пет обвинения – като ръководител на организирана престъпна група, както и за лихварство, отвличане, побой с нанасяне на телесни повреди и палежи. В момента Чоков все още се намира в следствения арест, където бе върнат заради показания от свидетел, че го е заплашвал, за да се откаже от твърденията си по делото.", "date": "2017.06.06", "title": "Съдът разпореди на ОИК да прекрати мандата на Ценко Чоков"}
{"url": "http://www.mediapool.bg/vanshno-savetva-balgarite-v-atina-da-izbyagvat-tsentralniya-raion-eksarhia-news264832.html", "text": "Българите, които планират пътуване за гръцката столица Атина или пребивават там, да избягват преминаването през район \"Ексархиа\", предупреждават от външното министерство във вторник.\r\n\tПрепоръката е във връзка с честите сблъсъци между лица, близки до анархистките среди и гръцките власти.\r\n\tСтава въпрос за района в централната част на гръцката столица, разположен около площад \"Ексархион\".", "date": "2017.06.06", "title": "Външно съветва българите в Атина да избягват централния район \"Ексархиа\""}
{"url": "http://www.mediapool.bg/opravdan-za-terorizam-bezhanets-ubi-mazh-i-vze-zalozhnik-v-melbarn-news264833.html", "text": "Бежанец от Сомалия уби мъж и взе за заложник жена в понеделник вечерта в предградие в Мелбърн, преди да бъде ликвидиран от полицията.\r\n\tВластите реагирали на сигнал за взрив, като на място бяха изпратени екипи на полиция, пожарна и сапьори. Нападението се разглежда като терористичен акт.\r\n\tНападателят бе идентифициран като 29-годишния Якуб Хайре, предаде Асошиейтед прес, като се позова на австралийската полиция.\r\n\tМалко след нападението джихадистката групировка \"Ислямска държава\" пое отговорност за атаката. Свързаната с нея информационна агенция Амак обяви, че \"Ислямска държава\" е извършила нападението, защото Австралия е част от оглавяваната от САЩ коалиция срещу групировката.\r\n\tЯкуб Хайре е един от двамата мъже, оправдани от съда през 2010 г. по обвинения в планиране на самоубийствен атентат в Сидни. Той е излежавал присъди за палеж и други престъпления, но е бил освободен предсрочно от затвора през ноември м.г., предаде Ройтерс. \r\n\tАвстралийският премиер Малкълм Търнбул заяви, че ще говори с щатските ръководители в петък за внасяне на промени в законодателството, за да не бъдат освобождавани предсрочно опасни престъпници като Хайре. \r\n\t\"Има прекалено много случаи на предсрочно освободени условно хора, извършили съпътствани от насилие престъпления от този род\", аргументира се министър-председателят на страната.", "date": "2017.06.06", "title": "Оправдан за тероризъм бежанец уби мъж и взе заложник в Мелбърн"}
{"url": "http://www.mediapool.bg/pone-21-tsivilni-sa-ubiti-pri-udar-na-koalitsiyata-sreshtu-id-v-rakka-news264834.html", "text": "Най-малко 21 цивилни са били убити в понеделник при удар на оглавяваната от САЩ международна коалиция срещу \"Ислямска държава\" (ИД) при опит да избягат от бастиона на джихадистката групировка в сирийския град Ракка, предаде Франс прес, като се позова на Сирийския център за наблюдение на правата на човека.\r\n\tДиректорът на организацията Рами Абдел Рахман обяви, че жертвите били поразени, докато се качвали на малки лодки, за да избягат по река Ефрат. По думите му сред убитите има жени и деца.\r\n\tХиляди цивилни бягат от Ракка в момент, когато Сирийските демократични сили (СДС) - коалиция от кюрдски и арабски милиции - се готви да щурмува северния град с поддръжка от въздуха на коалицията начело със САЩ, отбелязва Франс прес.\r\n\tАгенцията припомня, че руски военни самолети също са поразявали конвои на \"Ислямска държава\", напускащи \"столицата\" на обявени от джихадистите халифат.\r\n\tНай-малко 484 цивилни са били убити при въздушни удари на оглавяваната от Съединените щати коалиция срещу \"Ислямска държава\" в Ирак и Сирия, откакто те започнаха през лятото на 2014 г., сочат последните данни на американските въоръжени сили от 2 юни. Неправителствени организации обаче твърдят, че жертвите са много повече.", "date": "2017.06.06", "title": "Поне 21 цивилни са убити при удар на коалицията срещу ИД в Ракка"}
{"url": "http://www.mediapool.bg/belgiya-shte-poiska-namalyavane-na-angazhimentite-si-po-parizhkoto-sporazumenie-news264835.html", "text": "", "date": "2017.06.06", "title": "Белгия ще поиска намаляване  на ангажиментите си по  Парижкото споразумение"}
{"url": "http://www.mediapool.bg/zdravniyat-ministar-iska-nyakoi-bolnitsi-da-sa-bez-finansovi-limiti-news264837.html", "text": "Здравният министър Николай Петров се обяви за това някои болници да нямат финансов лимит и здравната каса да им плаща цялата извършена медицинска дейност, но при засилен контрол.\r\n\t“Има структуроопределящи, свързани с националната сигурност болници като “Пирогов“, някои от големите областни болници, за които, според мен, не би трябвало да има таван на лимита. Ако паднат лимитите обаче, трябва да се засили контролът“, коментира Петров във вторник пред Нова телевизия.\r\n\tТой не обясни точно как смята да реализира идеята и да регламентира привилигирован статут на едни лечебни заведения за сметка на други.\r\n\tОт няколко седмици болници в страната недоволстват от орязани бюджети от здравната каса, като в края на миналата седмица най-голямата спешна болница “Пирогов“ се оплака, че е превишила бюджета си за май с половин милион лева. Тогава Петров се обяви за промяна в методиката, по която се определят болничните лимити.\r\n\tМинистърът коментира във вторник, че заради лимитите болниците трупат дългове и според него те могат да бъдат намалени с повече приходи и същевременно намаляване на разходите, без обаче да пада качеството.\r\n\t“Това направихме във ВМА и това ще се опитаме да мултиплицираме“, каза Петров, който преди да стане министър оглавяваше Военномедицинска академия.\r\n\tПетров коментира още, че трябва да се разпише ясно кой пациент е спешен, тъй като сега болниците нямат право да връщат пациенти, заради което също задлъжняват.\r\n\tТой посочи, че по определени показатели здравеопазването е отличник и даде пример България има добре развита болнична система, която е оборудвана с модерни технологии и имаме лесен достъп до лекари специалисти.\r\n\tПо отношение на лекарствената политика Петров обясни, че ще се върви в посока по-голямата употреба на генерици, както и като цяло изсветляване на пазара, особено този, касаещ новите скъпоструващи медикаменти. Според него за част от тях се взимат решения за плащането им при не особено ясни условия.", "date": "2017.06.06", "title": "Здравният министър иска някои болници да са без финансови лимити"}
{"url": "http://www.mediapool.bg/po-sveta-i-u-nas-sans-changement-news264838.html", "text": "По света и у нас: sans changement  Така е озаглавен анализът на института \"Иван Хаджийски\" за политическия месец май.\r\n\t \r\n\tРавнището на международно напрежение остава sans changement. Във всяка от \"горещите точки\" – Сирия, Украйна, Северна Корея и Южнокитайско море – високият градус остава в сила. Президентът Тръмп за първи път обяви Русия за \"заплаха\".\r\n\t \r\n\tОсновен източник на несигурност продължава да бъде липсата на консолидация в американския елит. Борбата между двата основни лагера в САЩ се ожесточава и придобива характер на \"студена гражданска война\".\r\n\t \r\n\tТръмп подложи на ревизия глобалното наследство на Обама, както във вътрешен, така и в международен план. Въпреки че понася тежки удари, Тръмп не губи \"боен дух\" и реализира програмата си, т.е. предприема настъпление.\r\n\t \r\n\tПрез това време Германия – чрез канцлера Меркел и лидера на социалдемократите Мартин Шулц, се включва в борбата за \"Америка без Тръмп\".\r\n\tФренско-германската ос и мястото на Източна Европа\r\n\t \r\n\tФренско-германската ос на ЕС се консолидира. Това се потвърди с избора на Макрон и очертаващата се победа на Меркел.\r\n\t \r\n\tНарастващата вероятност от нов мандат на канцлерката усилва възможността за сценария \"Европа на две скорости\", при който Западна Европа ще търси своя по-нататъшна интеграция, дори независимо от източните си партньори. Изявленията на Макрон, че ЕС трябва да ограничи притока на евтина работна ръка от Източна Европа, могат да се четат в същата посока.\r\n\tЕдин пояс, един път. А България?\r\n\t \r\n\tМеждународният форум в Пекин показва възможния \"не-западен\" тип глобализация. \"Един пояс, един път\" е уникален комплекс от инфраструктурни проекти. Съседите ни – Сърбия и Гърция, вече ползват китайските инвестиции. България отсъстваше.\r\n\t \r\n\tВ този контекст нараства и ролята на Русия. А междувременно, последните седмици показаха тази роля с посещението на канцлера Меркел при Путин в Сочи и със срещата на Путин с президента Макрон във Версай.\r\n\t \r\n\tБългария – стабилност без реформи\r\n\t \r\n\tНовото българско правителство не се отличава с реформаторски намерения. Кабинетът \"Борисов 3\" засега прилича на римейк на \"Борисов 2\" – постоянно балансиране и удовлетворяване на разнообразни групови интереси при стремеж към потискане на всяка потенциална алтернатива.\r\n\t\r\n\tЗадачата на Борисов изглежда преди всичко насочена към пазене на рейтинг. Собствената му досегашна практика сочи, че изобилието от скандали не подкопава непременно общественото доверие.\r\n\t\r\n\tНо пък социалните и икономическите конфликти могат да имат крайно негативен ефект. Ето защо премиерът е склонен да прави отстъпки пред исканията на различни групи, стига те да излязат с по-остри позиции или протестни заплахи.\r\n\tМакедония пред нови перспективи\r\n\t\r\n\tНовото правителство на Македония слага край на продължилото 11 години управление на ВМРО-ДПМНЕ. Декларираната проевропейска ориентация разкрива нови възможности за подобряване на отношенията с България. Идва времето да се изчистят и двустранните отношения. За да се реализира това, може да допринесе немалко и българското председателство.", "date": "2017.06.06", "title": "По света и у нас: sans changement"}
{"url": "http://www.mediapool.bg/bsp-atakuva-uchilishtnata-reforma-v-konstitutsionniya-sad-news264839.html", "text": "БСП атакува над 30 члена от Закона за предучилищното и училищното образование в Конституционния съд (КС), като евентуалната им отмяна може да доведе до пълен хаос в системата, в която от миналата година започнаха поетапно да навлизат множество промени.\r\n\tДепутатът от БСП Стоян Мирчев съобщи, че внесената в КС жалба е подписана от 71 депутати. Една от причините да бъде атакуван закона според Мирчев е, че той е кух и “сам не може да съществува, а се определя от стандарти, които се сменят сутрин, обед и вечер от министъра“. “Искаме устойчивост“, заяви Мирчев.\r\n\tС подобни мотиви беше атакувано пред КС и разделянето на здравните пакети на основен и допълнителен, като то беше обявено за противоконституционно заради това, че основни обществени отношения са уредени с подзаконова норма, а не със закон.\r\n\tДепутатът и бивш министър на образованието Анелия Клисарова коментира, че конституцията е регламентирала трайните отношения в образованието, като учебната програма, например, да не се разпореждат в нормативни актове, а в закон. В настоящия закон обаче, това не било направено, а има препратка към Министерството на образованието.\r\n\tСпоред Мирчев било крайно време да се спре прехвърлянето на отговорност между закона и подзаконовите нормативни актове и съответно между законодателят и Министерството на образованието.\r\n\t“Не може да продължават безумията в средното образование, учениците от 6 и 7 клас да не изучават Българско Средновековие и да не знаят кои са царете Симеон и Борис, каква велика страна сме и какъв принос сме дали на света”, каза Мирчев.\r\n\tЛевицата атакува и предвидената в закона за 2018 година държавна субсидия и за децата в частните училища и градини, която според БСП е “социална несправедливост“.\r\n\tВ момента в Министерството на образованието тече процедура по приемането на изцяло нови учебни програми, стандарти, оценка и одобряване на нови учебници за различните класове, като от тази учебна година по новите програми учат учениците от I и V клас, а от следващата реформата започва да действа и за учениците във II, VI и VIII клас.\r\n\tОтмяната на текстове в новия закон може да доведе до пълен хаос в системата и да принуди деца, започнали да учат към новите програми, да се завърнат към старите и др.\r\n\tОсвен, че атакуват текстове в закона пред КС, депутати от БСП са внесли в парламента и предложения за промени. БСП предлага учениците от II, III и IV клас да повтарят класа, ако не са показали необходимите знания и умения, а не както е сега да преминават безпроблемно в по-горен клас, като бъдат включвани в допълнителни занимания, за да наваксат пропуските. Според БСП така образованието не е качествено, макар да се постига целта – по-малко ученици да отпадат от училище.\r\n\tБСП предлага още да има само по един учебник за предмет във всеки клас и така щели да се избегнат корупционни практики и да намалеят и разходите на държавата.\r\n\tВ законопроекта им е записано още, че основните държавни образователни стандарти трябва да се приемат от Народното събрание, а не от Министерство на образованието и правителството.", "date": "2017.06.06", "title": "БСП атакува училищната реформа в Конституционния съд"}
{"url": "http://www.mediapool.bg/patnitsi-skachaha-ot-samolet-v-avstraliya-zaradi-falshiva-bombena-zaplaha-news264836.html", "text": "", "date": "2017.06.06", "title": "Пътници скачаха от самолет в Австралия заради фалшива бомбена заплаха"}
{"url": "http://www.mediapool.bg/makron-shte-podkrepi-usiliyata-na-bulgaria-za-evrozonata-i-shte-gostuva-u-nas-prez-avgust-news264840.html", "text": "", "date": "2017.06.06", "title": "Макрон ще подкрепи усилията на България за еврозоната и ще гостува у нас през август"}
{"url": "http://www.mediapool.bg/ekoministarat-da-napravim-vnosa-na-stari-koli-neizgoden-news264844.html", "text": "Министърът на околната среда и водите Нено Димов предлага да се бори замърсяването на въздуха, като се направи вносът на стари автомобили икономически неизгоден.\r\n\t \r\n\tПред БНТ министърът изложи вижданията си по обявения вече от него основен приоритет на министерството през тази година - чистотата на атмосферния въздух.\r\n\t \r\n\tСпоред него замърсяването на въздуха в градовете заради състоянието на автомобилния парк и отоплението е „значително по-сложен“ от проблема със старите големи горивни инсталации в енергетиката, които трябва да бъдат закрити или приведени в съответствие със законовите еконорми.\r\n\t \r\n\tТой обяви, че през следващите 10-ина дни предстои да се сформира работна група, в която ще влязат заместник-министри на транспорта, вътрешните работи и околната среда и представители на Сдружението на общините, която да разработи план за действие по отношение на автомобилния парк.\r\n\t \r\n\tПървото, което по думите му трябва задължително да влезе в този план е по-строг контрол върху пунктовете за технически преглед. „Ако пуснат кола, която не отговаря на условията, ще трябва да им бъде веднага отнеман лицензът“, каза Димов.\r\n\t \r\n\tЗа целта неговото министерство щяло да подпомогне министерствата на вътрешните работи и на транспорта със закупуването на уреди, които да могат да мерят изхвърляните от автомобилите газове още при тяхната първа регистрация, а и инцидентно да упражняват контрол по пътищата.\r\n\t \r\n\tДимов каза, че в момента даже имало фирми, които в рекламата си обявявали, че свалят катализатори на колите. По думите му са нужни законодателни промени, за да им се търси отговорност за това.\r\n\t \r\n\t„При така наречения нов внос на стари автомобили усилията ще бъдат насочени през икономически механизми, да стане неизгодно икономически внасянето на автомобили над определена възраст или неотговарящи на определени евростандарти“, каза Нено Димов.\r\n\t \r\n\t\"Натам ще бъдат насочени усилията - през икономически механизми към намаляването, да не кажа към спирането на внос на коли над определена възраст и неотговарящи на определени евростандарти. За да може това да се случи трябва най-вече Министерството на финансите да бъде в тази група, която ще го реши\", добави той.\r\n\t \r\n\t\"У нас предпочитаме германска мощна кола на 20 години пред друга на пет за същите пари\", коментира Димов.\r\n\t \r\n\tПо отношение на мерките с отоплението в градовете, той подхвърли идеята държавата да осигурява на социално слаби домакинства отоплителни уреди, които горят пелети, а не въглища и дърва.", "date": "2017.06.06", "title": "Екоминистърът: Да направим вноса на стари коли неизгоден"}
{"url": "http://www.mediapool.bg/valeri-simeonov-puska-goresht-telefon-za-signali-pri-krachmarski-shum-news264845.html", "text": "Само и само да осигури спокойствието на туристите по курортите, випепремиерът Валери Симеонов ще се натовари с крайно несвойствена за длъжността му задача – да се бори с шума по кръчмите, стана ясно във вторник.\r\n\t \r\n\tКъм неговия кабинет ще бъде разкрит национален телефон за сигнали, свързани със завишени нива на шума, като ще се приемат и анонимни сигнали.\r\n\t \r\n\tТова стана ясно от изказване на самия Симеонов, който като заместник министър-председател отговаря за икономическата и демографската политика. Във вторник той проведе работна среща с представители на министерства и агенции към тях за „обсъждане и предприемане на превантивни мерки за гарантиране спокойствието на туристите по време на летния сезон“.\r\n\t \r\n\t„Държавата предприема мерки за ограничаване на прекомерния шум в заведенията по курортите след 24 часа. Това е времето, в което по наредбите на общините, задължително трябва да се осигури спокойствие на почиващите“, каза Симеонов.\r\n\t \r\n\tТака и не се разбра защо се налага той да се нагърбва с функции на общините и МВР, които са компетентните органи за намеса при сигнали за шумни и подпийнали компании по курортите.\r\n\t \r\n\tСимеонов изтъкна, че нормативна уредба не е еднозначна и не дава възможност за съответни решения и резултатни действия. По тази причина участниците в срещата са се обединили около подписването на протокол за изграждане на съвместни центрове за проверки, като приоритетно ще бъдат проверявани заведенията, които си позволяват наднормен шум във времето за почивка на туристите.\r\n\t \r\n\tВицепремиерът заяви още че ще бъде насърчаван легалният туристически бизнес, този който спазва законите и наредбите и си плаща данъците, като след мащабни проверки ще се налагат санкции на тези, които се занимават със сенчест бизнес и не спазват законите. Това се налага, защото подобни действия не само ощетяват бюджета, но и създават негативен имидж на България.\r\n\t \r\n\tС решаването на ключовия според властта проблем с шума от кръчмите се ангажира лично и вътрешният министър Валентин Радев.\r\n\t \r\n\tПо думите му междуведомствените центровете в Бургас и Варна ще бъдат натоварени и с превенция на прекомерния шум. Радев допълни, че в дългосрочен план ще се предприемат и промени в законодателството.\r\n\t \r\n\tЗдравният министър Николай Петров пък се нагърби с нелеката задача да осигури на туристите още няколко ключови материални и нематериални блага - „да дишат чист въздух, да пият чиста вода, да почиват и консумират храна, която не крие риск“.\r\n\t \r\n\tЦелта на срещата била да даде комплексен подход за осигуряване на правата на българските и чуждестранни граждани, които почиват по морето.", "date": "2017.06.06", "title": "Валери Симеонов пуска \"горещ телефон“ за сигнали при кръчмарски шум"}
{"url": "http://www.mediapool.bg/platen-ot-katar-otkup-na-dzhihadisti-i-na-iran-e-razgnevil-stranite-ot-persiyskiya-zaliv-news264847.html", "text": "", "date": "2017.06.06", "title": "Платен от Катар откуп на джихадисти и на Иран е разгневил страните от Персийския залив"}
{"url": "http://www.mediapool.bg/gazprom-e-uklonchiv-za-novata-traba-do-bulgaria-news264843.html", "text": "Руската компания \"Газпром\" предпочита да е предпазлива в коментарите си относно водените преговори с България за докарване на нов руски газопровод по дъното на Черно море до Варна, тълкуван веднъж като втори лъч на \"Турски поток\", втори път – като възобновен \"Южен поток\", а двете преговарящи страни засега са решили да формулират като \"развитие на газотранспортната мрежа на България\".\r\n\tПред журналисти във вторник заместник-председателят на управата на газовия концерн Александър Медведев по уклончив начин потвърди за водените преговори за нова газова тръба. Те първо бяха обявени от руския премиер Дмитрий Медведев, а преди ден българският министър-председател Бойко Борисов заяви, че подписаната в Санкт Петербург от българския енергиен министър Теменужка Петкова и шефа на \"Газпром\" Алексей Милер пътна карта за развитие на българската газопреносна мрежа предвижда доставка на 15.7 млрд. куб. м руски газ за планирания от правителството му газов хъб  край Варна.\r\n\t \"Газпром“ и България не обсъждат възобновяване на \"Южен поток\", а разглеждат варианти за развитието на нейната газопреносна система, тъй като има много направления за доставки по втората тръба на \"Турски поток\", заяви Александър Медведев във вторник в Москва.\r\n\t\"Вариантите за разпределяне на газа от втората тръба на \"Труски поток\" са разнообразни, освен направлението към Италия, има направление и на север. Ние с българските колеги обсъждаме варианти за развитието на газотранспортната система на България. Подчертавам, че именно за това става реч\", каза Медведев.\r\n\tТака той косвено потвърди за преговорите за тръба до Варна, но отрече да е говорено за конкретни количества. От България не са постъпвали запитвания за увеличаване на доставките на газ, заяви зам.-шефът на \"Газпром\". \"Аз участвах в преговорите с България. Никакви запитвания за 15 милиарда кубични метра не са правени\", каза той, цитиран от руската агенция ТАСС.\r\n\tОбем от 15.7 млрд. куб. м, който съответства на капацитета на бъдещата втора тръба на \"Турски поток\", бе посочен от Борисов преди ден.\r\n\tМакар и да отказва да определи новата тръба до Варна като възобновяване на прекратения в края на 2014 г. проект за газопровода \"Южен поток\" от Русия по дъното на Черно море до Варна, Мевдеведев напомни пред журналистите историята на този проект – как всичко за реализацията му е било готово.\r\n\t\"Имаше тръби, имаше работници за полагането им... България, видимо под външно давление, взе решение да блокира строежа на \"Южен поток\" и ние официално закрихме този проект. Но макар да говорят, че в една река два пъти не трябва да се влиза, може до опитаме по друго русло\", каза Медведев, цитиран от РИА Новости.\r\n\tПо информация на Mediapool подписаната в Санкти Пеагерберг пътна карта предвижда тръбата до Варна, която ще захранва планирания от правителството на ГЕРБ газов хъб, да бъде въведена в експлоатация на 1 януари 2020 г. Тя ще замени доставките по досегашния Трансбалкански газопровод през Украйна и Румъния като дотогава \"Булгартрансгаз\" ще инвестира в разширяване на газопреносната си мрежа в сръбско направление и натоварвайки газовите връзки с Румъния, Гърция и Сърбия руският газ да бъде доставян в Западна Европа. Тепърва ще се оценява размерът на необходимото вложение в подсилването на газовата мрежа на българска територия.\r\n\tПървата тръба на \"Турски поток\", чийто строеж се оценява на над 11 млрд. евро и е с капацитет от 15.75 млрд куб. м газ годишно, ще осигурява руска суровина основно за турския пазар. Нейният строеж започна в началото на юни 2017 г. с дейности на руска територия, които според български енергийни експерти обаче са необходими за работата на руската газова мрежа и остават скептични за реализацията въобще на газовия проект. Втората тръба на \"Турски поток\" в споразумението между Москва и Анкара е под въпрос и затова сега се разглеждат възможности за пренасочването й в друга посока.\r\n\tПредстои създаването на българо-руска работна група, която ще е ангажирана с преговори по реализацията на подписаното в пътната карта от Петербург и обвързването на новите доставки от Русия с изграждането на газов хъб край Варна.", "date": "2017.06.06", "title": "\"Газпром\" е уклончив за новата тръба до България"}
{"url": "http://www.mediapool.bg/bratat-na-atentatora-ot-manchestar-be-osvoboden-bez-povdigane-na-obvineniya-news264849.html", "text": "Братът на атентатора самоубиец, който нападна концерта на Ариана Гранде в Манчестър, бе освободен без повдигане на обвинения, предаде Асошиейтед прес.\r\n\t \r\n\tВ нападението на 22 май бяха убити 22 души. То бе извършено от британеца от либийски произход Салман Абеди, за когото полицията подозира, че е бил подпомогнат от съучастници.\r\n\t \r\n\tБратът на нападателя Исмаил Абеди бе арестуван в Манчестър в деня след атентата. Баща им Рамадан Абеди бе задържан в Триполи на 24 май заедно с брат им Хашим, който според либийските сили за сигурност е бил подробно запознат с готвеното нападение.\r\n\t \r\n\tДесет души остават в ареста във връзка с атентата, за който пое отговорност \"Ислямска държава\".", "date": "2017.06.06", "title": "Братът на атентатора от Манчестър бе освободен без повдигане на обвинения"}
{"url": "http://www.mediapool.bg/prognoza-22-mandata-nyama-da-stignat-na-britanskite-konservatori-za-mnozinstvo-news264850.html", "text": "Консервативната партия на премиера Тереза Мей вероятно ще спечели 304 мандата на парламентарните избори в четвъртък във Великобритания и така няма да й достигнат 22 мандата за мнозинство от 326 в Камарата на общините. Това сочат резултатите от поредното социологическо проучване на \"ЮГъв\", цитирани от Ройтерс във вторник.\r\n\t \r\n\tКонсерваторите имаха 330 мандата в Камарата през април, когато бяха свикани предсрочните избори.\r\n\t \r\n\tВчерашният прогнозен модел на \"ЮГъв\" установи, че на 8 юни консерваторите ще вземат 305 мандата. Опозиционната Лейбъристка партия вероятно ще победи в 266 избирателни района, с два по-малко от вчерашния модел на социологическия институт.\r\n\t \r\n\tМиналата седмица прогноза на друга агенция - \"Лорд Ашкрофт полс\" прогнозира, че консерваторите са на път да спечелят абсолютно мнозинство в 650-местната Камара на общините, припомни Ройтерс.\r\n\t \r\n\tАнкета на социологическата агенция \"Сървейшън\", осъществена на 2 и 3 юни сред 1100 избиратели, установява, че разликата в одобрението за консерваторите и лейбъристите е спаднала до 1,1 на сто, докато в началото на май е била 16 пункта. Сега се очаква 41,5 процента от британците да гласуват за консерваторите, а 40,4 на сто - за лейбъристите.\r\n\t \r\n\tЕксперти смятат, че причина за спада в рейтинга на управляващите са несполучливите им предизборни обещания в социалната сфера и активната кампания са лейбъристите.\r\n\t \r\n\tПарламентарните избори в четвъртък се очертават по-сложни от предвиденото за консервативния премиер Тереза Мей, която се стреми към значително по-голямо мнозинство, за да води преговори за Брекзита, но кампанията бе помрачена от редица атентати, коментира Франс прес.\r\n\t \r\n\t68-годишният й съперник лейбърист Джереми Корбин се оказа корав и ефикасен противник. Той води кампания на срещи с избиратели по важни за тях теми - здравеопазване, социално осигуряване, неравенства - докато Мей избягва сблъсъка на идеи и ограничава контактите си с гражданите.\r\n\tВ сегашния парламент консерваторите имат мнозинство от 17 места. Те се надяват да го увеличат на между 50 и 80 места, за да може Тереза Мей да преговаря по излизането от ЕС без ограничения и с гарантирана подкрепа.\r\n\t \r\n\t\"При по-малко от 50 места преднина, това ще се приеме като много слабо нейно представяне. Тя вероятно ще спечели, но много по-малко, отколкото е мислела, когато насрочи изборите\", казва пред Франс прес политологът от Лондонското висше училище по икономика Иън Бег.\r\n\t \r\n\tШефката на правителството направи няколко грешки в кампанията си: наложи й се да даде заден ход по една от мерките в програмата й, в която се предвиждаше увеличаване на вноските на гражданите от третата възраст в здравните услуги, изключително деликатна тема, която бръква в джоба на избирателя. А когато Джереми Корбин я предизвика на телевизионен диспут, тя избегна сблъсъка.\r\n\t \r\n\tЛейбъристите взеха гласове както от поддръжници, така и от противници на Брекзита, отбелязва специалистът по проучвания на общественото мнение Джон Къртис. Това по думите му показва, че воденето на преговорите с ЕС \"няма да е непременно единственият въпрос в съзнанието на избирателите, когато се произнесат на 8 юни\".\r\n\t \r\n\tОбратите в позициите на Мей станаха предмет на песента \"Liar Liar\" (Лъжкиня, лъжкиня) на групата Кептън Ска, която стигна до четвърто място по продажби броени дни преди вота.\r\n\tОбстановката е променена в сравнение със средата на април, когато Мей, въпреки поетия ангажимент, обяви решението си да свика предсрочни избори вместо да изчака редовните през 2020 г.\r\n\t \r\n\tПо онова време лейбъристите бяха с най-ниските си позиции в допитванията, Джереми Корбин бе подиграван от всички страни за своите радикални и пацифистки идеи, а в партията му имаше няколко бунта, защото депутатите се опасяваха, че няма да вземат властта с такъв лидер.\r\n\t \r\n\tМей не можеше и да мечтае за по-удобен противник. Тя използва този аргумент до изтъркване в кампанията си - \"Той не е на висота\" и твърдеше, че само тя може да води стабилно и сигурно преговорите за излизане от ЕС, поискано от 52 процента от британците на 23 юни 2016 г.\r\n\t \r\n\tДжереми Корбин обаче показа, че прогнозите са грешни. Коментаторът на консервативния вестник \"Таймс\" Филип Колинс чистосърдечно отбеляза в петък: \"Няма съмнение, че Лейбъристката партия направи добра кампания. Заслугата за това е и на Джереми Корбин, който се оказа много по-добър, отколкото очаквах.\"\r\n\t \r\n\tИзвън този двубой Шотландската национална партия се надява да запази смазващото си превъзходство в парламента, където в момента държи 56 от отпуснатите на Шотландия 59 места, за да продължи да се бори за нов референдум за независимост. А силно проевропейската партия \"Либерални демократи\" се надява да подобри сегашния си слаб резултат от 9 депутати.", "date": "2017.06.06", "title": "Прогноза: 22 мандата няма да стигнат на британските консерватори за мнозинство"}
{"url": "http://www.mediapool.bg/darzhavniyat-sekretar-na-sasht-be-posreshtnat-hladno-v-nova-zelandiya-news264852.html", "text": "Държавният секретар на САЩ Рекс Тилърсън бе посрещнат хладно в Нова Зеландия, където пристигна на кратко посещение, предаде ДПА във вторник.\r\n\t \r\n\tТази първа визита на висш представител на правителството на Доналд Тръмп в тихоокеанската островна държава започна под проливен дъжд и жестове на обществено неодобрение. Журналист от \"Ню Йорк таймс\" каза пред местен новинарски сайт, че от години пътува в автомобилни кортежи, но никога не е виждал толкова много хора да показват среден пръст на днешния американски кортеж. Около 150 демонстранти устояха на дъжда и протестираха срещу решението на Вашингтон да се оттегли от Парижкото споразумение за климата.\r\n\t \r\n\tВъпреки разногласията по тази тема срещата между новозеландския премиер Бил Инглиш и бившия президент на \"Ексън-Мобил\" Рекс Тилърсън изглежда е преминала по-сърдечно. На общата пресконференция след нея Инглиш каза, че е получил уверения, че САЩ ще продължават да играят ключова роля в Азиатско-тихоокеанския регион в сферите на икономиката, отбраната и сигурността. Двамата политици са говорили за несъгласието на Нова Зеландия с оттеглянето на САЩ от климатичното споразумение и са обменили сведения за отношенията си с Китай, съобщи ДПА.\r\n\t \r\n\tНа пресконференцията в Уелингтън Тилърсън, който пристигна там от Сидни, потвърди ангажимента на САЩ към Азиатско-тихоокеанския регион и каза, че президентът Тръмп му наредил да подобри отношенията с Русия, предаде Ройтерс.\r\n\t \r\n\tПрезидентът ясно му заявил, че разследванията за евентуални връзки между негови приближени и руски представители не трябва да пречат на стремежа на Вашингтон да подобри отношенията с Москва. С думите: \"Нямам никакви преки данни\" държавният секретар отказа да коментира подробности от разследванията, нито дали те биха довели до сваляне на правителството.", "date": "2017.06.06", "title": "Държавният секретар на САЩ бе посрещнат хладно в Нова Зеландия"}
{"url": "http://www.mediapool.bg/broyat-na-ubitite-v-atentata-s-kamion-bomba-v-kabul-nadhvarli-150-news264853.html", "text": "Броят на убитите при атентата с камион-бомба в дипломатическия квартал на Кабул надхвърли 150 души, съобщи президентът на Афганистан Ашраф Гани при откриването на международна мирна конференция в афганистанската столица, предадоха Франс прес и Ройтерс.\r\n\t \r\n\t\"Над 150 невинни синове и дъщери на Афганистан бяха убити, а над 300 ранени са приети в болница с изгаряния и ампутирани крайници\", заяви Гани.\r\n\t \r\n\tВсички убити са афганистанци. Това е най-смъртоносният атентат в Кабул от свалянето на талибаните през 2001 г.\r\n\t \r\n\t\"Ние не бяхме единствените мишени, цялата дипломатическа общност бе мишена на това нападение\", заяви Гани пред събралите се на конференцията чуждестранни дипломати. Той специално отдаде почит на 13-те полицаи, които спрели камиона при опита му да влезе в силно охраняваната зона и били убити при експлозията му.\r\n\t \r\n\tНикой не е поел отговорност за този атентат.\r\n\t \r\n\tАфганистанският президент отново покани талибаните на мирни преговори и заяви, че това е последната им възможност да се откажат от продължаващия от 16 години техен бунт и да се присъединят към политическия процес, предаде Асошиейтед прес.\r\n\t \r\n\tТой заяви това при откриването на Кабулския процес - международна мирна конференция с участието на 23 държави, ЕС, ООН и НАТО, на която ще се обсъдят сигурността и политически проблеми в страната.\r\n\t \r\n\tДосегашните опити за мирни преговори се провалиха. Талибаните отказват да преговарят с правителството, докато всички чуждестранни войски не напуснат страната и все още се самоопределят като правителство в изгнание, разгневявайки властите в Кабул, отбелязва АП.", "date": "2017.06.06", "title": "Броят на убитите в атентата с камион-бомба в Кабул надхвърли 150"}
{"url": "http://www.mediapool.bg/tramp-blizkoiztochnite-lideri-mi-posochiha-s-prast-katar-kato-sponsor-na-terorizma-news264868.html", "text": "", "date": "2017.06.06", "title": "Тръмп: Близкоизточните лидери ми посочиха с пръст Катар като спонсор на тероризма"}
{"url": "http://www.mediapool.bg/rusiya-zaplashi-s-otvetni-merki-sled-prisaedinyavaneto-na-cherna-gora-kam-nato-news264869.html", "text": "Русия заплаши с ответни мерки след присъединяването на Черна гора към НАТО, предаде Ройтерс. Вчера бившата югославска република официално стана 29-ият член на Алианса.\r\n\t \r\n\t\"В светлината на враждебния курс, избран от черногорските власти, руската страна си запазва правото да предприеме ответни мерки на реципрочна основа\", реагира руското министерство на външните работи в изявление. То се аргументира, че \"в политиката, както и във физиката, всяко действие има противодействие\".\r\n\t \r\n\tЧерна гора носи \"пълната отговорност\", след като се присъедини към санкциите на Европейския съюз срещу Русия през 2014 г., подчерта руското външно министерство.\r\n\t \r\n\tНякога Русия бе ключов съюзник и водещ инвеститор в Черна гора. Отношенията между двете славянски православни страни обаче се влошиха, откакто бившата югославска република кандидатства за членство в НАТО.\r\n\t \r\n\tПрез октомври черногорските власти обвиниха Русия в заговор за ликвидиране на тогавашния премиер Мило Джуканович и довеждане на власт на проруската опозиция. Кремъл отхвърли тези твърдения като абсурдни.\r\n\t \r\n\tВъв Вашингтон заместник-държавният секретар на САЩ Томас Шанън похвали Черна гора, че е \"упражнила суверенното си право да избере своите собствени съюзи дори и изправена пред съгласуван чуждестранен натиск\".\r\n\t \r\n\tСлед церемонията в американската столица, на която бившата югославска република бе обявена за 29-ия, най-нов член на НАТО, нейният премиер Душко Маркович бе приет в Белия дом от вицепрезидента на САЩ Майк Пенс, но не и от президента Доналд Тръмп. Маркович каза на Пенс, че Черна гора е планирала да увеличи разходите си за отбрана до 2 процента от брутния вътрешен продукт - целевото равнище на Алианса - до 2024 г.\r\n\t \r\n\tВицепрезидентът на САЩ изрази сила подкрепа за евроатлантическите аспирации на страните от Западните Балкани. \"Всички държави трябва да са свободни да избират своите съюзници без намеса от трети страни\", подчерта Пенс.\r\n\t \r\n\tПриемането на Черна гора в НАТО е изцяло геополитически проект, наложен на страната в замяна на русофобските настроения, заяви днес руският външен министър Сергей Лавров, цитиран от ТАСС.\r\n\t \r\n\tВ замяна на лоялността на Черна гора към антируската политика й наложиха и членство в НАТО. Това е тенденция, която ни връща към политика на разделителни линии, каза Лавров на пресконференция след разговори със словашкия външен министър Мирослав Лайчак.", "date": "2017.06.06", "title": "Русия заплаши с ответни мерки след присъединяването на Черна гора към НАТО"}
{"url": "http://www.mediapool.bg/kuveit-se-opitva-da-posrednichi-mezhdu-sauditska-arabiya-i-katar-news264870.html", "text": "", "date": "2017.06.06", "title": "Кувейт се опитва да посредничи между Саудитска Арабия и Катар"}
{"url": "http://www.mediapool.bg/nad-polovinata-balgari-shte-pochivat-prez-airbnb-news264871.html", "text": "Българите са на първо място при домакинствата, които планират да използват услугата за краткосрочно отдаване на апартаменти под наем AirBnB при почивката си това лято и последни в проучване сред 16 европейски държави, използващи мобилно банкиране през лятната си ваканция. Това показва летният барометър на \"Фератум груп\" за тази година. Проучването обхваща 10 000 домакинства и се провежда за четвърта поредна година.\r\n\tТова лято българите ще похарчат най-много за подобрения в дома и градината – 24% от анкетираните и за пътуване в страната – 21%, показва проучването. Всеки десети ще даде пари за различни социални дейности, други 10% ще вложат средства в облекло.\r\n\tПроучването \"Летен Барометър\" на \"Фератум груп\" 2017 измерва потреблението по време на летните отпуски. Средният разполагаем нетен доход на домакинствата в 16 държави е между 643 и 4287 евро, а средният размер на домакинствата сред анкетираните е 2.6 души.\r\n\t\"България отново се нарежда в топ 3 на държавите, готови да отделят най-много от разполагаемия си доход за лятна почивка, в сравнение с Финландия, която се намира на предпоследна позиция. Това се обуславя също от факта, че доходите в другите държави са по-високи и разходите за лятото са по-малък процент\", коментира резултатите от изследването Ивет Димитрова, управител на българския офис на \"Фератум груп\".\r\n\tПрогнозата за разходите на домакинствата в Европа през лято 2017 е сходна с разходите от същия период за миналата година. Интересен факт е, че някои от потребителските приоритети са се променили само в няколко страни, като за някои от тях разходите за лятната ваканция ще са два пъти по-високи от предходната година. Над 40% от домакинствата ще изразходват същата сума пари за лятната си ваканция, както миналата година, докато приблизително 30% от домакинствата ще увеличат разходите си.\r\n\tПотреблението това лято се очаква да се увеличи значително в Естония, Литва и Латвия в сравнение с миналата година. Докато през 2016 г. споменатите държави са под средните разходи за Европа и Британската общност, тази година разходите им заедно с България и Румъния, се очаква да съставляват топ 5, като над 60% от месечния им доход се разпределя за лятната им ваканция.\r\n\tВ другия край на скалата можем да намерим Великобритания, Финландия и Холандия, които планират да изразходват най-малко пари през лятната си ваканция (съответно 34%, 35% и 38% от доходите си).\r\n\tТенденцията във всички изследвани страни е, че хората избират да харчат повече пари за лятната ваканция, отколкото за зимните празници. Домакинствата влагат с 50% повече средства за своите летни забавления.\r\n\tПътуване в страната е най-популярният начин потребителите да прекарат това лято (18%), следвани от социални дейности (например ден на плажа, вечеря в ресторанти, клубове и т.н.) и разходи за дрехи и лятно облекло (13%).\r\n\tВ Латвия и Литва около една пета от разходите за почивка ще бъдат изразходвани за дрехи. Най-малко популярните варианти през лятото са спортните и развлекателни дейности, за които участниците в проучването казват, че не са готови да похарчат повече от 5%.\r\n\tРезултатите от тазгодишния летен барометър показват работните дейности по дома и градината като опции номер едно за тези в България, Дания, Чехия, Франция, Финландия, Хърватия и Естония.\r\n\tВеликобритания ще похарчи 15% за летни дейности, докато живеещите в Холандия ще разпределят 16% на летните фестивали.\r\n\tРазходите за дейности свързани със семейството и децата ще бъдат най-високи в Норвегия (16%), Румъния (18%) и Полша (19%).\r\n\tКакто и през лято 2016, повечето пари ще бъдат изразходвани у дома, а не в чужбина. Почти 20% от европейските разходи за това лято ще бъдат предназначени за пътувания в страната, а само 8% от анкетираните планират да пътуват в чужбина.\r\n\tИнтересното е, че само испанците поставят пътуването в чужбина на върха на списъка си, за което са готови да похарчат до 20% от месечния си доход.\r\n\tДокато скандинавските държави ще се радват да платят повече от 100 евро на вечер за хотел, останалата част от Европа е по-разумна.\r\n\tУслуги като AirBnB са най-популярни сред хората от България, Швеция, Холандия и Франция, и най-малко сред тези в Северна Америка. Над 56% от анкетираните българи са отговорили, че планират да използват услугата за краткосрочно отдаване на апартаменти под наем.\r\n\tНа другия полюс са българите като под една трета от тях ще използват мобилно банкиране по време на отпуската си за да платят стоки и услуги. В същото време над 92 на сто от шведите ще извършат плащанията през телефона.", "date": "2017.06.06", "title": "Над половината българи ще почиват през AirBnB"}
{"url": "http://www.mediapool.bg/yuliyan-mirkov-stana-zam-direktor-na-agentsiya-mitnitsi-news264872.html", "text": "Юлиан Мирков е назначен за заместник-директор на агенция \"Митници\", съобщи Министерството на финансите.\r\n\tПредложението за назначаването му е от директора на агенцията Георги Костов.\r\n\tЮлиян Мирков ще заеме мястото на Божидар Алексов. Той има \"задълбочени познания в областта на митническото разузнаване и разследване\", е посочено в съобщението.\r\n\tНовият зам.-директор на митниците е магистър по специалността \"Стопанска логистика\", придобита в Университета по национално и световно стопанство.\r\n\tЮлиян Мирков работи в системата на агенция \"Митници\" от септември 2004 г. През годините е заемал различни длъжности.\r\n\tДо настоящия момент е бил заместник-началник на Столичната митница.\r\n\tВ периода от юни 2015 г. до януари 2016 г. е бил началник на митницата в Свиленград.", "date": "2017.06.06", "title": "Юлиян Мирков стана зам.-директор на агенция \"Митници\""}
{"url": "http://www.mediapool.bg/arabsko-kyurdskata-koalitsiya-zapochna-ofanzivata-sreshtu-rakka-news264851.html", "text": "Подкрепяната от САЩ въоръжена коалиция Сирийски демократични сили (СДС) обяви, че е започнала окончателната офанзива за превземане на град Ракка, фактическата столица на \"Ислямска държава\" в Сирия, предадоха информационните агенции във вторник.\r\n\t \r\n\tНачалото на настъплението е било дадено с атаки срещу града от изток, запад и север.\r\n\t \r\n\tГоворителят на СДС Талал Сило каза, че настъплението е започнало днес и че боевете ще са \"ожесточени, защото Даеш ще се бие до смърт, за да защити така наречената си столица\".\r\n\t \r\n\tПрез 2014 г. \"Ислямска държава\" отне града от бунтовническите групировки в Сирия и го използваше за планиране на атаки срещу Запада.\r\n\t \r\n\t\"Коалицията (международната коалиция, водена от САЩ) има голяма роля за успеха на операциите. Освен военните самолети има и нейни сили, които действат рамо до рамо със СДС\", заяви Сило.\r\n\t \r\n\tСирийският център за наблюдение на човешките права, базирана във Великобритания организация, по-рано съобщи, че СДС днес са атакували източните покрайнини на Ракка, както и военна база в северните.\r\n\t \r\n\tКюрдските милиции \"Сили за защита на народа\", които са част от СДС, заявиха пред репортери на Ройтерс в събота, че офанзивата срещу Ракка се очаква да започне до няколко дни.\r\n\t \r\n\t\"Започна днес на зазоряване\", каза директорът на действащия в Лондон Сирийски център за наблюдение на човешките права Рами Абдел Рахман. \"Те са достигнали града, но все още не са влезли в нито една сграда.\"\r\n\t \r\n\tАтаката срещу квартал \"Ал Машлаб\" и базата на 17-та дивизия, на около 1 км от центъра на града, е била предшествана от ожесточени въздушни удари през изминалата нощ, посочи организацията.\r\n\t \r\n\tПрез ноември СДС започнаха да обкръжават Ракка с подкрепата на водената от САЩ коалиция, действаща срещу \"Ислямска държава\" и в Ирак, където групировката е пред разгром в Мосул.\r\n\t \r\n\tМиналия вторник САЩ съобщиха, че са започнали да раздават оръжие на кюрдските милиции Сили за защита на народа, за да подпомогнат превземането на Ракка. Това действие на Вашингтон е част от план, който предизвика гнева на съюзничката от НАТО Турция. Анкара има опасения, свързани с растящото кюрдско влияние в Сирия.\r\n\t \r\n\tПо-късно във вторник стана ясно, че сирийската правителствена армия също е навлязла в провинция Ракка, като е превзела две села, които бяха под контрола на джихадистите от \"Ислямска държава\".", "date": "2017.06.06", "title": "Арабско-кюрдската коалиция започна офанзивата срещу Ракка"}
{"url": "http://www.mediapool.bg/digitalniyat-svyat-i-dobrata-zhurnalistika-sa-badeshteto-na-mediite-news264875.html", "text": "Виртуалната и добавената реалности, дронове и предаването на живо онлайн ще преобърнат представата ни за това как възприемаме и използваме медиите. Това коментира Майкъл \"Кимо“ Куейнтънс, съосновател на иновативната консултантска компания IQ Gemini и дългогодишен служител на американската телевизия CBS.  по време на конференция, посветена на бъдещето на медиите, организирана от \"Дойче веле\" и Мтел.\r\n\t\"Живеем в дигитална ера, която променя живота ни изцяло“, посочи Илияна Захариева, директор \"Корпоративни комуникации“ в Мтел и припомни, че телекомът вече е и медия с излъчваните от него спортни канали.\r\n\tКуейнтънс посочи, че новите технологии променят напълно начина, по който ползваме медиите. Ако преди десетилетие за ТВ репортаж е бил необходим специализиран бус за стотици хиляди долара, сега това може да се направи с добра интернет връзка от смартфон и дрон, които струват стотици пъти по-малко, коментира той.\r\n\tСпоред него обаче в момента консумираме технологиите по много \"първобитен начин“, като само гледаме един екран. По думите му технологиите за виртуална реалност позволяват потапяне в дигитална среда и възможност за общуване и на тялото, което добавя изживяване и засилва паметта.\r\n\tПо време на конференцията се коментира как американското издание \"Ню Йорк Таймс\" експериментира успешно със своето специално приложение за виртуална реалност. Техен печатен материал е забравен от читателите след около седмица, докато същият, но пригоден за виртуална реалност, е помнен от потребителите дори след месец. Отделно се повишава и ангажираността към новия формат. На печатната версия читателите се задържат едва по около 2 минути средно, докато във VR приложението – по 6 минути.\r\n\tДобавената реалност (AR) пък позволява в реалната среда да се поставят дигитални предмети или маркери, които хората да забелязват чрез смартфоните си. Така се подсилва контекстът в реалния свят и е идеален начин да се съобщи на хората, че ще има важно събитие на определено място.\r\n\t\"Ролята на журналистите не се променя с тези технологии. Трябват ни добри журналисти – обучени хора, с журналистическа етика и нюх. Променят се само начините на разпространение, никой не иска вече печатни вестници“, коментира още Куейнтънс.\r\n\tБез доверието в тях обаче медиите са загубени, стана ясно от думите на Вилфред Рунде, ръководител на екипа за иновации в \"Дойче веле\". Представянето на истината в демиите става все по-трудно в среда на фалшиви новини, лесно разпространение чрез социални мрежи и изваждане на снимки, видео и друго съдържание от контекст, смята той.\r\n\t\"Като публикуваш пълна измислица, до няколко сериозни новини, това замърсява медийната среда“, коментира Рунде. Според него, за съжаление фалшивите новини са много добър бизнес модел – те са много успешни в социалните мрежи и чрез тях могат да се изкарват много добри пари. Основната цел на фалшивите новини е да предизвикат емоция в широката публика.\r\n\t\"В епохата на пост-истината, хората не се интересуват от фактите, а от емоциите, които се създават“, обяви Рунде. Според него, усещането за истина е достатъчно убеждение, че това наистина е така.\r\n\tТой показа и бъдещето на технологиите за фалшиви новини – Voxal. Това е специална програма, която с десет минутен запис на глас, може да пресъздаде и насложи речта на този човек в изцяло нов разговор. Манипулирането на видео вече е нормална практика, стига да имаш ресурсите и времето за това. Цитирането на грешни данни е друг популярен похват, коментираха участниците в конференцията.\r\n\t\"Фалшивите новини имат за цел да подбият доверието в традиционните медии“, обяви Рунде.\r\n\tРешението е да се засили проверката на информацията. Той показа няколко интересни проекта, които имат за цел да сверяват данните и съдържанието. Reveal е подобен сайт за проверка на информация, а Truly Media е платформа за проверка на факти и данни, която позволява да се свързват и различни източници един с друг.", "date": "2017.06.06", "title": "Дигиталният свят и добрата журналистика са бъдещето на медиите"}
{"url": "http://www.mediapool.bg/niskolihveni-krediti-za-sanirane-na-kashti-i-studentski-obshtezhitiya-news264876.html", "text": "Санирането на къщи и студентски общежития ще се финансира чрез нисколихвено кредитиране през финансови инструменти в рамките на оперативна програма \"Региони в растеж\" 2014-2020. Това съобщи заместник-министърът на регионалното развитие и благоустройството Деница Николова по време на форум \"Еврофондове, публични програми и интелигентен растеж\" в София.\r\n\tБлоковете в момента се обновяват безплатно по Националната програма за енергийна ефективност.\r\n\tНовата мярка за саниране на частни еднофамилни жилища и общежития ще се прилага в 39-те големи града у нас. Това е шанс тези сгради да се обновят, защото в момента те не са обект на финансиране по никоя програма, каза Деница Николова.\r\n\tФондовете за градско развитие са шанс за подкрепа на проекти, които нямат възможност да получат безвъзмездно европейско или друго финансиране, но в същото време имат потенциал да се развиват и да носят печалба.\r\n\t\"Опитът, който се натрупа в годините при изпълнение на всички европейски оперативни програми, показва необходимостта от промяна в начина на финансиране. Безвъзмездното финансиране не даде очаквания ефект върху икономиката, поне не в размера, в който очаквахме. Затова още преди няколко години започнахме пилотно да подкрепяме промяна на модела на финансирането с цел постигане на повече икономически ползи и заетост\", каза Николова.\r\n\tПо думите й финансовите инструменти насърчават предприемаческия дух и позволяват на всички икономически субекти да участват в развитието на градовете и да получават подкрепа със средства от Европейския съюз.\r\n\tПрез изминалия програмен период 2007 – 2013 г. чрез финансовия инструмент \"Джесика\" (JESSICA) са инвестирани 60 млн.лв. в проекти на бизнеса и общините. Сред успешните са реконструкцията на Женския пазар в София, централният общински пазар в Стара Загора, индустриалната зона на Русе, автобуси за градския транспорт в Бургас, център \"Флора\" в Морската градина на Бургас.\r\n\tНе малко са инвестициите и в реалния сектор и икономиката, спортни комплекси, мултифункционален комплекс за плуване в Стара Загора, хлебозавод в Пловдив, завод за авточасти в Русе и др.\r\n\t\"Обхватът от мерки, които можем да финансираме с нисколихвено кредитиране, е много голям. Инициативата бе пилотна, но много успешна, защото реализирахме 36 проекта, като привлякохме в допълнение на средствата по програмата три пъти повече ресурс от фондовете за градско развитие. Над 180 млн. лв. е общата стойност на инвестициите\", посочи Николова.\r\n\tВ новия програмен период до 2020 г. по оперативна програма \"Региони в растеж\" е предвиден ресурс за финансови инструменти от 370 млн.лв.\r\n\tТой ще се разпределя под формата на инвестиции, чрез три фонда за градско развитие в 39 големи града. Очаква се до края на месец октомври мениджърите на фондовете да бъдат избрани и още през ноември, или най-късно до края на годината, да може да се кандидатства с проекти.\r\n\tС проекти могат да кандидатстват не само общини и министерства, но и църквите, частни инвеститори, публично-частни партньорства и други, каза Деница Николова.\r\n\tИнвестиционните направления за подкрепа чрез финансови инструменти са в енергийна ефективност, обновяване на градска среда и зони с потенциал за икономическо развитие, градски транспорт, спортна и културна инфраструктура, туризъм и културно наследство.\r\n\t\"Всеки проект, който генерира приходи може да получи нисколихвено финансиране и да се реализира. Ние даваме възможност дори на частни инвеститори да имат шанс да сбъднат своите мечти\", отбеляза Николова.", "date": "2017.06.06", "title": "Нисколихвени кредити за саниране на къщи и студентски общежития"}
{"url": "http://www.mediapool.bg/predsedatelyat-na-vas-opitva-da-se-izmakne-ot-skandala-sas-spusnat-kandidat-za-vss-news264877.html", "text": "Председателят на Върховния административен съд (ВАС) Георги Колев се опита да се измъкне от скандала със спусната до административните съдилища кандидатура за нов член на Висшия съдебен съвет. Във вторник той заяви пред колегите си от Съдийската колегия на съвета, че не знаел дали главният секретар на ръководения от него съд Александър Николов е разпратил до всички административни съдилища в страната имейл с мотивите за подкрепа на слабо известния габровски съдия Светлозар Рачев.\r\n\tКакто  в петък, става въпрос буквално за окръжно писмо от Колев до всички административни съдии в страната, в което главният му секретар Николов посочва: \"Приложено ви изпращам предложение за изборен член на ВСС, което следва да се докладва на административните ръководители на административните съдилища.\"\r\n\tПо този повод Калин Калпакчиев внесе като извънредна точка предложение информацията да бъде обсъдена. Той попита дали главният секретар на ВАС Николов действително е изпращал такъв мейл, дали Колев е знаел за него и дали това се е случило по негова заповед. Пред телевизия БиАйТи главният секретар на ВАС потвърди, че подобно писмо е изпращано и каза, че това е било направено, за да се потърси напълно законна подкрепа за кандидатурата на Светлозар Рачев.\r\n\tКазусът е важен, тъй като има аналог. През март 2014 г. съдебните кадровици успяха да уволнят покойния вече Камен Ситнилски от ВСС след дисциплинарно дело заради това, че е нарушил Кодекса за етично поведение на българските магистрати - възползвал се е от служебното си положение на зам.-главен прокурор, за да окаже въздействие на подчинените си за да го изберат за член на съвета.\r\n\tИзточници на Mediapool, запознати с актуалния случай по набирането на подписи за Светлозар Рачев, заявиха, че в началото на април шефовете на административни съдилища за били привикани на разговор в София за подкрепата на кандидатурата. Всеки съдия е получил разпечатано копие от мотивите на Георги Колев за издигането габровския съдия, а към тях е било приложено и \"подканянето\" от главния секретар на ВАС. На отказалите да се подпишат копията са били отнемани, но някои са успели да ги заснемат.\r\n\t\"Да кажем доколко действията на главния секретар на ВАС и на председателя на ВАС, защото главният секретар на съда едва ли си е позволил на своя глава да изпрати писмата, едва ли това е приемливо в хода на изборната процедура\", заяви на заседанието на Съдебната колегия Калпакчиев, цитиран от \"Правен свят\".\r\n\t\"Няколко заседания се занимавахме с председателя на ВКС и Пленумът прие за недопустимо неговото поведение. Да кажем сега в конкретната ситуация дали има недопустима намеса\", призова колегите си Калпакчиев.\r\n\tВ отговор Колев опита да неглижира въпросите, заявявайки, че не бил запознат с публикацията, защото не четял Mediapool, тъй като изданието според него се занимавало с изкривяване на факти. Добави също, че не може да даде информация по поставените му въпроси, тъй като предложението на Калпакчиев е направено с извънредна точка в дневния ред.\r\n\t\"Не знам какво се опитва да докаже колегата Калпакчиев, не съм говорил с конкретни колеги от административните съдилища, за да издигнат колегата Рачев. Той работи повече от 10 години с всички председатели, един от най-уважаваните колеги е и той е тяхната кандидатура за член на ВСС\", каза още шефът на ВАС.\r\n\tКалпакчиев го репликира, че предложението му е конструктивно и цели единствено проверка на факти, а не емоционални внушения.\r\n\t\"Г-н Колев предпочете да отговори с оценка на интернет изданието, това не е наша работа, да даваме оценка на една медия. Но те редовно се включват в дневния ред на съвета. После г-н Колев си позволи да даде оценка на кандидата, не следва да си позволяваме това. Независимо от изданието и кандидата, може да направите разлика между факти и оценка – дали главният секретар с Ваше разрешение или заповед е изпратил писмо до всички административни съдилища? Ако е вярно – дали това е форма на упражняване на натиск и да кажем, че не е редно. Вредите вече са нанесени и ние не можем да ги предотвратим. Кой е лош, кой създава скандали, оставям тази оценка на друг. Нито вие, нито аз можем да бъдем обективни какъв е източникът на скандала във ВСС, това е образът, който ВСС ще запази във времето си. За добро или лошо, каква е точната причина, същинските основания е въпрос на друг коментар\", обърна се към шефа на ВАС Калпакчиев.\r\n\tКолев пък го призова да не си позволява да дава оценки на ВСС, тъй като това не било негова работа.\r\n\t\"Не става дума за използване на колегата, а за начина, по който е направена номинацията. Е ли вярно или не изложеното в публикацията. Съществува или не такова писмо, за да е ясно дали е истина или не. Видно е, че е изпратено от ВАС към председатели на административните съдилища – дали това е истина или не. Едва след проверка може да се дават мнения, позиции и становища\", намеси се и председателят на ВКС Лозан Панов.\r\n\tСоня Найденова също призова случаят да бъде проверен, защото \"всички имаме правото да разберем дали е протекла такава кореспонденция\".\r\n\tПодобно на Колев, Галя Георгиева заяви, че не е запозната с информацията. Въпреки това тя допусна, че целият случай би могъл да е плод на манипулация, която да цели разпалването на скандал точно преди избора на членовете на ВСС от квотата на съдиите.\r\n\t\"Защото в съвременните компютърни технологии може да се създаде всякакъв документ. Да се запознаем с материалите, защото сега не мога да взема становище\", добави тя.\r\n\tВ края на обсъждането Панов също попита директно Колев дали такъв имейл е разпращан до административните съдилища в страната, на което той отвърна, че не знае, а лично той не бил пращал нищо.\r\n\t\"Щом не знаем какво се случва в ръководството на ВАС и то не знае главният секретар какво е пращал, да отложим точката\", заключи саркастично Юлия Ковачева, след което с 5 на 5 гласа колегията не успя да вземе решение за включването на тази точка в дневния ред на заседанието нито във вторник, нито за следващата седмица.\r\n\tВ крайна сметка Калин Калпакчиев се ангажира повторно да внесе предложение за обсъждането на темата през следващата седмица от името на Колев и Георгиева, които твърдяха, че не са запознати с казуса.\r\n\tПоследва и коментар от Георгиева, която уточни, че предложила точката да се отложи, но не е казвала за коя дата. Затова е призова Калпакчиев \"да си я внесе по редовния път\".", "date": "2017.06.06", "title": "Председателят на ВАС опитва да се измъкне от скандала със спуснат кандидат за ВСС"}
{"url": "http://www.mediapool.bg/dostavchitsite-na-tok-se-smyatat-za-oshteteni-v-tsenite-ot-yuli-news264874.html", "text": "Електроснабдителните дружества се обявиха за ощетени от структурата на планираното от енергийния регулатор повишение на цената на тока от 1 юли 2017 г. средно с 1.4 на сто за битовите потребители. Според доклада на Комисията за енергийно и водно регулиране (КЕВР), който бе обсъден на открито заседание във вторник, тарифите на ЧЕЗ ще се повишат с 1.99 на сто, на ЕВН – с 1.5 процента, а на \"Енерго-Про\" – с едва 0.22%. Това е под заявеното от трите компании, докато на държавните дружества АЕЦ \"Козлодуй\", ТЕЦ \"Марица Изток 2\" и \"Националната електрическа компания\" тарифите са повишени значително.\r\n\tСпоред доставчика в Западна България ЕВН, определените от КЕВР нови цени продължават да не  покриват оперативните разходи на дружеството. То посочва, че за миналата година реалните му разходи са били за 14.5 млн. лв., към които трябва да се прибавят и разходи за амортизации от над 4 млн. лв, докато сега комисията му разрешава разходи за 10.6 млн. лв. Така дружеството ще продава ток на цени, които няма да му позволяват да покрива разходите си, посочи по време на заседанието Илина Стефанова, директор регулации в ЕВН.\r\n\tСрещу признатите инвестиции в цените на мрежовите услуги протестира \"Електроразпределение Юг\", както е новото име на мрежовия оператор на ЕВН. Дружеството посочва, че е инвестирало с 14.5 на сто средства от одобрените от КЕВР средства в цените на компанията за периода 2005 – 2016 г. Само през последните 4 години инвестициите на ЕР Юг са 38.3% повече от разчетените от КЕВР разходи в цените на дружеството, посочва дружеството.\r\n\tОт ЧЕЗ се оплакаха, че новите цени на тока от 1 юли намаляват дела на доставчика в крайната цена за домакинствата, макар като цяло тарифите да се повишават. Силен негативен ефект ще има по-високата цена, която дружеството ще трябва да плаща за енергията ,необходима му като технологичен разход. Тя поскъпва с близо 37% и се изравнява с цената, по която НЕК продава енергия на снабдителите – 107 лв. за мегаватчас. В същото време нивата на признатия технологичен разход остават едни от най-ниските в Европа – 8%.\r\n\tНа 100 лева сметка за ток за клиентите на ЧЕЗ на регулиран пазар, за ЧЕЗ остават едва 8.41 лева. Останалата сума се разпределя между НЕК/ЕСО/производители (74.92 лв.) и Националната агенция по приходите (16.67 лв.). Така средствата на компанията за поддържане и развитие на мрежата ще бъдат сведени до критичен минимум.\r\n\tВсичко това ще се отрази зле както на ЧЕЗ, така и на целия енергиен бизнес в страната и икономическото развитие, посочва компанията.\r\n\tОкончателното решение на КЕВР за цените на електрическата и топлинната енергия от 1 юли 2017 г. ще бъдат взети на 30 юни.\r\n\tЗа топлоенергията се планира движение на цените и в двете посоки в рамките на 0.5-0.7 на сто, каза председателят на енергийния регулатор Иван Иванов.", "date": "2017.06.06", "title": "Доставчиците на ток се смятат за ощетени в цените от юли"}
{"url": "http://www.mediapool.bg/apelativniyat-sad-otkaza-da-pusne-i-yozhi-ot-naglite-predsrochno-ot-zatvora-news264878.html", "text": "В определението на СГС за предсрочното освобождаване на Ивайло Евтимов се казваше, че то е \"поради наличие на положителна промяна на поведението му по време на изтърпяване на наказание\".\r\n\tСпоред Наказателния кодекс съдът може да постанови предсрочно освобождаване на осъден в случай на опасен рецидив, ако той е изтърпял поне 2/3 от наложеното му наказание, посочва \"Правен свят\".\r\n\tЕвтимов обаче не отговаря на това условие, а градският съд е стигнал до извод, че това не се е и налага. Според СГС изискването за 2/3 изтърпяно наказание било приложимо само в случай, че по-тежкото престъпление е извършено при условията на опасен рецидив и то е довело да определяне на общото наказание. Така градският съд направо е изключил рецидива при Евтимов.\r\n\tАпелативният съд обаче изобщо не е съгласен с изводите на колегите си от долната инстанция.\r\n\t\"Изцяло в разрез с изложеното дотук относно смисъла на цялостната уредба на хипотезите на множество престъпления е това, което е приела първата инстанция. А именно, че при наличието на съвкупност от престъпления, в което извършеното при опасен рецидив не е най-тежко наказаното, рецидивния характер на цялостната престъпна дейност, която в тези случаи несъмнено се наказва с едно общо наказание, се заличава. Според настоящия състав на САС е вярно точно обратното\", посочват апелативните съдии.\r\n\tСпоред тях Йожи може да иска предсрочно освобождаване едва, след като изтърпи поне 12 години от присъдата си. Апелативният съд допълва, че действително размерът на неизтърпяната част от наказанието не може да е единствено основание за отказ от предсрочно освобождаване, но остава сред основанията за отказ.\r\n\tСпоред САС е \"меко казано неприемлив\" и изводът, че е налице среден риск Ивайло Евтимов да възобнови престъпната си дейност, ако е на свобода. Определението на съда е окончателно.", "date": "2017.06.06", "title": "Апелативният съд отказа да пусне и Йожи от \"Наглите\" предсрочно от затвора"}
{"url": "http://www.mediapool.bg/mazh-atakuva-s-chuk-politsai-pred-notr-dam-i-be-prostrelyan-news264879.html", "text": "Мъж атакува с чук полицай пред парижката катедрала Нотр Дам. Други полицаи откриха огън по нападателя и го раниха, предаде Ройтерс. Нападнатият полицай също е ранен.\r\n\t \r\n\tЗаради инцидента зоната бе отцепена, а полицията отправи предупреждение в Туитър, че има инцидент в района на катедралата и призова хората да не се доближават до тази зона.\r\n\t \r\n\tПо-късно бе съобщено, че ситуацията е овладяна.\r\n\t \r\n\tНападателят е приет в болница. Засега самоличността му е неизвестна. Не е ясно дали е действал сам. Случилото се се разследва от антитерористичната прокуратура.\r\n\t \r\n\tВъв Франция е в сила извънредно положение, въведено след атентатите през 2015 г. и 2016 г., за които отговорност пое Ислямска държава.\r\n\t \r\n\tВ неделя е първият тур на френските парламентарни избори.", "date": "2017.06.06", "title": "Мъж атакува с чук полицай пред Нотр Дам и бе прострелян"}
{"url": "http://www.mediapool.bg/plevenski-prokuror-e-arestuvan-v-sadebnata-zala-news264882.html", "text": "Окръжният прокурор от Плевен Димитър Захариев е бил задържан  в Софийския градски съд (СГС), където е подсъдим по дело за принуда.\r\n\tАрестът е бил извършен в момент, когато състав на СГС е дал почивка.\r\n\tГоворителят на главния прокурор и шеф на специализираното звено \"Антикорупция\" Румяна Арнаудова потвърди, цитирана от \"Правен свят\", че арестът на Захариев е свързан с участието му в разбитата в края на април група за рекет в Плевен на Камен Балбузанов-Куката.\r\n\tНа пресконференция главният прокурор поясни, че повдигнатите обвинения на Захариев са за участие в престъпната група и за изнудване на лекар за пари. Шефът на Специализираната прокуратура Иван Гешев уточни, че случаят с лекаря е отделен и засега не се прави връзка с разследването срещу престъпната група.\r\n\tЦацаров напомни, че и към момента Захариев е действащ прокурор, след като на две инстанции Софийският градски съд и Софийският апелативен съд са отказали да го отстранят от длъжност след изтеклия първоначален срок за отстраняване по другото дело, по което той е подсъдим от миналата година.\r\n\tДелото срещу Захариев, по време на което той е бил задържан днес, е по обвинение, че e принуждавал основния свидетел по делото \"Октопод\" Георги Цветанов да лъже, за да дискредитира тогавашния наблюдаващ прокурор по този процес Светлозар Костов.\r\n\tОбвинението срещу Захариев е, че през април и май 2015 г. е принуждавал Георги Цветанов да набеди Костов в извършване на престъпление, както и да лъжесвидетелства в делото \"Октопод\", по което основен подсъдим е Алексей Петров. Захариев искал Цветанов да подаде сигнал срещу бившия шеф на Специализираната прокуратура за това, че му е оказвал натиск какви показания да дава по делото. Принудата е била извършена чрез заплахи, че срещу свидетеля ще бъдат образувани наказателни дела и ще му бъдат повдигнати обвинения.\r\n\tЦветанов обаче не се поддал и не изпълнил исканията на Захариев. Няколко месеца по-късно - на 12 ноември 2015 г., Цветанов загина в автомобилна катастрофа.", "date": "2017.06.06", "title": "Плевенски прокурор е арестуван в съдебната зала"}
{"url": "http://www.mediapool.bg/ks-zabrani-na-deputatite-da-pitat-tsatsarov-za-znakovite-dela-news264884.html", "text": "С единодушно  Конституционният съд (КС) забрани на депутатите да питат главния прокурор за конкретни наказателни дела. Решението е по питане на Сотир Цацаров.\r\n\tКазусът възникна след последните промени в конституцията. В основния закон бе приета възможността народните представители да могат да изискват „доклади от главния прокурор за дейността на прокуратурата по прилагането на закона, противодействието на престъпността и реализирането на наказателната политика“.\r\n\t„Народното събрание не може да изисква от  главния прокурор доклад  относно дейността на прокуратурата по конкретно наказателно производство“, се казва в решението на КС по тълкувателното дело.\r\n\tВ своето искане главният прокурор застъпва тезата, че превратно тълкуване на основния закон може да доведе до \"настъпването на неблагоприятни за националната правна система последици\". С това той открито се противопоставя на възможността на депутатите да го питат за конкретни наказателни производства.\r\n\tЦацаров посочва, че той не е пряк шеф на прокурорите, а организира работата на институцията и издава методически указания.\r\n\t\"Допускането на трайна практика, при която Народното събрание успешно предявява към главния прокурор като ръководител на единната прокуратура очаквания за получаване на развитието, установеното, предприетите и предстоящите действия по конкретно наказателно производство би го поставила пред необходимостта сам да изисква тази информация и да се намесва по дела\", писа Цацаров до КС.\r\n\tТезата му напълно отговаря на конституционната норма, която определя неговата функция в прокуратурата. В същото време тя влиза в челен сблъсък с реалността – не е имало главен прокурор, който да не може и да не изисквал информация по делата от своите подчинени.\r\n\tТова е установена практика при всеки главен прокурор, включително Сотир Цацаров, най-малко при обосновка на исканията му пред Висшия съдебен съвет за отстраняване на магистрати. Никой никога не е смятал това за намеса по делата, защото става дума за част от функции. В прокуратурата продължава да функционира и т.нар. специален надзор по знаковите дела. Никой редови прокурор не е възразил срещу назначаването на наставници, които да му се бъркат в работата. Това също не се счита и за намеса по делата.\r\n\tСпоред главния прокурор, ако депутатите започнат да получават доклади за конкретни дела, така ще бъде нарушена независимостта на съдебната власт.\r\n\tВ началото на тази година Европейската комисия изрично препоръча да се създаде процедура, по която главният прокурор да отчита пред обществото работата по знаковите дела.\r\n\t\"При зачитане на презумпцията за невиновност, главният прокурор следва да докладва за разследванията и за повдигнатите обвинения. Върховният касационен съд и Министерството на правосъдието следва да докладват за постановените осъдителни присъди, както и за изпълнението на наказанията\", поиска Брюксел.\r\n\tКоментарът на Цацаров бе: \"Това е някаква форма... не някаква, а доста силна форма на публичен контрол\".\r\n\tРешението на КС не е изненадващо, защото следва практиката на съда. В края на 2011 г. КС отне достъпа на депутатите до документи, считани от прокуратурата за следствена тайна. С това решение на КС прокуратура получи възможност да игнорира буквално всички искания на депутатите за достъп по конкретни дела. Единственото, което прокуратурата трябва да направи, е да декларира в парламента, че исканата информация е следствена тайна.\r\n\tТогава КС бе сезиран от главния прокурор Борис Велчев, който сега е председател на КС.\r\n\tОбявяването на този текст за противоречащ на конституцията доведе до революционни промени в работата на парламента, който дотогава имаше пълен достъп до документи от прокуратурата при проверка на различни казуси от голям обществен интерес. След това депутатите попаднаха в капана на избирателното подаване на информация от прокуратурата и МВР.\r\n\tЕмблематичен пример за това стана случаят с починало новородено в Горна Оряховица през ноември 2010 г., когато вътрешният министър Цветан Цветанов чете пред парламента извадки от СРС-та, уличаващи лекарите в умишлено престъпление. Депутатите нямаха никаква възможност да реагират, защото нямаха право да получат цялата картина по случая.", "date": "2017.06.06", "title": "КС забрани на депутатите да питат Цацаров за знаковите дела"}
{"url": "http://www.mediapool.bg/rabotodateli-i-sindikati-odobriha-s-rezervi-vdiganeto-na-minimalnata-pensiya-news264880.html", "text": "Увеличението на минималната пенсия за осигурителен стаж и възраст на две стъпки до края на годината беше подкрепено с резерви от работодатели и от синдикати.\r\n\tТова стана на заседание на Националния съвет за тристранно сътрудничество във вторник, на което беше разгледан проект за промяна на Закона за бюджета на Държавното обществено осигуряване, съобщи БТА.\r\n\tС промяната се предвижда от 1 юли 2017 г. минималната пенсия да се повиши от 161.38 лв. на 180 лв., което е увеличение с 11.5 на сто, а от 1 октомври 2017 г. - на 200 лв. - увеличението е 11.1 на сто, каза министърът на труда и социалната политика Бисер Петков.\r\n\tУвеличението ще доведе до повишаване на доходите на около 800 000 пенсионери, чийто размер на пенсията ще бъде приравнен на минималния. Преобладаващата част от тези пенсионери получава пенсии за осигурителен стаж и възраст, друга голяма част са хора с лични инвалидни пенсии - около 250 000, а третата група са имащите наследствени пенсии.\r\n\tИзпълнителният секретар на КНСБ Ася Гонева посочи, че КНСБ се отнася с уважение към инициативата на правителството да обърне внимание на адекватността на пенсиите, но смята, че всички пенсии за трудова дейност трябва да растат, като се ускори заложеното в постигнатата с консенсус пенсионна реформа увеличение на тежестта на всяка година осигурителен стаж. Предложението на КНСБ е тази тежест да се увеличава ежегодно, така че през 2024 г. да се достигне коефициент от 1.5.\r\n\tПрезидентът на КТ \"Подкрепа\" Димитър Манолов отбеляза, че не му харесва това, че се объркват съотношенията вътре в пенсиите, но онова, което му допада е, че е \"по-добре врабче в ръката, отколкото орел в небето\". Приемаме случващото се като първа стъпка на преосмислянето на адекватността на пенсиите, заяви Манолов.\r\n\tПредседателят на АИКБ Васил Велев посочи, че се отнася с разбиране към благородните мотиви за увеличението, но от асоциацията се въздържат от енергична подкрепа. Възраженията му са, че с увеличението само на минималната пенсия се подкрепят ниската квалификация и хората, неплащащи пълен размер осигуровки. Не се насърчава излизането на сивия сектор на светло, защото с различни осигуровки ще се получават приблизително еднакви пенсии, допълни Велев. Според него трябва да се върви към ограничаване на ранното пенсиониране, особено чрез измами с инвалидни пенсии, както и към увеличаване на заетите в икономиката, защото те са по-малко от пенсионерите.\r\n\tЗаместник-председателят на БСК Димитър Бранков каза, че подкрепя промяната само от гледна точка на нейната социална аргументация, но според него сред получаващите минимални пенсии има хора със съвсем различен осигурителен принос. Бранков смята, че по-логично е минималните пенсии да бъдат финансирани през социалното подпомагане, тъй като има много хора, които имат допълнителни доходи като наеми и т. н. Тази теза беше изразена и от Ася Гонева от КНСБ.\r\n\tВ доклада на министър Бисер Петков се посочва, че всички пенсии, които след преизчисляването на пенсиите от 1 юли с тежест 1.126 за всяка година осигурителен стаж останат с размери под 180 лв. или под минималния размер на пенсията за съответния вид, ще бъдат приравнени на новия минимален размер. В резултат на увеличението на минималната пенсия за осигурителен стаж и възраст на 180 лв. броят на пенсиите в минимален размер ще се увеличи от 547 300 на около 668 000 или около 31.5 на сто от пенсионерите за трудова дейност ще бъдат с минимални пенсии. Необходимите допълнителни средства за изплащането на новите минимални размери са 8.8 млн. лв. месечно.\r\n\tСлед увеличението на минималната пенсия за осигурителен стаж и възраст от 180 лв. на 200 лв. от 1 октомври 2017 г. броят на пенсиите в минимален размер ще се увеличи от 668 000 на около 800 000 или около 37.8 на сто от пенсионерите за трудова дейност ще бъдат с минимални пенсии.\r\n\tПенсионерите, чиито размери на пенсиите са под 200 лв. или под стойността на минималната пенсия за съответния вид, ще получават новия минимален размер, при което за около 132 000 души ще има увеличение между 0 и 11.1 на сто, а за 668 000 - увеличение с 11.1 на сто.\r\n\tНеобходимите допълнителни средства за увеличението на минималната пенсия за осигурителен стаж и възраст от 180 лв. на 200 лв. са 14.7 млн. лв. месечно.\r\n\tОбщата сума на средствата за двуетапното увеличение на минималната пенсия за осигурителен стаж и възраст ще бъде около 100 млн. лв. допълнително над предвидените за 2017 година. Допълнителните разходи на Държавното обществено осигуряване ще бъдат за сметка на очакваните по-високи приходи от планираните за 2017 г. По думите на Петков преизпълнението на приходите, основно от осигурителни вноски, което се отчита към края на април тази година, ще позволи финансирането на този по-висок разход, без да се наложи да се променя бюджетното салдо, и няма да се наложи актуализация на държавния бюджет. Тази мярка ще доведе до намаляване на риска от бедност сред пенсионерите, получаващи минимални размери на пенсиите.\r\n\t\"И на нас не ни харесва това решение, но е по-добро, отколкото да оставим хората с 161 лева да агонизират\", заяви вицепремиерът Валери Симеонов, който е и председател на НСТС. По думите му занапред ще се върви към актуализиране на всички пенсии.", "date": "2017.06.06", "title": "Работодатели и синдикати одобриха с резерви вдигането на минималната пенсия"}
