{"url": "http://www.mediapool.bg/migrantskata-valna-kam-gartsiya-se-e-usilila-prez-avgust-news269010.html", "text": "Броят на мигрантите, пристигащи в Гърция, се е увеличил през месец август, съобщиха от Агенцията на ООН за бежанците. \r\n\t \r\n\tОттам предупредиха, че това води до влошени условия за живот в бежанските лагери на гръцките острови.\r\n\t \r\n\tОстровите Лесбос, Хиос, Самос и Лерос приеха най-много мигранти по време на бежанската вълна на хора от Близкия изток, Африка и Азия.\n\n\r\n\t \r\n\tПрез месец август през Егейско море са пристигнали 3600 души, като месец по-рано – през юли, те са били 2200 души, съобщи Франс прес. \r\n\t \r\n\tВ момента в Гърция пребивават 60 000 мигранти, най-вече от Сирия и Афганистан.\r\n\t \r\n\tСпоред ООН с по-бързия темп на пристигане в сравнение с обработването от гръцките власти на молбите за убежище, се създават предпоставки за насилие, сексуални посегателства и др.", "date": "2017.09.08", "title": "Мигрантската вълна към Гърция се е усилила през август"}
{"url": "http://www.mediapool.bg/tramp-upotrebata-na-voenna-sila-sreshtu-severna-koreya-ne-e-neshto-neizbezhno-news268989.html", "text": "Президентът на САЩ Доналд Тръмп заяви, че употребата на военна сила срещу Северна Корея не е нещо неизбежно и че предпочита да избегне военния вариант, без обаче да го изключва, съобщи Франс прес.\r\n\t \r\n\t\"Военни действия със сигурност са вариант. Дали е неизбежно? Няма нищо неизбежно. Бих предпочел да избегна военния вариант, но това със сигурност е нещо, което може да се случи. Надявам се да не ни се наложи да използваме военна сила срещу Северна Корея. Ако го направим, това ще е много тъжен ден за Северна Корея\", каза Тръмп след среща във Вашингтон с емира на Кувейт шейх Сабах ал Ахмад ал Джабер ас Сабах.\r\n\t \r\n\tПрезидентът на САЩ увери, че съществува възможност да се постигне мир в Близкия изток в момент, когато американските усилия за възобновяване на мирните преговори между израелци и палестинци изглеждат в задънена улица, съобщи Франс прес.\n\n\r\n\t \r\n\t\"Мисля, че има възможност да се постигне мир. Ще направим максимума. Казват, че това е най-сложното и трудно споразумение, но може да се случи. Имаме изключително кадърни хора, които работят по този въпрос\", заяви Тръмп.\r\n\t \r\n\tПалестинските лидери все по-рядко крият разочарованието си от администрацията на Тръмп. Те вече открито настояват за ясен ангажимент на САЩ за създаването на палестинска държава и спирането на строежа на израелски селища на Западния бряг и Източен Ерусалим. \r\n\t \r\n\tАдминистрацията на Тръмп досега не е изразила подкрепа за решението с две държави, тоест създаването на палестинска държава в съседство с Израел, отбелязва АФП.", "date": "2017.09.08", "title": "Тръмп: Употребата на военна сила срещу Северна Корея не е нещо неизбежно"}
{"url": "http://www.mediapool.bg/boiko-noev-zapodozrya-ruski-interesi-kam-dunarit-news268983.html", "text": "Възмжно е зад офшорката \"Виафот\", която иска да придобие военния завод \"Дунарит\" и се свръзва с депутата от ДПС Делян Пеевски,   да стоят руски интереси. Тази теза разви бившият министър на отбраната Бойко Ноев пред бТВ. Преди това Пеевски отрече да има интереси във военната индустрия.\r\n\t\"Не знаем кой стои зад офшорката \"Виафот\". Бъгарските съдилища отхвърлят всички искания на \"Виафот\". И когато \"Виафот\" очевидно губи битката, идва държавата\", коментира Ноев.\r\n\tТой припомни, че икономическият министър Емил Караниколов, предложен от \"Атака\", \"която открито защитава интересите на Русия\", е пратил полиция, която е намерила \"някакви измислени нарушения\" във фабриката на \"Емко\", която също иска да придобие \"Дунарит\".\r\n\t\r\n\tСпоред него в случая \"Дунарит\" се наблюдава ярко беззаконие.\n\n\r\n\t\"Министър Караниколов заяви, че собствеността е неясна. Професори по търговско право ми казаха  - или говори неистини, или е некомпетентен. Не смятам, че е некомпетентен. За доказване на собствеността на едно АД не е необходимо това да се впише в Търговския регистър, а в книгата на акционерите. Въпросът е защо Караниколов говори неистини\", заяви Ноев. \r\n\tСобственикът на \"Емко“ и притежаващ акции в \"Дунарит\"  обяви и показа документите, че той е собственик на оръжейния завод в Русе и не е необходимо държавата да го спасява.\r\n\tНа следващия ден обаче  разви тезата, тъй като вписването на собствеността, за което има съдебно решение, не е направено от Агенцията по вписванията, то \"Дунарит\" все още е собственост на \"Кемира\", дружество зад което стои фалиралия банкер Цветан Василев.\r\n\t\"Емко\" е бяла българска фирма, една от най-големите\", каза Бойко Ноев и допълни, че срещу нея в спора за \"Дунарит\" е \"една офшорка\", наречена \"Виафот\".\r\n\tСпоред Ноев \"Виафот\" е придобила дълга на \"Дунарит\" по неизвестен начин, като е възможно да става дума за пресъпление. Ноев изтъкна, че ДАНС би трябвало да разследва \"Виафот\".\r\n\tНоев призна, че като министър на отбраната в правителството на Иван Костов е отнел лиценза на \"Емко\". Това станало след запитване от страна на САЩ, тъй като по това време България имала лоша слава на страна, която нарушава международни забрани за търговия на оръжие. Впоследствие обаче службите разследвали \"Емко\" и се оказало, че всичко във фирмата е изрядно. Ноев призна, че отнемането на лиценза е било грешка и административен произвол.", "date": "2017.09.08", "title": "Бойко Ноев заподозря руски интереси към \"Дунарит\""}
{"url": "http://www.mediapool.bg/hakerska-ataka-sreshtu-amerikanska-firma-e-zasegnala-143-miliona-dushi-news268988.html", "text": "Американската кредитна фирма Екуифакс (Equifax) обяви, че е станала жертва на тежка кибератака, която може да е засегнала 143 милиона американски клиенти, което е почти половината от населението на САЩ, съобщи Франс прес.\r\n\t \r\n\tЕкуифакс е открила проблема на 29 юли и \"незабавно е реагирала\" като е поискала разследване от фирма за компютърна сигурност за оценка на щетите, съобщи компанията в изявление.\r\n\t \r\n\tПо ирония на съдбата Екуифакс е специализирана именно в защитата и анализа на лични и финансови данни на клиенти, които искат кредит от банка или кредитна организация в цял свят. В сайта си Екуифакс обещава да защити клиентите си от кражбата на самоличност.\n\n\r\n\t \r\n\t\"Хакерите са се възползвали от пролука в защитата на американски сайт, за да получат достъп до някои досиета между средата на май и юли. Инцидентът е засегнал потенциално около 143 милиона клиенти в САЩ\", уточни Екуифакс.\r\n\t \r\n\tСпоред компанията хакерите са се сдобили с имена, адреси, рождени дати, номера на социални осигуровки и в някои случаи с номера на шофьорски книжки, все данни, които могат да се използват за кражба на самоличност.\r\n\t \r\n\tОсвен това са били откраднати номерата на кредитните карти на 209 000 американски клиенти, както и поверителни документи за кредитите на 182 000 души.\r\n\t \r\n\tВ по-малка степен са засегнати и клиенти на Екуифакс в Канада и Великобритания.\r\n\tШефът на Екуифакс Ричард Смит поднесе извинения на клиентите и увери, че фирмата извършва преглед на цялата си компютърна сигурност. Компанията обеща безплатна помощ на клиентите си при кражба на самоличността им.\r\n\t \r\n\tЕкуифакс е със седалище в Атланта, щата Джорджия. Фирмата анализира данните на над 820 милиона физически и над 91 милиона юридически лица в цял свят, се казва в сайта й. Тя работи в 24 страни и в нея работят около 9900 души.", "date": "2017.09.08", "title": "Хакерска атака срещу американска фирма е засегнала 143 милиона души"}
{"url": "http://www.mediapool.bg/tsarkvata-otbelyazva-rozhdestvo-bogorodichno-news268981.html", "text": "На 8 септември църквата отбелязва Рождество Богородично - един от големите православни християнски празници, известен в народната традиция като Малка Богородица.\r\n\tНа този ден се смята, че се е родила света дева Мария– майката на Исус Христос.\r\n\tРодителите на светата дева - праведните Йоаким и Ана, били щедри и милостиви, но бездетни хора от Назарет. Погълнат от скръб, Йоаким отива в пустинята, където прекарва в строг пост и молитва 40 дни. Ана също се моли горещо на Бога да я дари с рожба. Господ Бог чува молбите им. Пред Света Ана се явява ангел, който й казва, че ще роди благословена дъщеря на име Мария, заради която ще бъдат благословени всички земни родове. Света Ана дава обет, че ще обрече детето си на Бога.\r\n\tКогато малката Мария навършва три години, родителите я завеждат в Йерусалимския храм и така изпълнили обещанието си да предадат своята единствена рожба в служба на Бога. Мария остава да живее в храма, като приема върху себе си дълга да лекува в скръбта им всички самотни и изоставени хора. Напуска земния живот на 64-годишна възраст на 15 август.\r\n\tНа 8 септември православната църква прославя Божията майка катопазителка на християнското семейство и покровителка на родилката и детето. На празника  жените носят дарове в църквата – ризи, кърпи, престилки, чорапи, и ги поставят под иконата на Света Богородица, отрупана с цветя.\n\n\r\n\tСпоред народния обичай се вари жито, то най-напред се носи в черквата, за да се опее и благослови, а след това се раздава за здраве. В някои райони между Голяма и Малка Богородица се спазва строга забрана – жените не перат, не тъкат, не шият, не месят хляб, за да са здрави децата им.", "date": "2017.09.08", "title": "Църквата отбелязва Рождество Богородично"}
{"url": "http://www.mediapool.bg/orban-ungariya-nyama-da-promeni-migratsionnata-si-politika-vapreki-sada-na-es-news268990.html", "text": "Унгария няма да промени становището си за имиграция, след като Съдът на Европейския съюз отхвърли иска на Будапеща и Братислава срещу мигрантските квоти на ЕС, каза унгарският премиер Виктор Орбан, цитиран от Ройтерс.\r\n\t \r\n\tПо държавното радио Орбан заяви, че Унгария трябва да \"вземе предвид\" решението на съда, защото не може да подкопава основите на ЕС и е съгласна, че спазването на законите има фундаментално значение, но в същото време смята, че решението на съда не е причина да променя политиката си, която е против приемането на мигранти. \r\n\t \r\n\tВ отговор на писмо на председателя на ЕК Жан-Клод Юнкер унгарският лидер заяви, че е \"неморално\" въпросът за имиграцията да се обвързва с използването на европейските кохезионни фондове.", "date": "2017.09.08", "title": "Орбан: Унгария няма да промени миграционната си политика въпреки Съда на ЕС"}
{"url": "http://www.mediapool.bg/vedomosti-s-podaratsi-i-rapari-primamvat-izbirateli-pred-urnite-v-rusiya-news268985.html", "text": "В Русия подмамват избиратели пред урните със смартфони, коли и рапъри, пише \"Ведомости\", цитиран от БТА. \r\n\t \r\n\tНад 6000 избори на различни нива предстоят през уикенда в Руската федерация. \r\n\t \r\n\tЩе бъдат избрани 16 губернатори, 6 регионални парламента и 11 градски съвета в регионални столици, посочва вестникът, като припомня и \"лозунга, че законността на изборите е по-важна от активността\".\n\n\r\n\t \r\n\tПоместени са данни от някои региони на Русия за акции с цел мобилизиране на електората, насочени най-често към младежта. На явилите се да гласуват в северната Пермска област обещават листовки, срещу които се дават билети за кино, а младежта от сибирския Омск след изборите ще бъде развличана от популярния рапър L'One. За селфита, направени в секциите, в Томск, Калининград, Екатеринбург и на други места обещават таблети, смартфони, \r\n\tслушалки и бира.\r\n\t \r\n\tСпоред експерти на \"Ведомости\" подобни подаръци не нарушават закона, тъй като е забранен само подкупът на избиратели, а няма такова понятие като \"подкуп за активност\".\r\n\t \r\n\tДруг проблем е ненормално засиленото предсрочно гласуване, отбелязвано на места от наблюдатели на руската компартия. В Москва обаче само някои категории имат право да гласуват предсрочно, посочва изданието. \r\n\t \r\n\tВластите в Русия правят всичко възможно, за да отблъснат независимите избиратели, но искат да закарат на изборите онези, които се поддават на натиск, или конформистите, податливи на специални технологии, коментира политологът Александър Кинев: \"Хората, готови да идат на избори срещу лотариен билет, са ориентирани към патерналистки отношения с властта\".", "date": "2017.09.08", "title": "\"Ведомости\": С подаръци и рапъри примамват избиратели пред урните в Русия"}
{"url": "http://www.mediapool.bg/bardem-i-krus-predstaviha-filma-za-narkobarona-pablo-eskobar-vav-venetsiya-news268984.html", "text": "Хавиер Бардем и Пенелопе Крус за пръв път минаха заедно по червения килим на кино фестивала във Венеция.\r\n\tИзвън конкурса те показаха премиерно филма за наркобарона Пабло Ескобар, в който играят главните роли.\r\n\tИспанските актьори са работили заедно в доста филми от 1992 г. насам, в това число и на Педро Алмодовар. Романтичните им лични отношения обаче се появиха през 2007 г., а след три се ожениха.\r\n\tНовият филм разказва за историята на колумбийския наркобарон Пабло Ескобар (1949-1993), в която роля играе Бардем. Творбата на режисьора Фернандо Леон де Араноа е екранизация на биографичната книга \"Да обичаш и ненавиждаш Пабло\", на колумбийската журналистка Вирхиния Вайехо, която дълги години е била любовница на Ескобар. Логично нейната роля играе Пенелопе Крус.", "date": "2017.09.08", "title": "Бардем и Крус представиха филма за наркобарона Пабло Ескобар във Венеция"}
{"url": "http://www.mediapool.bg/lozan-panov-antikoruptsionniyat-zakon-na-bsp-tseli-da-ne-se-reformira-prokuraturata-news268992.html", "text": "Председателят на Върховния касационен съд (ВКС) Лозан Панов разкритикува антикорупционния проект на БСП. Според него той не дава решение за борба с корупцията, а цели да не се реформира прокуратурата.\r\n\t\"В проекта на БСП за антикорпуция се създава паралелна структура с дублиращи функции в страната без ясни механизми за контрол и отчетност, само и само да не се реформират органите за съдебно преследване, в случая прокуратурата\", обясни Панов, преди да влезе на среща с депутатите от БСП, на която да дискутират законопроекта.\r\n\tОсновната идея на левицата е с борбата с корупцията по високите етажи на властта да се заеме специална агенция с разследващи функции. Председателят й да се назначава от президента, а членовете да се избират от парламента с 2/3 мнозинство.\r\n\tПанов коментира, че в държавата има достатъчно органи, натоварени с борбата с корупцията. \"Въпросът е защо тези органи не вършат своята работа\", добави той. Според него новата структура, предлагана от БСП, ще е с дублиращи функции и \"дори не се пита колко ще струва един такъв орган\". Председателят на ВКС коментира още, че дебатът за мерките за борба с корупцията се измества от въпроса кой да назначава ръководителя на поредната структура и заяви, че активността на партиите по въпроса е заради мониторинговия доклад на ЕК по правосъдие и вътрешен ред.\r\n\t\"Използвам момента да кажа и да припомня, че още преди повече от 4 месеца поисках среща с всяка една от парламентарните групи, включително с БСП, във връзка с идеите, които имам за това да се направи една реформа в дълбочина. Идеите, които споделих и с президента на страната, са именно за свикване на Велико народно събрание. Използвам тази възможност да споделя тези идеи с домакините от БСП\", коментира Панов.\n\n\r\n\tСлед срещата Нинова заяви, че \"Лозан Панов смята, че не е противоконституционно и е добре президентът да определя председателя на антикорупционния орган\". \"Важно е и органът да има разследващи функции\", добави тя, цитирана от БГНЕС. \"Оставаме на различни позиции относно прокуратурата, като Панов смята, че трябва да се направи по-комплексна реформа,която да обхваща и промяна в прокуратурата. Това минава през промяна и в конституцията, което БСП не споделя като мнение. Ние имаме политическо решение да не се променя конституцията“, каза още лидерът на БСП.\r\n\tНинова отхвърли критиките на Панов за създаването на нова структура с дублиращи функции. \"Това, което предлагаме не дублира работата на другите антикорупционни органи, а привнася нещо ново- разследването. Тези органи досега се занимават със събиране на информация, но не правят разследване\", обясни тя. Добави, че не е вярно, че дебатът около антикорупционния орган е борба за власт с БСП, както и че политическата активност по темата е заради мониторинговия доклад на ЕК. „Ако управляващите искат преди доклада да демонстрират, че вършат нещо, то това не може да бъде аргумент за опозицията. Аргументите ни са принципни“, каза тя.\r\n\tДосега Нинова представи антикорупционния закон , главния прокурор  и председателя на ВАС Георги Колев.\r\n\tОсновният политически опонент на БСП - ГЕРБ, също има свой вариант на антикорупционен закон. В него отново се предлага създаването на нова структура за борба с корупцията - комисия, в която да се влее и Комисията за отнемане на незаконно придобито имущество. Управляващите предлагат този орган да проверява случаите със съмнение за корупция. Председателят на комисията и членовете й ще се избират от парламента.\r\n\tИ в двата варианта на закон .\r\n\tПо-рано в петък правосъдният министър Цецка Цачева защити законопроекта на управляващите и разкритикува варианта на БСП. \"При едноличен орган, избран по неизвестен начин, без публична процедура, без възможност за контрол върху него ще създадем един Франкенщайн\", заяви тя и добави, че когато членовете на бъдещото звено се избират от парламента, тези недостатъци ще бъдат избегнати.", "date": "2017.09.08", "title": "Лозан Панов: Антикорупционният закон на БСП цели да не се реформира прокуратурата"}
{"url": "http://www.mediapool.bg/shema-za-targoviya-s-falshivi-zdravni-dokumenti-razkrita-vav-varna-news268995.html", "text": "Схема за изработване и търговия с фалшиви здравни документи е разкрила Икономическата полиция в МВР във Варна. По този повод започват масирани проверки по заведения и търговски обекти.\r\n\tЗа срок от 24 часа са задържани четирима души - двама мъже и две жени, участвали в схема за изработване и търгуване с различни неистински документи.\r\n\tВ автомобил, управляван от 53-годишен мъж, са намерени фалшиви здравни книжки, медицински свидетелства, печати.\r\n\tПри последвалото претърсване в имоти на задържаните са намерени над 200 неистински печати на лекари, медицински лаборатории и държавни учреждения, както и над 250 документи.\r\n\tУстановено е, че дейността на четиримата се е осъществявала през продължителен период от време и на територия, обхващаща цялото Черноморие.\n\n\r\n\tПо случая е образувано досъдебно производство. Материалите са докладвани на прокурор от Районната прокуратура във Варна.", "date": "2017.09.08", "title": "Схема за търговия с фалшиви здравни документи разкрита във Варна"}
{"url": "http://www.mediapool.bg/razgromena-na-boinoto-pole-islyamska-darzhava-nyama-da-izchezne-news268993.html", "text": "За наближаващо военно поражение на групировката \"Ислямска държава\" в Ирак и Сирия говорят всички официални лица и експерти, но единодушно предупреждават, че организацията няма да изчезне и ще се нагоди към новите условия, за да продължи своята битка. \r\n\t \r\n\tПри наличието в тези две страни на неспокойна, маргинализира сунитска общност, а в останалия свят на хиляди привърженици и симпатизанти, готови за действия в името на каузата й, групировката ще мине в нелегалност и след време ще се възроди - може би с друго име и в различна форма, но със същите цели, прогнозират те.\r\n\t \r\n\t\"Военната победа в Ирак, постигната с много усилия, не е съчетана с политическа визия за периода след Даеш /арабското съкращение за ИД/, предвиждаща реинтеграция на арабското и сунитското население в иракската политика\", коментира за АФП Жан-Пиер Филию, преподавател в парижкия Институт за политически изследвания (\"Сианс По\").\n\n\r\n\t \r\n\t\"Още по-лоши са перспективите в Сирия - добави той, - където кюрдските милиции и армията на Асад са на път да завладеят съответно Ракка и Дейр аз Зур. Тази липса на дългосрочна стратегия осигурява на Даеш съществено пространство, за да се възстанови в близко бъдеще, продължавайки да поддържа в цял свят мрежи от симпатизанти и активисти, разпалвани от крайната жестокост на тази битка.\"\r\n\t \r\n\tНационалният координатор на разузнаването на САЩ Дан Коутс отбеляза през май пред комисия от Сената, че \"освен Ирак и Сирия, ИД се стреми да подсигурява взаимовръзка между своите клонове и мрежи по света и да допълва действията им със свои стратегически разработки\".\r\n\t \r\n\t\"По наша преценка ИД запазва волята и способността да ръководи, да създава условия, да подпомага и вдъхновява транснационални атаки\", подчерта той.\r\n\t \r\n\t\r\n\t \r\n\tВ статия от 2 септември, озаглавена \"ИД след халифата\", Тара Муни и Андрю Байърс - аналитици и съоснователи на \"Контратерористична мрежа\", предричат, че групировката ще изгуби териториалния контрол върху завладените региони (в апогея на завоеванията й с площ колкото Италия и седеммилионно население) \"през следващата година\".\r\n\t \r\n\t\"Международните длъжностни лица трябва да се подготвят за две бъдещи заплахи\", смятат те. Това са \"еволюцията на ИД след халифата и групировките, които ще я наследят и може да застрашат още повече регионалната и международната сигурност\".\r\n\t \r\n\tИД ще успее без труд да запази високоефективни нелегални структури и действащ пропаганден апарат, способен да вдъхнови джихадисти от цял свят, добавят специалистите.\r\n\t \r\n\t\"Загубата на територии в Ирак и Сирия може би дори ще насърчи още повече вълци единаци да минат към действия в Европа и САЩ, за да покажат, че са решени и способни да нанасят удари\", посочват те.\r\n\t \r\n\tВсички експерти изтъкват и заплахата от страна на стотици, а в скоро време и хиляди \"призраци\" - западни джихадисти, калени в битки и завърнали се в родните си страни. Те обикновено попадат в затвора, но някои може да останат опасни с години, дълго след като излязат на свобода.\r\n\t \r\n\tЗасега в Ирак и Сирия \"проектът за владичество на ИД претърпя неуспех, но ИД не е разгромена\", заяви пред АФП Лудовико Карлино, специалист по джихадистките движения от изследователския център \"Ай Ейч Ес кънтри риск\".\r\n\t \r\n\tОцелелите бойци от групировката ще отстъпят в долината на Ефрат - част и от двете страни, която ще стане \"плацдарм за съпротивата на ИД, минала в нелегалност\".\r\n\t \r\n\tТази пустинна зона с дължина 160 километра, богата на петрол, приютява вече между 5000 и 10 000 бойци и командири на джихадистите, смята командването на международната коалиция срещу ИД начело със САЩ.\r\n\t \r\n\t\"В крайна сметка - резюмира Томас Маккейб, бивш анализатор и антитерорист, работил за ВВС на САЩ, - разрушаването на халифата е знакова победа, но все пак не окончателна. Световната джихадистка съпротива ще продължи.\"", "date": "2017.09.08", "title": "Разгромена на бойното поле,  \"Ислямска държава\"  няма да изчезне"}
{"url": "http://www.mediapool.bg/holandski-evrodeputat-imame-200-oplakvaniya-ot-balgarski-granichni-politsai-news268991.html", "text": "Холандският евродепутатка Кати Пири съобщи, че е получила 200 оплаквания от граждани на ЕС, които са пътували през България към и от Турция. Тя е докладчик за Турция при Европейския парламент и внесе обширен сигнал в Еврокомисията, съдържащ данни за корупция сред българските гранични власти на ГКПП Капитан Андреево. \r\n\t \r\n\tБългарският евродепутат Ангел Джамбазки (ВМРО) поиска от нея или да докаже обвиненията си, че митничарите на ГКПП \"Капитан Андреево\"  искат подкупи от турските гастарбайтери или да се извини. Според Джамбазки това твърдение е изключително скандално и обидно.\r\n\t \r\n\tВ отговор Пири пише на Джамбазки, че е съгласна за значимостта на работата на българското вътрешно министерство на външните европейски граници и е благодарна за това. \n\n\r\n\t \r\n\t\"Въпреки това, през последните седмици, ние получихме около 200 оплаквания от граждани на ЕС, които описаха това което са видели и преживели в България през лятото, пътувайки към и от Турция. Фактът, че едни и същи проблеми са идентифицирани от големи групи граждани, беше достатъчен за мен да заключа че тези случаи не са инциденти а се дължат на структурен проблем\", пишe Пири, чието писмо бе разпространено от ВМРО. \r\n\t \r\n\tТя посочва, че като представител на нидерландските граждани в Европейския парламент е длъжна да защитава техните интереси и да се погрижи техните права да бъдат защитени в рамките на ЕС. \r\n\t \r\n\t\"Гореспоменатите оплаквания, които ние сме събрали, ще бъдат преведени на английски и се надявам, че можем да си сътрудничим ефективно в разрешаването на тези въпроси\", завършва писмото си Пири. \r\n\t \r\n\tВ доклада на Кати Пири се твърди, че българските гранични полицаи с натиск и сплашване принуждават турските гастарбайтери, завръщащи се от Европа в Турция за летните отпуски, да плащат подкупи. А отказващите са наказвани с 14-часов престой по дългите опашки.\r\n\t \r\n\tОсвен това в доклада си тя припомня, че от 1 януари 2018 г. София поема европредседателството.\r\n\t \r\n\t\"Европейските турци, завръщащи се в родината си по сухоземни пътища, стават жертви на корупцията, в която са потънали българските гранични власти. Пътниците от турски произход са принуждавани да чакат по 14 часа под слънцето. Българските гранични полицаи ги насилват да дават подкупи, по неизвестни причини им налагат парични глоби, принуждават ги да мият автомобилите си с цел дезинфекция. Онези, които отказват да им плащат, са оставяни да чакат дълго по опашките“, казва Кати Пири.", "date": "2017.09.08", "title": "Холандски евродепутат: Имаме 200 оплаквания от български гранични полицаи"}
{"url": "http://www.mediapool.bg/poddrazhkata-na-slanchev-bryag-mozhe-da-premine-kam-obshtina-nesebar-news268996.html", "text": "Държавата обмисля да прехвърли на община Несебър собствеността на дружеството \"Слънчев бряг\" АД, което в момента притежава пътната, водоснабдителната и канализационната инфраструктури в курорта и отговаря за зелените площи и осветлението. В момента се подготвя правен анализ за възможните стъпки, които да предприеме сегашният принципал на дружеството - Министерството на туризма, за решаване на проблемите на курорта. Докладът ще е готов до края на септември и на негова база трябва да се реши дали активите или акциите на дружеството, в което държавата държи 75 на сто, да се прехвърлят на община Несебър, и колко трябва да се плати на миноритарните собственици за техните дялове.\r\n\tТова обяви министърът на туризма Николина Ангелкова в рамките на петъчния парламентарен контрол. Изявлението идва дни, след като ресорният вицепремиер Валери Симеонов поиска разформироване на дружеството, тъй като то не осигурява никакви приходи в бюджета, на загуба е и разходите по поддръжката на инфраструктурата в курорта непрекъснато нарастват. По-късно пред журналисти Ангелкова посочи, че прехвърлянето на \"Слънчев бряг\" АД на община Несебър ще доведе до най-правилното поддържане на инфраструктурата в курорта.\r\n\tПред депутатите в пленарната зала тя посочи, че дружеството има огромни разходи за поддръжката на инфраструктурата в курорта, а не получава никакви приходи от експлоатацията на собствеността му.\r\n\t\"Собствениците на хотели, заведения и атракциони плащат данъците си в община Несебър, която не прави никакви отчисления в курорта за поддръжката му. За вода се плаща на ВиК- Бургас, независимо че водата се доставя по тръби, собственост на дружеството. ВиК не плаща нищо за ползването на инфраструктурата заради съдебен спор между двете дружества\", обясни Ангелкова.\r\n\tВ същото време дружеството плаща разходите за амортизация на инфраструктурата, така че се получава един омагьосан кръг, допълни тя.\r\n\tАнгелкова даде пример как разходите на \"Слънчев бряг\" АД растат за подсигуряване на обществения ред в курорта. От приходи от 1.224 млн. лв. в дружеството през миналата година 300 хиляди лева са били изхарчени за командировки, дневни и квартирни за допълнително полицаи. Така дружеството, заедно с платените амортизации е излязло на загуба от 993 хил. лв.\r\n\t\"В тази връзка ние още от миналата година, всъщност по време на предишния мандат на кабинета \"Борисов 2“, сме започнали и финализираме правния и финансов анализ, който да ни даде различните възможности за действие по отношение на \"Слънчев бряг“ АД, защото ситуацията е изключително трудна и сложна, предвид това, че има и миноритарни акционери\", посочи министърът на туризма.\r\n\tТя допълни, че предстоят промените в Закона за туризма относно регулацията на статута на националните курорти, които ще бъдат внесени в парламента в края на октомври – началото на ноември.\r\n\tАнгелкова коментира в кулоарите на Народното събрание и спора между концесионера на плаж \"Делфин\" и плажуващите там нудисти като посочи, че в България няма законова регламентация относно практикуването на нудизма.\r\n\t\"Няма изрична забрана, подкрепена със санкции, няма изричен ред относно начина на ползване на морските плажове от посетителите по отношение на техния външен вид“, обясни тя. \"Единственият законов регламент, който може да бъде приложен в този случай, е приетата наредба от съответната община“, разясни министърът на туризма и посочи, че ведомството й не може да бъде страна по спора.\r\n\t\"Съгласно действащата нормативна уредба с договора за наем на морски плаж всеки негов посетител има право да ползва 50 на 100 от активната му площ за свободно и безплатно плажуване. Наемателят е задължен да постави указателна табела с обозначения на зоните за активна плажна площ и за свободно разполагане на плажни принадлежности от страна на посетителите“, обясни Николина Ангелкова.", "date": "2017.09.08", "title": "Поддръжката на Слънчев бряг може да премине към община Несебър"}
{"url": "http://www.mediapool.bg/anna-tsolova-napuska-sutreshniya-blok-na-nova-televiziya-shte-vodi-novo-predavane-news268982.html", "text": "Анна Цолова напуска сутрешния блок \"Здравей, България\" на Нова телевизия и ще води друго предаване, съобщиха от телевизията.\r\n\t\"Здравей, България\" ще продължи да се излъчва в познатото на аудиторията програмно време, с досегашния водещ на предаването Виктор Николаев.\r\n\tНовината обяви в ефир в петък сутринта Николаев и припомни, че с Анна Цолова водят заедно \"Здравей, България\" от четири години.\r\n\tПреди това двамата водеха сутрешния блок на бТВ от 2010 г., но през 2013 г. напуснаха телевизията и се присъединиха към екипа на Нова. Напсукането им стана след гостуване на тогавашния премиер Пламен Орешарски, който няколко пъти беше питан от водещите - Кой предложи Делян Пеевски за шеф на ДАНС. Цолова и Николаев обясниха решението си да напуснат телевизията с усещането за външен натиск на предишното си работно място.\r\n\tСпоред колеги на Анна Цолова, свалянето й от екран е свързано с атаките на настоящия евродепутат и бивш неин екранен партньор Николай Бареков, пише в.\"24 часа\". Той настоява Националната агенция за приходите да провери доходите й, защото били необяснимо високи.\n\n\r\n\t\"След 19 години в новините и актуалната публицистика, 13 от които в сутрешния блок на двете най-големи телевизии, избрах за себе си нова посока и реших да предложа на \"Нова\" един различен проект. Това е план, върху който работя вече повече от година. Обявявам го в момента, в който съм готова с екипа и концепцията за неговия успешен старт. Това е мой дълго обмислян професионален избор. Благодарна съм за доверието на зрителите през всичките тези години. Ще бъдем отново заедно скоро. На Виктор - един от най-добрите ми приятели, и на екипа на \"Здравей, България\", желая успех“, каза Анна Цолова тази сутрин.\r\n\t“Благодаря на Ани за усилията и успехите, които донесе на \"Нова\". Щастлива съм, че ще продължим да работим заедно по нов телевизионен проект извън новините. Пожелавам успех на бъдещото предаване\", допълни Силва Зурлева, член на Борда на директорите на \"Нова Броудкастинг Груп\".\r\n\tТова е поредна промяна в екипа на Нова телевизия. През април телевизията напусна разследващият журналист , който обвини шефката на новините Дарина Сарелска в \"системна цензура\". Самата Сарелска отрече обвиненията, а през август  обяви, че се разделя с нея.", "date": "2017.09.08", "title": "Анна Цолова напуска сутрешния блок на Нова телевизия, ще води ново предаване"}
{"url": "http://www.mediapool.bg/regionalnite-izbori-v-nedelya-v-rusiya-ne-veshtayat-nikakvi-nepriyatni-iznenadi-za-kremal-news268994.html", "text": "Управляващата в Русия политическа партия \"Единна Русия\", свързана с президента Владимир Путин, се очаква да удържи внушителна победа на изборите за регионални законодателни органи и губернатори, казват анализатори, цитирани от ДПА и БТА. \r\n\t \r\n\t\"Единна Русия\" ще доминира в регионалните събрания и общинските съвети\", заяви руският анализатор по въпроси на политиката и сигурността Наби Абдулаев чрез имейл.\r\n\t \r\n\t\"Единна Русия\" спечели огромно мнозинство във федералния парламент миналата година, което й даде възможността да промени едностранно конституцията.\n\n\r\n\t \r\n\tОчаква се на регионалните избори тази година това да се повтори.\r\n\t \r\n\t\"Много малко вероятно е, но дори член на друга партия да бъде избран за губернатор, той или тя определено няма да се противопоставя на официалната линия и ще се стреми към сътрудничество с федералната власт, контролираща финансовите потоци и определяща фискалната политика\", каза Абдулаев, директор на консултантската фирма \"Група за контрол на рисковете\".\r\n\t \r\n\tЗа да участва в изборите за губернатор, потенциалният кандидат трябва да бъде одобрен първо от известен брой високопоставени местни служители в зависимост от региона. Този така наречен \"общински филтър\", въведен със закон през 2012 г., е непреодолима пречка за някои от основните кандидати на опозицията.\r\n\t \r\n\t\"Едва ли някой се съмнява, че \"Единна Русия\" ще победи на изборите, не на последно място и заради това, че властите използват - по-скоро злоупотребяват - с \"общинския филтър\", за да изключат всеки кандидат, който изглежда достатъчно добър да победи кандидатите на властта\", казва политическият анализатор Марк Галеоти.\r\n\t \r\n\tКметът на четвъртия по големина град в Русия Екатеринбург Евгений Ройзман не успя да събере необходимия брой подписи от членове на законодателното събрание, за да се кандидатира за губернатор. Той и видният представител на опозицията Алексей Навални призоваха за бойкот на изборите.\r\n\t \r\n\t\"Тези избори не обещават никакви изненади, които може да се сторят неприятни на Кремъл\", посочи Абдулаев.\r\n\t \r\n\t\"Хората гласуват за онези, които държат властта, с надеждата, че ще решат проблемите им.\"\r\n\t \r\n\t\"Единна Русия\" е смятана за сила на Путин и неговата популярност до известна степен добавя гласове и за партията.\r\n\t \r\n\t\"Руснаците са насърчавани да гласуват \"дори когато не смятат, че това ще промени нещо\", каза Галеоти, старши анализатор в Института за международни отношения в Прага.\r\n\t \r\n\t\"Донякъде тази готовност да се коленичи пред партията на власт е съветска привичка, отчасти защото те често са превозвани с автобуси от предприятията или офисите или мобилизирани по друг начин.\"\r\n\t \r\n\t\"По-лесно е да вървиш по течението, а не да се съпротивляваш\", казва Галеоти. \"В края на краищата да гласуваш за властта е безвредно, когато знаеш, че тя така или иначе ще спечели, защо да биеш на очи?\" \r\n\t \r\n\tКомунистическата партия, която се радва на подкрепа в някои региони, и популистката Либерално-демократическа партия се очаква да бъдат другите две най-силни партии на изборите.", "date": "2017.09.08", "title": "Регионалните избори в неделя в Русия не вещаят никакви неприятни изненади за Кремъл"}
{"url": "http://www.mediapool.bg/zhurnalisticheski-skandal-v-ungariya-news268986.html", "text": "Публикуваният от унгарски проправителствен сайт черен списък с журналисти, обвинени, че обслужват интересите на милиардера Джордж Сорос, предизвика протести от Националната асоциация на журналистите.\r\n\t \r\n\tВ списъка, публикуван на сайта 888.hu, са имената на осем журналисти, повечето унгарски, работещи като кореспонденти на чужди медии. \r\n\t \r\n\tСред тях са кореспондентите на агенциите Ройтерс и Блумбърг, на списание \"Политико\" и на германската телевизия Цет Де Еф. \n\n\r\n\t \r\n\tСтатията е озаглавена: \"Списъкът: представяме чуждестранните пропагандатори на Сорос\". \r\n\t \r\n\tКъм тях е отправено обвинението, че не са обективни и независими и че обслужват интересите на американския милиардер с унгарски произход Джордж Сорос, наричан от унгарските власти \"обществен враг\" и обвиняван, че се меси в унгарската и в европейската политика.\r\n\t \r\n\tНационалната асоциация на унгарските журналисти изрази остър протест срещу \"този метод, който ни връща в антидемократичните времена и който е твърде далеч от практиките на демократичната журналистика и информация\". \r\n\t \r\n\tАсоциацията е обезпокоена от умножаването на пречките пред упражняването на журналистическата професия в Унгария.\r\n\t \r\n\tТя отбеляза, че на някои журналисти е забранен достъп в парламента, че правителството не отговаря на писмени въпроси и не кани на пресконференции журналистите, които смята за опоненти.", "date": "2017.09.08", "title": "Журналистически скандал в Унгария"}
{"url": "http://www.mediapool.bg/izborat-na-nov-shef-na-vas-be-komprometiran-predi-da-se-e-sastoyal-news268976.html", "text": "Един от ключовите за съдебната система избори – на нов председател на Върховния административен съд (ВАС), бе компрометиран само няколко дни преди да бъде проведен. Гласуването във Висшия съдебен съвет (ВСС) е насрочено за 11 септември, като за безспорен фаворит се смята подкрепяният от настоящия шеф на съда Георги Колев – Георги Чолаков.\r\n\tШефът на Второ отделение във ВАС вече два пъти спечели и подкрепата на мнозинството от колегите си в съда – на Пленума в началото на юни и след изслушването им с конкурентката му за поста Соня Янкулова на 1 септември.\r\n\tТри дни преди избора обаче, в електронна медия, известна с близостта си до депутата от ДПС Делян Пеевски, се появиха данни от Имотния регистър, недвусмислено показващи, че Чолаков се занимава с успешен бизнес, свързан с изкупуването на земи чрез кредити. Информацията престоя няколко часа на въпросния интернет сайт, след което мистериозно бе свалена.\r\n\tГеорги Чолаков пък не отговаряше на личния си телефон в четвъртък, а от ВАС отказаха да коментират въпросната публикация. Магистрати обаче заявиха пред Mediapool, че появата на данните за бизнеса на колегата им в сайт, известен с близостта си до Пеевски, е сигнал, че изборът в понеделник все още съвсем не е сигурен.\r\n\tКомпрометиращият момент в информацията за сделките на Чолаков идва от факта, че малко след назначаването си във ВАС по решение на Колев той оглавява Второ отделение в съда, което се занимава именно с дела, свързани с устройството на територията, строителството, инвестиционните проекти, кадастъра и имотния регистър и др.\r\n\tОсвен това в имуществената му декларация, подадена като кандидат-председател на Върховния административен съд, липсват десетина парцела в района на Балчик. Именно там е съсредоточена и основната дейност на Чолаков по придобиването на земи, става ясно от данните от Имотния регистър, разпространени в четвъртък.\n\n\r\n\tЧрез изкупуването на договорни ипотеки той е станал собственик на два имота в село Стражица, на шест парцела в село Ляхово, както и на три в село Гурково – всичките в община Балчик. За бизнес интересите му този район свидетелства и фактът, че Чолаков е купил дълговете на няколко души към един и същ човек – Илиян Петков, член на ръководството на фирмата \"Лонг ман холдинг\" АД, която се занимава с различни дейности, включително вятърни паркове и други възобновяеми енергийни източници. \r\n\tИменно в Балчик Георги Чолаков работи като нотариус между 2009 и 2012 г., когато печели външен конкурс и започва работа във Върховния административен съд.\r\n\tВ понеделник предстои да стане ясно дали тези данни ще повлияят на членовете на ВСС при гласуването за нов председател на ВАС. Досега Георги Чолаков бе смятан за абсолютен фаворит заради подкрепата на Георги Колев, който е представител на мнозинството в съвета, част от което по традиция е и главният прокурор Сотир Цацаров.\r\n\tПо неофициална информация последните двама вече са водили разговор, посветен на предстоящия ключов избор, който до голяма степен ще предопредели посоката на вятъра в следващите 7 години в съда, контролиращ актовете на изпълнителната власт. За да бъде избран наследник на Колев обаче, са необходими минимум 17 гласа във ВСС.\r\n\tЗасега Соня Янкулова, която бе издигната от трима членове на Съдийската колегия на ВСС, за да не се стигне до т.нар. състезание с един кон, не се очаква да събере достатъчно подкрепа в понеделник. Така, двата най-вероятни варианта са Чолаков да бъде избран въпреки данните за съмнителните му бизнес начинания с имоти по морето или краят на конкурса да бъде отложен, докато бъде номиниран по-подходящ кандидат.", "date": "2017.09.08", "title": "Изборът на нов шеф на ВАС бе компрометиран преди да се е състоял"}
{"url": "http://www.mediapool.bg/zaradi-leten-dvorets-na-erdogan-se-unishtozhava-priroden-rezervat-v-turtsiya-news268977.html", "text": "Огромен парцел край морския курорт Мармарис е изваден от списъка на защитените територии в Турция. Причината е новият пищен летен дворец на турския президент Реджеп Ердоган, съобщават \r\n\tТой се строи в защитения залив Гьокова. Скромната президентска резиденция, построена по времето на осмия президент Тургут Йозал вече е разрушена и се вдига четири метрова стена, която се сравнява с Великата китайска стена в турски медии. Новият палат на Ердоган ще бъде най-малко с 300 стаи за гости, три плажа и яхтено пристанище, а строителството му се оценява на около 1 млрд. евро (4.5 млрд. турски лири) от Камарата на архитектите в Турция.\r\n\tРазкритието за тайното строителство на резиденцията край залива при Гьокова направи депутатът от опозиционната Народнорепубликанска партия Акън Юстюндаг, предаде БГНЕС.\r\n\t\"Парцелът е ограден с 4-метрови стени по протежение на километри, изсечени са хиляди дървета, а преди старта на строителството теренът е изваден от листата на защитените територии с решение на Министерството на околната среда и градоустройството\", каза Юстютдаг.\r\n\tСпоред него застрояването в природния резерват е незаконно и ще нанесе големи щети на околната среда. В този район дори риболовът е забранен, а в съседство е мястото, където средиземноморският тюлен хвърля хайвера си.\n\n\r\n\tЛетният дворец на Ердоган, в който ще има малки къщички за гостите му, ще погълне огромни средства. Той ще струва около 335 млн. евро (1370 млн. турски лири) според официалните данни, но Камарата на архитектите оценява проекта на над 1 мрд. евро (4.5 млрд. турски лири).\r\n\tНовият летен дворец на Ердоган ще се простира върху 113 декара, докато съществуващата и разрушена вече лятна резиденция е била върху 16 декара, върху които е била изградена едноетажна къща с 4 стаи и хол с помещение за охраната на площ от 230 кв.м.\r\n\tВеднага след разрушаването на старата държавна гостна, данните за нея са премахнати от сайта на президенството. Мястото е защитена категория първа степен, но Министерството на околната среда го е извадило с решение в началото на годината.\r\n\tТова не е първият случай на унищожаване на природата за нуждите на Ердоган. За изграждането на президентския дворец \"Аксарай\" в Анкара бяха унищожени 1.5 млн.кв.м защитена територия от парка \"Горски чифлик Ататюрк\". Огромният дворец, който официално беше открит в края на 2014 г., има 1150 стаи, а за изграждането му бяха похарчени близо 600 млн. евро от държавния бюджет.", "date": "2017.09.08", "title": "Заради летен дворец на Ердоган се унищожава природен резерват в Турция"}
{"url": "http://www.mediapool.bg/danachnata-otgovornost-za-bivshi-aktsioneri-e-zakonodatelno-nedorazumenie-news268975.html", "text": "Необичайно изключение от правилото\r\n\t \r\n\t\r\n\t \r\n\tВ изключение от този принцип, сега се предвижда, че при определени условия съдружникът или акционерът ще носи отговорност за публични задължения на дружеството, ако е прехвърлил участието си в него.\r\n\t \r\n\tПолучава се доста странна и нелогична ситуация – докато лицето участва като съдружник или акционер в дружеството, то не носи лична отговорност за задълженията му за данъци и осигурителни вноски. Но в случай че прехвърли участието си, вече ще носи отговорност за тези задължения с личното си имущество.\r\n\t \r\n\tТрудно е тази отговорност да бъде оправдана както от гледна точка на правната, така и с оглед икономическата логика. Най-после в това липсва и чисто житейски разум.\r\n\t \r\n\tТърговското дружество е отделен правен, икономически и данъчен субект от своите съдружници и акционери. Имуществото, с което дружеството извършва търговската си дейност и отговаря за своите задължения, е самостоятелно и отделено от имуществото на неговите собственици.\r\n\t \r\n\tПри прехвърляне на собствеността върху капитала това положение не се променя по никакъв начин. Дружеството продължава да съществува като правен субект и да отговаря със същото имущество, с което е отговаряло и преди настъпване на промяната в личността на съдружниците или акционерите, които го контролират.\r\n\t \r\n\t\r\n\t \r\n\tПоради това, на концептуално ниво усилията за предотвратяване на злоупотреби следва да бъдат насочени към ограничаване на възможностите за недобросъвестно разпореждане с притежаваното от дружеството имущество, а не със собствеността върху самото дружество.\r\n\t \r\n\t\r\n\t \r\n\tЕто защо буди недоумение за каква \"недобросъвестност“ говори законодателят по отношение на подобни сделки.\r\n\t \r\n\tМитът за \"продадената\" фирма \r\n\t \r\n\t\r\n\t \r\n\tВ последните няколко години по сигнали на НАП различни прокурори в страната повдигат множество обвинения за извършени престъпления по чл. 255а от Наказателния кодекс срещу лица, които са прехвърлили своето участие в търговски дружества с непогасени публични задължения. Тези действия са плод на заблуждението, че прехвърлянето на дял от дружество с ограничена отговорност представлява сделка с търговско предприятие, с която се избягвало установяването и плащането на данъчни задължения.\r\n\t \r\n\t\r\n\t \r\n\tС други думи, става въпрос за демонстрация на грубо непознаване на търговското законодателство и неотчитане на принципната разлика между прехвърляне на търговско предприятие като съвкупност от всички права, задължения и фактически отношения на търговеца и прехвърляне на дял от капитала на търговско дружество (т.е. от собствеността върху самото дружество). На съда се налага да обяснява очевидното за всеки студент по право – няма как чрез промяна на собствеността върху капитала да бъде избегнато установяването или плащането на данъчни задължения.\r\n\t \r\n\t\r\n\t \r\n\tЗаплаха за гражданския оборот и инвестициите\r\n\t \r\n\tС въвеждането на тази енигматична по своето основание отговорност, на практика се създават сериозни рискове за всеки, който продава дялове или акции от регистрирано в България търговско дружество.\r\n\t \r\n\tХипотезите, при които прехвърлителят се счита за недобросъвестен, са формулирани от законодателя толкова неясно и широко, че на практика винаги би имало риск предходен съдружник или акционер да понесе отговорност за неплатени публични задължения. Поради несполучливостта и нелогичността на законовите текстове може да се стигне и до абсурдната ситуация бившите собственици да понесат отговорност за действия на новите собственици.\r\n\t \r\n\t\r\n\t \r\n\t\r\n\t \r\n\t\r\n\t \r\n\tНе по-малко практически проблеми ще създаде и необоримата презумпция, въведена в чл. 19, ал. 10 ДОПК – че лицето е недобросъвестно, ако е прехвърлило дяловете си след започване на ревизия или проверка за спазване на данъчното и осигурителното законодателство или до 6 месеца от приключване на контролното производство.\r\n\t \r\n\t \r\n\t \r\n\t\r\n\t \r\n\tmergers & acquisitions)\r\n\t \r\n\tРискове и за самата държава\r\n\t \r\n\t,  \r\n\t \r\n\t\r\n\t \r\n\t\r\n\t \r\n\tНезабавно изменение на изменението \r\n\t \r\n\tВ обобщение, новите разпоредби на чл. 19, ал. 5 и ал. 10 ДОПК представляват едно законодателно недоразумение. Те неоправдано засягат основни права на гражданите, признати на конституционно и европейско ниво – правото им на свободна стопанска инициатива и свободно разпореждане с притежаваното от тях имущество като част от правото на частна собственост, което следва да се гарантира и защитава от държавата.", "date": "2017.09.08", "title": "Данъчната отговорност за бивши акционери е законодателно недоразумение"}
{"url": "http://www.mediapool.bg/golyam-doping-skandal-e-na-pat-da-izhvarli-kitai-i-rusiya-ot-svetovnite-shtangi-news268978.html", "text": "Девет национални отбора по вдигане на тежести могат да получат забрана за участие на световното в САЩ в края на ноември заради употреба на допинг на техни състезатели, съобщи сайтът \r\n\tТова са отборите на Русия, Китай, Казахстан, Турция, Беларус, Азербайджан, Армения, Украйна и Молдова, а България за първи път не е замесена.\r\n\tПрез последните 20 години тимът на Китай беше неизменния победител на олимпийски игри и световни първенства с изключение на шампионата в Анталия през 2001 г., когато Русия спечели първото място.\r\n\tПри повторно тестване на допинг пробите от олимпийските игри в Пекин 2008 и Лондон 2012  те са се оказали положителни при 49 случая. От тях 30 са олимпийски медалисти. Най-известното име сред тях е на Илия Илин от Казахстан, смятан за един от най-силните щангисти в света през последните години с две олимпийски титли и четири световни.\r\n\tКомисия от трима членове на Международната федерация по вдигане на тежести (IWF) ще се събере през почивните дни в Будапеща, за да прецизира броя на всички положителни проби, както и на кои състезатели принадлежат.\n\n\r\n\tТе ще излязат с предложение за санкции до борда на федерацията, който ще заседава на 30 септември и 1 октомври в Букурещ.\r\n\tСпоред правилата при три положителни допинг проби на състезатели от един отбор, целият състав автоматично се вади от първенството.\r\n\tВ деветте национални състава са засечени между 3 и 10 положителни проби на техни състезатели, като най-много по десет са в отборите на Русия и Казахстан. Ако правилата бъдат спазени това означава, че и деветте отбора не трябва да бъдат допуснати на световното първенство в Анахайм, Калифорния от 27 ноември до 5 декември 2017 г.\r\n\tНай-тежко е положението на Казахстан. И двете проби на звездата на отбора Иля Илин, който спечели златното отличие на игрите в Пекин 2008 и Лондон 2012 в категория до 94 кг са положителни. Петима от 10-те хванати с допинг казахстанци дават за втори път положителни резултати.\r\n\tРусия също има 10 положителни проби, но за разлика от Казахстан вече беше тежко наказана, след като отборът й не беше допуснат до олимпийските игри в Рио 2016.\r\n\t\"Не се занимавам със слухове\", коментира новината Максим Агапитов, шеф на руската федерация по вдигане на тежести.Той посочва, че решение за отстраняване от световно първенство може да бъде взето само от изпълнителния съвет на международната федерация.\r\n\tВ останалите отбори Беларус е уличен със седем положителни допинг проби, Азербайджан - пет, Армения - четири и Турция, Украйна, Китай и Молдова по три.\r\n\tАко се стигне до отстраняването и на деветте отбора от световното първенство в Анахайм, това ще увеличи шансовете на тежкоатлетите от САЩ да се качат на почетната стълбичка. Американците не са печелили отличие от 1997 г. насам.\r\n\tДопинг скандалът със сигурност ще се отрази на бъдещето на спорта вдигане на тежести в програмата на олимпийските игри. Отдавна се поставя въпросът за изваждането му от  олимпийското движение заради масовата употреба на допинг години наред, припомня insidethegames.", "date": "2017.09.08", "title": "Голям допинг скандал е на път да изхвърли Китай и Русия от световните щанги"}
{"url": "http://www.mediapool.bg/moshtno-slanchevo-izrigvane-blokira-gps-komunikatsiite-news268980.html", "text": "Слънчевото изригване на 6-ти септември 2017 г.е било най-мощното от 12 години насам и е причинило известни проблеми на някои земни технологии, сред които и GPS комуникациите. Това съобщи списание New Scientist.\r\n\tВ продължение на около час GPS комуникациите от страната на Земята, насочена към Слънцето по това време, не са работили. Причината е тяхното блокиране от мощната вълна частици от Слънцето.\r\n\tТова е нормално следствие при по-мощни изригвания. Възможни са още прекъсвания и повреди на енергопреносната мрежа, проблеми в сигнала от други сателити и др.\r\n\tОсвен с GPS комуникациите, при последното изригване, проблем е имало и с високочестотните радиопредаватели.\r\n\tСлед няколко дни мощното изригване ще се отрази на Земята и по още един начин. То ще доведе до още по-красиво и ярко северно сияние.\n\n\r\n\tМощта на последното изригване е X9.3 по скалата на НАСА. Това е и най-мощното подобно изригване от 2005 г. насам, когато НАСА е отчела X17.\r\n\tНай-мощното слънчево изригване в документираната история остава това през 2003 г., когато е отчетено X28. Всъщност, то може и да е било по-силно, но това е максимумът на измерване на уредите на НАСА, като всички от тях са били претоварени.", "date": "2017.09.08", "title": "Мощно слънчево изригване блокира GPS комуникациите"}
{"url": "http://www.mediapool.bg/turisti-treskavo-napuskat-kuba-i-bahamite-zaradi-uragana-irma-news268997.html", "text": "Смъртоносният ураган Ирма, който взе 14 жертви в региона на Карибите, е намалил силата си от най-високата пета степен до четвърта, но все още представлява огромна опасност за Куба и някои от Бахамските острови, където ще се стовари в петък, преди да стигне Флорида в събота. Туристи трескаво напускат курортите, които се очаква да попаднат в окото на бурята, около 500 хиляди души се евакуират от американския щат Флорида.\r\n\tСлед като помете островите Барбуда, Антигуа, Сен Мартен, Сен Бартелеми и Ангуила, ураганът засегна Пуерто Рико, мина през Доминиканската република, Хаити, Търкс и Кайкос, а сега е насочен към северното крайбрежие на Куба\r\n\tМакар ураганът да е намалил мощността си, остава \"екстремно опасен\" и прогнозите се силата на ветровете му да достигне 270 км в час, предупредиха от американската метеорологична служба\r\n\tДосега ураганът е засегнал около 1.2 млн. души, но броят на пострадалите рязко може да нарасне до 24 млн. души, обявиха от Червения кръст, цитирани от ББС.\r\n\t \r\n\tОрганизацията е притеснена от това, че в региона на бедствието може да плъзнат болести заради разрушените ВиК-мрежи, недостига на питейна вода и липсата на санитарни услуги. липсата на питейна вода\r\n\tОчаква се ураганът да засегне източните и централните части на Куба, но в окото на Ирма ще попадне северното крайбрежие на Куба и Бахамите. Около 50 хил. туристи са напуснали Куба, а курортите по северното крайбрежие са изпразнени, предаде Ройтерс. Наредена е евакуация на огромни крайбрежни части от Бахамите. Хиляди туристи бързат да напуснат островите преди бурята да е връхлетяла\r\n\tЩатите, причинени от стихията на Френските Антили, може \"много да надхвърлят\" 200 милиона евро, посочи  в Париж пред телевизия \"СиНюз\" шефът на Централната каса за презастраховане Бертран Лабилоа.\r\n\tФренската министърка на отвъдморските територии Аник Жирарден съобщи снощи за обири, извършени пред очите й, докато участвала във въздушни наблюдения на островите Сен Мартен и Сен Бартелеми след преминаването на Ирма през региона.\r\n\tБроят на жертвите на тези два острова, опустошени от бурята, остава неясен и днес. Вчера\r\n\tСлед Куба, където се очаква да пристигне в петък вечерта, Ирма изглежда ще се върне на югоизточното крайбрежие на САЩ, като удари най-напред Флорида, после Джорджия и Южна Каролина, сочат прогнози на Националния център за ураганите на САЩ. Той предвижда приливи с 8 метра над нормалното и \"риск от смъртоносни наводнения\" през следващите 36 часа, отбелязва агенцията.", "date": "2017.09.08", "title": "Туристи трескаво напускат Куба и Бахамите заради урагана Ирма"}
{"url": "http://www.mediapool.bg/razrushitelen-trus-v-meksiko-vze-desetki-zhertvi-news268979.html", "text": "Силно земетресение разтърси Мексико, взе жертви и предизвика разрушения. По последна информация са загинали 32 души, предаде АФП.\r\n\tТрусът беше регистриран в Мексико в 23:49 часа местно време (7:49 ч български време) и според националната сеизмологична служба на страната е бил с магнитуд от 8.4 по скалата на Рихтер.\r\n\tЕпицентърът на земетресението е бил в Тихия океан, близо до бреговете на Чиапас, на дълбочина 61 км.\r\n\tСлед земетресението беше издадено предупреждение за цунами по бреговете на Мексико, Гватемала, Салвадор, Коста Рика, Никарагуа, Панама, Хондурас и Еквадор. Заради заплахата бяха евакуирани части от крайбрежието на Мексико. В последствие обаче президентът на страната Енрике Пеня Нието съобщи, че вълните не представляват сериозна заплаха.\r\n\tСгради в столицата Мексико са се разлюлели и хората са побегнали по улиците, предадоха агенциите. Свидетели разказват, че трусовете са се усещали в продължение на около минута. Жителите на Мексико - един от най-големите градове в света, масово са излезли от домовете си посред нощ. Около 1 млн. души в столицата останали без ток в следствие на труса. Съобщава се за разрушени сгради основно в южната част на страната.\n\n\r\n\tОт българското Министерство на външните работи обявиха, че към момента няма информация за пострадали българи.\r\n\tМексиканската служба за гражданска защита съобщи, че това е най-силното земетресение от 1985 г. насам. Тогава, на 19 септември, при трус със сила 8.1 по Рихтер бяха разрушени сгради и загинаха хиляди хора.\r\n\tПоне 61 вторични труса с магнитуд до 6.1 са били регистрирани в Мексико след мощното земетресение, съобщи Националната сеизмологична служба на страната, цитирана от ТАСС.\r\n\tПрезидентът на Мексико предупреди хората, че са възможни още трусове е ги посъветва да проверят домовете си за конструктивни проблеми и за изтичане на газ.\r\n\tТрусът съвпадна с времето, когато по западното крайбрежие на страната бушува ураганът \"Катя\".", "date": "2017.09.08", "title": "Разрушителен трус в Мексико взе десетки жертви"}
{"url": "http://www.mediapool.bg/armiyata-e-v-budna-koma-smyatat-eksperti-news268999.html", "text": "Армията е в \"будна кома\", като тежкото й състояние не се дължи само на недофинансирането. Това обявиха от Конфедерацията на обществени организации от сигурността и отбраната (КООСО), която обединява десетки организации в сектора. \r\n\t \r\n\tПредседателят на КООСО Иван Иван, който е полковник от резерва и бивш заместник-министър на отбраната в правителството на Пламен Орешарски, коментира в петък, че в ресорното ведомство работят добри военни специалисти, но тяхната експертиза не се използва рационално от цивилното ръководство, конкретно при последните три правителства на ГЕРБ.\r\n\t \r\n\tСпоред Иванов нещата са дори по-тежки от посочените в първоначалния вариант на  на служебния кабинет, в който пишеше, че \n\n\r\n\tвъоръжените ни сили вече само \"частично\" са в състояние да изпълнява задачите си по гарантиране на суверенитета, независимостта и териториалната цялост на страната.\r\n\t \r\n\t\"Не можем да виним министър Каракачанов, който е на поста само от 100 дни, но в последните 10 години този сектор е в състояние на \"будна кома\", каза Иванов.\r\n\t \r\n\tСпоред него изходът от ситуацията е да бъде извършен стратегически преглед на отбраната, който е единственият законов начин, по който военната експертиза да изложи мнението си за организацията, структурата на въоръжените сили. След това на неговата база трябва да се изготви план за модернизация, а за съответните инвестиционни проекти и да се търси политически консенсус. \r\n\t \r\n\tПо думите му българската армия се нуждае и от изцяло нов закон за отбраната и въоръжените сили, с нов дух в него. Законът за резерва е факт, но не работи. \r\n\t \r\n\t\"Армията е може би единствената, която няма реално нарастване на силите и средствата при кризи, защото през годините цялата инфраструктура за извършване на мобилизация беше тотално разбита и днес не съществува\", коментира Иван Иванов.\r\n\t \r\n\tТой коментира и  по-рано тази седмица да изпрати армията да помага за издирването и ареста на мъж, обвинен в убийството на съпругата си. \r\n\t \r\n\t\"Смятам, че министър Каракачанов е бил подведен. В случая не само, че не е имало необходимост, а има и законово нарушение за използването на 68-ма бригада\", смята Иванов.\r\n\t \r\n\tПо думите му няма място армията да ходи да залавя такъв човек при положение, че в МВР работят десетки хиляди души. \r\n\t \r\n\tТой коментира още, че във всеки един устав на всяка армия има и и едно основополагащо правило, според който подчиненият не трябва да изпълнява заповед, която противоречи със закона. От тази гледна точка, според него, трябва да се обърне внимание и на шефа на специалните сили в армията.  \r\n\t \r\n\tКООСО включва в състава си 12 неправителствени сдружения със структури в 22 области на страната и над 12 000 членове.", "date": "2017.09.08", "title": "Армията е в \"будна кома\", смятат експерти"}
{"url": "http://www.mediapool.bg/novi-popalneniya-ot-atakadps-vav-firmi-pod-shapkata-na-karanikolov-news268945.html", "text": "За удобство държавната банка ББР бе прехвърлена от Министерството на финансите към Министерството на икономиката.Намаляване на директорите във ВМЗ Сопот\r\n\tКакто обеща Караниколов, във ВМЗ Сопот директорският борд е свит от петима на трима членове през юни 2017 г. Това става с решение на ръководството на ДКК, под чиято шапка е военния завод. Интересното е, че същото ръководство на ДКК е увеличило борда от трима на петима през ноември 2016 г., когато министър е бил Лукарски.\r\n\tТака на 20 юни 2017 г. са освободени Георги Мартинов Николов и Атанас Стоянов Трифонов, който е бил общински съветник от ГЕРБ в Сопот.\r\n\tМалко преди това – на 8 юни по негова молба от съвета на директорите е освободен Николай Леонидов Гунев и е назначен адвокат Трифон Василев Кумчев с мандат до ноември 2019 г. Кумчев е бил представител от ГЕРБ в общинската избирателна комисия в Асеновград на местните избори през 2011 г., показват данните в ЦИК.\r\n\tАктивисти на ДПС и \"Атака\" са новите попълнения на директорския борд на държавната компания \"Монтажи\", която т по времето, когато шеф на Агенцията за приватизация беше Караниколов, но така и не се намери купувач за нея.\r\n\tСтарият борд – Виктор Алберт Бенбасат, Александър Стефанов Нешев и Ася Пламенова Янева - е сменен в края на юли 2017 г.\r\n\tНовият борд е в състав Димитър Веселинов Янакиев, Вихър Костадинов Лилов и Адриан Христов Асенов.\r\n\tЗа изпълнителен директор е избран Димитър Янакиев, който на изборите през 2014 г. е бил в листата на ДПС. Вихър Лилов пък е бил наблюдател на изборите за Европейски парламент през 2014 г. от свързваната с ДПС фондация \"Младежка толерантност\". Третият член на директорския борд Адриан Асенов е бил депутат в 42-то Народно събрание от \"Атака\".\r\n\tВеднага след встъпването им в длъжност те са предприели смени в ръководствата на клонове на компанията в София, Перник и Карнобат, показва справка в Търговския регистър.Бивш зам.-министър е аут от \"Институт по маркетинг\"", "date": "2017.09.08", "title": "Нови попълнения от \"Атака\"/ДПС във фирми под шапката на Караниколов"}
{"url": "http://www.mediapool.bg/prokuraturata-poiskala-ot-greshen-sad-da-ostavi-lazar-vlaikov-v-aresta-news268987.html", "text": "Окръжната прокуратура - Пазарджик е поискала от грешен съд да остави в ареста Лазар Влайков, който бе задържан по обвинение в непредумишлено убийство, след като с неговото оръжие по време на празненство бе убит собственика на ресторант в село Виноградец.  Влайков, който до четвъртък (7 септември) беше председател на общинския съвет в Септември от ГЕРБ, беше задържан същия ден за 72 часа и в петък съдът трябваше да реши дали да го остави за постоянно в ареста.\r\n\tОкръжната прокуратура - Пазарджик обаче е внесла искането за задържането му в Окръжен съд - Пазарджик, а е трябвало да поиска постоянния арест от Районен съд - Пазарджик, съобщи БНР. Поради тази причина делото за оставането му в ареста беше прекратено в петък от съдията в Окръжния съд Георги Веселинов и изпратено в правилния съд. Предстои делото там да бъде насрочено и разгледано. Грешката е повод за забавяне на делото за ареста и изпращането му на Пловдивската окръжна прокуратура, както нареди главният прокурор Сотир Цацаров.\r\n\tЛазар Влайков е обвинен за непредумишленото убийство на 47-годишния собственик на заведение във Виноградец Наско Тонкев. Той ще отговаря за това, че не е спазил изискванията за боравене с оръжие, вследствие на което се е стигнало до трагичния инцидент. Веднага след убийството то бе приписано на 6-годишния племенник на Влайков, но роднини на жертвата се усъмниха в тази версия.\r\n\tТе обявиха още, че бившият председател на общинския съвет в Септември е близък с районния прокурор на Пазарджик Георги Кацаров. Прокуратурата провери дали двамата не са говорили веднага след инцидента, но разпечатките от телефона на Влайков опровергават тази версия. Разследващите обаче ще проверят дали между двамата е имало интернет комуникация. Ще се прегледат и разпечатките на други хора, които са били на мястото на убийството.\r\n\tЗаради близките отношения между обвинения Влайков и прокурора Кацаров, главният прокурор Сотир Цацаров поиска делото да бъде прехвърлено в Пловдивската окръжна прокуратура. Това щяло да стане след гледането на искането за постоянния му арест.\r\n\tПо-рано в петък правосъдният министър Цецка Цачева заяви пред бТВ, че над бившия кадър на ГЕРБ - Влайков, няма \"чадър\". Според нея партията реагирала веднага, като го е изключила от редиците си и го е посъветвала да напусне общинския съвет на Септември.\r\n\tЛазар Влайков е имал и предишни провинения – наръгал е с нож друг човек след пътен инцидент и е набил син на общинска съветничка от БСП, но винаги е бил оправдан от съда. Бил е изключван от партията и после връщан в нея.\r\n\tПравосъдният министър не коментира предишните отстранявания на Влайков от ГЕРБ, защото нямала информация за тях и можела да говори само за случая от последните дни.\n\n\r\n\t\"Няма как да знаем за всеки конкретен случай във всяко село. Представя се свидетелство за съдимост, което е било чисто\", коментира Цачева.", "date": "2017.09.08", "title": "Прокуратурата поискала от грешен съд да остави Лазар Влайков в ареста"}
{"url": "http://www.mediapool.bg/nato-shte-sledi-nai-vnimatelno-ruskite-manevri-do-iztochnata-y-granitsa-news268998.html", "text": "НАТО предупреждава, че ще следи \"много отблизо\" руските военни учения след седмица по границата си, от които някои страни от Източна Европа ги облива студена пот.\r\n\t \r\n\tОт месеци тази демонстрация на сила на руската армия, носеща името \"Запад-2017\", е причина за спекулации и страхове в балтийските страни и Полша. Някои дори предсказват, че това ще послужи като параван за нахлуване.\r\n\t \r\n\t\"Притеснени сме от естеството и липсата на прозрачност на това учение\", изрази в сряда тревога естонският премиер Юри Ратас, когато посрещна генералния секретар на НАТО Йенс Столтенберг във военна база в северния град Тапа, където се обучават войски на алианса.\n\n\r\n\t \r\n\t\"Ще следим много отблизо какво се върши. Ние сме бдителни, но също така и спокойни, защото не виждаме непосредствена заплаха за съюзник от НАТО\", каза шефът на северноатлантическия съюз.\r\n\tСтолтенбрерг припомни, че заради украинската криза и по-агресивното поведение на Русия НАТО засили военното си присъствие на изток до степен, каквато не е виждана от края на Студената война. Организацията разположи през пролетта четири батальона с обща численост над 4000 войници.\r\n\t \r\n\t\r\n\t \r\n\tОколо 12 700 беларуски и руски военни ще участват в ученията \"Запад-2017\" от 14 до 20 септември по информация на Москва, но Литва и Естония твърдят, че за тях ще бъдат мобилизирани всъщност 100 000 военни.\r\n\t \r\n\tСпоред западняците през 2009 и 2013 г. маневрите \"Запад\" са симулирали именно нахлуване в Полша от десетки хиляди руски войници и ядрен удар по Варшава. \r\n\t \r\n\tЗаради тези прецеденти \"ние имаме всички причини да вярваме, че броят на войниците ще бъде значително повече от това, което се обявява официално\", каза през юли Столтенберг.\r\n\t \r\n\tНАТО призовава от месеци Москва към \"прозрачност\" и иска нейни наблюдатели - трима от тях бяха поканени на \"дните за посетители\" - да могат да присъстват на ключовите фази от ученията, по-конкретно на брифинги за сценариите и развитието на учението, както е предвидено в документа от Виена - подписан от Москва - за маневрите, в които участват над 13 000 войници.\r\n\t \r\n\tЗападняците не вярват въобще на твърденията на руснаците, че \"Запад-2017\" ще бъде \"изцяло отбранително\" учение и ще симулира отговор на руската армия при \"терористични\" атаки.\r\n\t \r\n\tНачалникът на генералния щаб на Беларус Олег Белоконев впрочем увери, че учението е в отговор на опит за \"дестабилизация\" от страна на \"коалиция от западни страни. . . там, където се намират Полша, Литва и Латвия\".\r\n\t \r\n\t\r\n\t \r\n\tВъпреки че не искат да разкрият подробности, съюзниците няма да останат със скръстени ръце. \"НАТО, естествено, ще разположи средства, за да види какво става. Така е честно\", обясни дипломат, пожелал анонимност.\r\n\t \r\n\tСилите на НАТО разполагат с мощни радари за наземно наблюдение, окачени на дронове, \"които проследяват в реално време придвижването на камиони, танкове и т.н.\" на разстояние от 200, дори 300 км. Това позволява на \"военните плановици да направят дедуктивен анализ\" на сценария на учението, подчерта Брукс Тигнър, кореспондент в Брюксел на изданието за отбрана Ай Ейч Ес Джейнс.\r\n\tУчението \"Запад\" няма да промени съвместните тренировки на британските, френските, датските и естонските военни, които започнаха през пролетта, обясни френският генерал Оливие Уаше: \"Имаме начини да реагираме, ако действително руснаците поискат да преминат границата. Но изобщо не се предвижда подобно нещо\".\r\n\t \r\n\t\"Не мисля, че руснаците планират да преминат границата с НАТО\", каза и Тигнър, \"това ще е лудост, защото НАТО ще отговори незабавно\".\r\n\t \r\n\t\"Истинската цел\" на тези маневри е \"да се покаже, че Русия все още разполага със значителни военни сили\" и \"че може да каже: \"Ние все още сме суперсила\", смята експертът.\r\n\t \r\n\t\"Съюзниците наистина се безпокоят, че тези учения служат за затвърждаване на по-агресивна позиция, дори за разполагане на руска военна техника още по-близо до някои страни от НАТО\", каза дипломатът.\r\n\t \r\n\t\"Колко войници и оръжия ще остави Русия в Беларус или в анклава Калининград? Това е въпросът, който създава напрежение у всички\", допълни Тигнър.", "date": "2017.09.08", "title": "НАТО ще следи най-внимателно руските маневри до източната й граница"}
{"url": "http://www.mediapool.bg/bulgaria-bi-izbrala-tramp-za-prezident-news269000.html", "text": "България е сред 10-те държави в Европа, които биха избрали политик като Доналд Тръмп за президент.\r\n\tТова твърди изданието \"Политико\" в своя класация, кръстена  (The Trumpability Index).\r\n\tВъпреки че американският президент не се ползва с голяма обществена подкрепа по света, в Европа има поне 10 държави, които биха избрали подобна публична фигура за ръководен пост, твърди \"Политико\". Изданието е сортирало 13 категории, свързани с \"марката\" Тръмп, които ако са налични, показват, че Доналд Тръмп би имал големи шансове да бъде избран в подобна държава – жажда за промяна, жажда за силна ръка и т. н.\r\n\tБългария е на 8-ма позиция в \"топ 10\" на страните в Европа, които биха избрали Тръмп. Най-големи шансове предприемачът би имал в Чехия, Италия, Русия, Турция и Унгария.\r\n\t\"България вече има стена, за която Тръмп може само да си мечтае\", коментира \"Политико\". Според него политиката на твърда ръка срещу имиграцията се котира добре в България, което се доказва с изградената ограда с бодлива тел по границата с Турция с цел да спре потока на мигранти от Близкия Изток.\r\n\t\"Президентът Румен Радев, бивш военен пилот, спечели изборите миналата година с обещанието, че няма да позволи страната да се превърне в \"мигрантско гето\", се посочва в класацията. В нея се твърди още, че премиерът Бойко Борисов първоначално е подкрепял дейността на националистически настроените отряди за саморазправа, които сплашваха бежанци по границата, но после е трябвало да оттегли подкрепата си.\r\n\t\"Едрият бивш шампион по карате Борисов често произвежда мачовски остроумия, които са като извадени от арсенала на Тръмп. Попитан през 2014 г. дали е време да се върне на премиерския пост в период на политически безпорядък, той отговори: \"По време на буря мъжът е този, който кара колата, защото има повече опит\", посочва \"Политико\".\r\n\tСпоред изданието досущ като сегашния домакин на Белия дом българските политици са дълбоко свързани с интересите на Кремъл и руските олигарси.\r\n\tЕдна от основните разлики между Америка на Тръмп и България била, че властите в София са далеч от протекционизма по отношение на чуждите инвестиции. За разлика от антикитайската политика на Тръмп България демонстрира откритост към китайските инвестиции в сектори като транспорт и инфраструктура.", "date": "2017.09.08", "title": "България би избрала Тръмп за президент"}
{"url": "http://www.mediapool.bg/botove-sporyat-s-botove-za-nato-news269001.html", "text": "Двама от всеки трима потребители на \"Туитър\", които пишат на руски за присъствието на НАТО в Източна Европа, всъщност са ботове - софтуерни програми, които имитират човешко поведение в социалните медии и могат да манипулират общественото мнение заедно с троловете и фалшивите новини. Това се посочва в. \r\n\tСпоред центъра тези ботове стоят зад 84% от всички съобщения на руски език. Англоезичното пространство също е тежко засегнато – една четвърт от всички акаунти вероятно са механични и са отговорни за 46% съобщенията на английски по тази тема.\r\n\tСпоред доклада  социалната мрежа Туитър (Twitter) на руски език се контролира по-малко ефективно отколкото на английски.\r\n\tВисоката активност на \"автоматичните\" профили обаче не е свързана с някакви конкретни координирани кампании с използването им. Внушителна част от пусканите от тях съобщения дори са аполитични, но така разговорът на темата НАТО в Балтика се задръства със спам.\r\n\tТова отблъсква хора от рускоезичните среди, които биха ползвали социалната мрежа за микросъобщения като източник на информация и демократична платформа за дебат, обезсмисля статистиката на анализаторите и обърква политици и журналисти, се посочва в доклада, който е публикуван под заглавие \"Роботролене\".\r\n\tАвторите на доклада са анализирали хиляди туитове, в които се споменава НАТО и някоя от четирите държави – Полша, Естония, Латвия и Литва, в периода 1 март - 30 август 2017 година.\r\n\tАктивните потребители са 11 600, от които една четвърт пишат на руски. Използващите този език са два пъти по-активни.\r\n\tЦентърът на НАТО е установил, че 70% от рускоезичните профили и 28% от англоезичните  всъщност са програми. Руските ботове създават 84% от всички съобщения за НАТО и четирите анализирани страни. При англоезичните този процент е 46%.\r\n\tТези високи показатели отчасти се обясняват с автоматичното публикуване на линкове към  статии с #news и #новости, с взаимното цитиране помежду им или с кампании за създаване на повече \"достоверност\" на определени профили.\r\n\t\"Разговорът в Туитър\" за новините, свързани с НАТО, е предимно между ботове, говорещи с други ботове, ботове, популяризиращи съдържанието на трети страни, и ботове, които постепенно изграждат по-правдоподобни профили.\r\n\tМного от ботове са създадени през 2011-2012 г., което означава, че са действали повече от пет години. Те се разпознават и по това, че често са почти идентични и в един и същи момент започват да бълват едно и също съдържание. Ако бяха на английски език, вероятно биха били докладвани, но мониторингът на канали, различни от английски, е по-слаб.\r\n\tТова се очертава като проблем, тъй като в авторитарни страни социалните мрежи са алтернативно пространство за изразяване на възгледи. Когато това пространство е доминирано от ботове, фалшиви новини и налагане на определени тези в огромни мащаби, тази функция изчезва.\r\n\tВ рускоезичните съобщения се набляга на новините са военни учения, разполагането на войски и леки инциденти с войници. В англоезичните се обсъждат основно въпроси от американската вътрешна и външна политика, като например коментарите на президента Доналд Тръмп за НАТО и неговата визита в Полша през юли.", "date": "2017.09.08", "title": "Ботове спорят с ботове за НАТО"}
{"url": "http://www.mediapool.bg/frantsiya-i-holandiya-osadiha-maroderstvata-na-ostrov-sen-marten-news269002.html", "text": "Франция и Холандия осъдиха мародерствата на френско-холандския остров Сен Мартен, потънал в хаос след преминаването на урагана Ирма, съобщи Франс прес.\r\n\t \r\n\tДвете страни засилиха полицейското и военното присъствие на Сен Мартен в опит да възстановят реда.\r\n\t \r\n\tМародерствата са \"сериозен проблем\", заяви холандският премиер Марк Рюте. \n\n\r\n\t \r\n\tФренският министър за отвъдморските територии Аник Жирарден каза, че е видяла разграбвания със собствените си очи по време на обиколка за запознаване с щетите вчера.\r\n\t \r\n\tНа снимки на Франс прес се вижда как няколко човека плячкосват малък магазин на Сен Мартен.\r\n\t \r\n\tХоландският вестник \"Алгемен дагблад\" цитира очевидец, който разказва за хора с револвери и мачете по улиците. \"Ситуацията е много тежка. Властите не изпълняват своите отговорности\", заявява въпросният човек.\r\n\t \r\n\tХоландският министър на вътрешните работи Роналд Пластерк обаче увери, че страната му вече е разположила войници в контролираната от нея южна част на карибския остров в опит да възстанови реда. Холандия освен това ще изпрати допълнителни полицейски и военни части.\r\n\t \r\n\t\"Няма да изоставим Сен Мартен\", подчерта премиерът Марк Рюте.\r\n\t \r\n\tЖирарден подчерта, че задача номер едно сега са здравеопазването и снабдяването с храни и питейна вода. \"И задача номер две е общественият ред\", продължи тя, посочвайки, че Франция е изпратила 400 жандармеристи на Сен Мартен.\r\n\t \r\n\tУраганът Ирма е причинил смъртта на най-малко девет човека на френските острови в Карибско море. Седем души са в неизвестност, съобщи министърът на вътрешните работи Жерар Колон, цитиран от Франс прес.\r\n\t \r\n\tПредишните данни на френските власти, от вчера, бяха за четири жертви.\r\n\t \r\n\tБезпрецедентно силният ураган Ирма опустоши френско-холандския остров Сен Мартен и френския Сен Бартелеми.\r\n\t \r\n\tБританското правителство междувременно съобщи, че ще изпрати два военнотранспортни самолета, за да подпомогнат спасителните операции в засегнатите от стихията райони и по-специално на Британските Вирджински острови, където бе обявено извънредно положение.\r\n\t \r\n\tОчаква се те да отпътуват от Великобритания днес, каза говорител на министерството на отбраната.\r\n\t \r\n\tВчера британското правителство обяви, че ще изпрати на Британските Вирджински острови два военни кораба.", "date": "2017.09.08", "title": "Франция и Холандия осъдиха мародерствата на остров Сен Мартен"}
{"url": "http://www.mediapool.bg/saprugata-na-benyamin-netanyahu-mozhe-da-bade-obvinena-za-nepravomerni-razhodi-news269003.html", "text": "Съпругата на премиера на Израел Бенямин Нетаняху - Сара може да бъде подведена под отговорност по подозрение, че е харчила държавни пари за лични обеди и кетъринг. Става въпрос за около 100 000 долара. Информацията идва от израелския генерален прокурор, цитиран от агенция \"Ройтерс\".\r\n\tСара Нетаняху е заподозряна, че е поръчвала стотици обеди и деликатеси, а след това ги е вписвала към разходите на премиерската резиденция, макар да са били предназначени за лични нужди, се казва в съобщение на министерството на правосъдието, цитирано от агенцията. Самият премиер не е заподозрян.\r\n\tНа страницата си във \"Фейсбук\" премиерът Нетаняху определи обвиненията към съпругата му като \"абсурдни\" и изрази увереност, че \"ще се докаже, че са безпочвени\".\r\n\tСамият премиер е разследван по две други обвинения в корупция. Първото е свързано с подаръци, давани на семейството му от бизнесмени, а второто - с опит да си осигури добро отношение от медиен издател.\r\n\tПрез 2015 г. Сара и Бенямин Нетаняху бяха обвинени, че са ремонтирали и обзавели частния си дом с държавни пари. Две години по-рано премиерът беше разследван, защото похарчил 127 000 долара, за да се направи спалня в самолета, с който отишъл на погребението на Маргарет Тачър.", "date": "2017.09.08", "title": "Съпругата на Бенямин Нетаняху може да бъде обвинена за неправомерни разходи"}
{"url": "http://www.mediapool.bg/favoritat-da-oglavi-vas-varnal-na-rabota-ulichen-v-prestapleniya-bivsh-mvr-shef-news269004.html", "text": "Фаворитът за нов шеф на Върховния административен съд - съдия Георги Чолаков, който е номиниран от сегашния председател Георги Колев за негов наследник на поста, е върнал на работа в МВР бивш шеф на брат си. Последният бил изгонен от полицията заради шумен скандал, разкри сайтът Биволъ https://bivol.bg/cholakov-bozhurski.html  в петък.\r\n\tСтава дума за сегашния областен управител на Сливен Чавдар Божурски, който като директор на Областната дирекция на МВР в Сливен беше дисциплинарно уволнен от полицията в края на 2010 г., при първото правителство на ГЕРБ. Официалното обяснение бе \"за допуснати административни нарушения“.\r\n\tНо в съдебни актове по случая се коментират не нарушения, а престъпления: натиск над служители на МВР и склоняване към лъжесвидетелство, посочва изданието. Решенията на ВАС по казуса с уволнението на Божурски са засекретени, но сайтът ги е открил (виж тук https://bivol.bg/wp-content/uploads/2017/09/bozhurski-trichlenka.pdf  и тук https://bivol.bg/wp-content/uploads/2017/09/bozhurski-petchlenka.pdf ).\r\n\tЖалбата на Божурски срещу неговото уволнение е отхвърлена от тричленка на ВАС, която се позовава на подробен доклад на Инспектората на МВР. Но петчленката с участието на Георги Чолаков го връща на работа заради процесуални нарушения при уволнението.\r\n\tИнтересното в случая е, че Чавдар Божурски е бил началник на брата на Георги Чолаков – Петко, който по това време е антимафиот в РЗБОП. Към днешна дата Петко Чолаков е управител на фирма \"Общинска охрана и СОТ – Сливен“. Източници на Биволъ твърдят, че Петко е напуснал регионалното звено за борба с организираната престъпност към ОД на МВР Сливен поради съмнения за връзки с криминалния контингент.\r\n\tНа въпрос на изданието редно ли е било да се произнася по жалбата на бивш колега и началник на брат му, вместо да си направи отвод, Георги Чолаков отвръща, че не вижда причини за това. \"Първо не бях докладчик по това дело, бях в състава на петчленката и не виждах причина за отвод. Не съм имал такива отношения, които са основание за съмнение в моята безпристрастност”, коментира фаворитът за нов шеф на ВАС\r\n\tВ решенията на ВАС за уволнението на Божурски се споменава докладна до министъра на вътрешните работи от главен инспектор Кирил Киров, който през 2010 г. оглавява охранителна полиция в МВР-Сливен. От записката се разбира, че пияният Божурски отказал да си плати сметката в пиано бар, заплашвал сервитьорката и разпоредил на място да дойдат дежурните патрулни коли на РПУ-Сливен, за да проверят заведението. Те пристигнали и се опитали да овладеят положението с буйстващия шеф, който викнал междувременно и началника на РПУ Неделчо Неделчев. В крайна сметка Неделчев платил сметката на Божурски. След започването на проверка на случая по анонимен сигнал, Божурски притискал за промяна на показанията.\r\n\tСкандалът обаче коства главата на Божурски, който е уволнен на 19 ноември 2010 г. Отстранен е и Неделчо Неделчев, заради опита да манипулира показанията на патрулните полицаи пред Инспектората на МВР. Източник на Биволъ от системата на МВР твърди, че тези двамата са били разследвани и за покровителство и участие в сводничеството и търговията с наркотици.\r\n\tВАС приема, че с поведението си комисар Божурски е затруднил извършването на проверките срещу него и установяването на допуснатите нарушени. Магистратите преценяват това, като тежко нарушение на служебната дисциплина и тричленката оставя в сила заповедта за уволнение на Божурски\r\n\tНа 18 декември 2012 г. петчленен състав на ВАС – председателстван от Милка Панчева, настоящ председател на шесто отделение, ревизира решението на долната инстанция. Докладчик е съдия Наталия Марчева. Николай Гунчев, Димитър Първанов и Георги Чолаков са членове на състава. Те приемат, че абсолютните срокове за уволнението на Божурски са изтекли на 15 ноември 2010 година, а той е бил освободен четири дни по-късно. Така макар да споделя изводите за тежки нарушения на Божурски, петчленният състав на ВАС намира процесуална вратичка да възстанови на служба провинилия се полицейски шеф.\r\n\tТази присъда обаче не е единственият сблъсък на Чолаков с правораздаването срещу хора с пагони и със самия Божурски. Преди да стане върховен съдия, Чолаков е бил и адвокат. През 1998 г. той защитава семейството на нелепо загиналата край Петолъчката Станиела Николова Бугова. След инцидента цялото ръководство на РДВР – Сливен подава оставка. Сред напусналите е и Чавдар Божурски. Тогава пред медиите Чолаков иска възмездие от съгрешилите полицаи, и декларира, че полицаите-престъпници трябва да носят по-голяма отговорност от всеки друг гражданин.\r\n\tВ крайна сметка след като ВАС възстановява Божурски и той израства до областен управител. Причината за кариерния му успех може да се крие и в това, че дъщеря му Елена Божурска е адвокат на партийния шеф на ГЕРБ и бивш вътрешен министър Цветан Цветанов, смята сайтът.\r\n\tДали Георги Чолаков ще оглави Върховния административен съд или това ще стори другата номинирана претендентка за поста Соня Янкулова ще стане ясно в понеделник - 11 септември.\r\n\tПредседателят на Второ отделение във ВАС Георги Чолаков беше издигнат от настоящия председател на ВАС Георги Колев на 15 юни. Георги Колев определи своя кандидат за наследник като професионалист, който има опит и може да се справи с административната работа като ръководител на съда.\r\n\tЯнкулова беше предложена от трима членове на ВСС – Юлия Ковачева, Галина Карагьозова и Соня Найденова.", "date": "2017.09.08", "title": "Фаворитът да оглави ВАС върнал на работа уличен в престъпления бивш МВР-шеф"}
{"url": "http://www.mediapool.bg/tramp-vse-pak-zapazi-programite-za-studentski-brigadi-v-sasht-news269006.html", "text": "\"Комисията по бюджет към Сената на САЩ одобри текст, с който гарантира запазването на програмите за културен обмен за студенти, известни у нас като \"Work and Travel (WAT)\", съобщиха от компанията за образование в чужбина Интеграл. Тя е партнираща организация на американската компания CIEE, оторизирана от Държавния департамент на САЩ да провежда програмата от 1969 г. насам.\r\n\tРешението бе взето след появили се публикации в американската преса за намеренията на администрацията на президента Доналд Тръмп да ограничи издаването на визи за студенти по програмата, като част от мигрантската политика на Белия дом.\r\n\tСтудентските бригади оказват положително въздействие върху американския туристически бизнес и дипломация, се казва в част от мотивите за решението.\r\n\tСтартирана от Държавния департамент през 1961 г., програмата за културен обмен е довела десетки хиляди чуждестранни студенти в САЩ, за да учат английски, да възприемат американската култура и да подпомагат американската работна сила по време на пикови бизнес сезони в сектори като туризъм и настаняване.\r\n\tПо данни на комисията програмата \"WAT\" подкрепя икономиката на страната с над 500 млн. долара годишно от програмни такси, пътувания, жилища и развлечения.\r\n\tКомисията по бюджет одобри отпусканите до момента 634 млн. долара годишно за обменните програми, както и допълнителен бъджет от 349 млн. долара за 2018 г., с което сумата става най-високата отпускана до момента.\r\n\tВ резултат на взетото решение, Интеграл ще стартира приема на документи и записване по програмата на българските студенти за \"Лято 2018\".\r\n\tСтойността на участието в програмата е в размер на около 630 щ.д.\r\n\tПо данни на Интеграл всяка година по програмата пътуват между 5 000 и 5 500 български студенти на възраст между 18 и 28 години. Участниците могат да избират между работа в хотели, курорти, ресторанти, магазини, увеселителни паркове, басейни, национални паркове и различни туристически обекти. Заплащането по програмата е между $7.25 и $15/час в зависимост от работната оферта при работна седмица от 30 до 40 часа.\r\n\tСредната сума, която студентите изкарват за едно лято, е между 4 000 и 6 500 долара, а при работа на повече от едно работно място размерът на възнаграждението може да достигне между 10 000 и 12 000 долара. Това превърна програмата в предпочитан начин за изкарване на средства за заплащане на обучението в България и покриване на разходите за студентския живот.", "date": "2017.09.08", "title": "Тръмп все пак запази програмите за студентски бригади в САЩ"}
{"url": "http://www.mediapool.bg/konfliktat-okolo-sofiyskata-matematicheska-gimnaziya-prodalzhava-news269007.html", "text": "Споровете около Софийската математическа гимназия продължават. Ден след назначаването на временен директор на училището, уволненият директор Антони Стоянов обяви, че не може да получи заповедта за отстраняването си.\r\n\tТой даде пресконференция, на която обясни, че иска да вземе документа от Регионалното управление на образованието в София, за да обжалва.\r\n\tАнтони Стоянов беше отстранен заради констатации за нарушения, открити при проверка в училището. До проверката се стигна след конфликт в гимназията, предизвикан от уволнението на учителката по математика Петя Тодорова.\r\n\tБившият възпитаник на училището и настоящ преподавател в Чикагския университет Антони Рангачев, който също беше на пресконференцията на Стоянов, обяви, че според него случаят с учителката Тодорова е димна завеса, която цели да прикрие други интереси. Според него скандалите в училището били провокирани от това кой да контролира парите, които гимназията печели от курсове. Според него на година по това перо в гимназията влизат 1,2 млн. лв., преподавателите, които водят курсове, получават допълнително възнаграждение.", "date": "2017.09.08", "title": "Конфликтът около Софийската математическа гимназия продължава"}
{"url": "http://www.mediapool.bg/speshna-proverka-na-letishte-sofiya-ne-otkri-problemi-sas-skenerite-news269005.html", "text": "Спешна проверка на системите за сигурност на летище София, след депутатски въпрос по време на петъчния парламентарен контрол към транспортния министър има ли неработещи рентгени на аеропорта, не е открила нередности. Това съобщиха от държавното дружество оператор на летището.\r\n\tВсички скенери и системи за видеонаблюдение на летището са в пълна изправност и работят нормално. Към момента едно от съоръженията за проверка на регистриран багаж е в ремонт, но това не се отразява на качеството на проверките и няма закъснения на полетите, твърдят от дружеството.\r\n\tС инспекцията се ангажира лично министър на транспорта Ивайло Московски, след като бе изненадан от питане на депутата Георги Свиленски от БСП дали е вярно, че от 6 юни рентгеновата система на Терминал 2 на летището не работи и се използва авариен скенер, с ограничени възможности.\r\n\t\"Не съм информиран за технически съоръжения, които не са изправни. Ще проверя лично\", заяви Московски, а малко по-късно от летището отрекоха да има проблеми със сигурността.\r\n\tВ парламента Московски обясни, че Гражданската въздухоплавателна администрация е правила на летището в София проверки на персонала, начина за обработване и проверка на багажите, товарите и пощенските пратки. Имало е и скрити инспекции в зоните, до които имат достъп посрещачи и изпращачи. Предвижда се извънредна инспекция и на ВИП-терминала на аерогарата.", "date": "2017.09.08", "title": "Спешна проверка на летище София не откри проблеми със скенерите"}
{"url": "http://www.mediapool.bg/pozhar-v-starozagorskiya-park-bedechka-news269008.html", "text": "Пожар горя в старозагорския парк \"Бедечка\", който жителите в района се опитват да спасят от инвеститори. Това съобщиха от неправителствените организации \"Запазете Бедечка\".\r\n\tПожарът е избухнал в четвъртък преди обяд в северната страна на парка върху частни терени, които са предвидени за парк и няма да бъдат застроявани.\r\n\tСигнал до пожарната са подали от \"Запазете Бедечка\". Екипите са пристигнали бързо и са потушили пожара, само две дървета са обгорели.\r\n\tОт мястото на пожара е отпътувал в неизвестна посока таксиметров автомобил, чийто номер е записан и е предаден на прокуратурата. От \"Запазете Бедечка\" настояват да се направи проверка по случая, защото се съмняват, че пожарът може би е умишлен.\r\n\tЗащитниците на парка се били случайно в Бедечка по времето на пожара. Те са отишли, за да документират изкопни дейности в строящия се в южната част на парка жилищен комплекс въпреки наложения мораториум за строителство.\r\n\tПрез последния месец напрежението около \"Бедечка\" ескалира. Миналата неделя членове на неправителствената организация са отишли да почистят моста над реката, която минава през парка, но частни собственици на терени се нахвърлили върху тях и не им дали да почистят.\r\n\tПрез септември предстои приемането на плана на парка от Общинския съвет в Стара Загора, който трябва да каже дали \"Бедечка\" остава изцяло парк или все пак от него ще бъде застроена.\r\n\tОт \"Запазете Бедечка\" обявиха нова кампания за запазване на парка.", "date": "2017.09.08", "title": "Пожар в старозагорския парк \"Бедечка\""}
{"url": "http://www.mediapool.bg/fondovata-borsa-pak-napravi-skapostruvashta-greshka-sas-sofix-news269009.html", "text": "Втора поредна скъпоструваща грешка с индекса SOFIX за последните месеци направи в петък \"Българската фондова борса\" (БФБ).\r\n\tТя е допусната в алгоритъма, пресмятащ медианна стойност на седмичния оборот във връзка с класирането на емисиите, в резултат на което се оказва, че \"Неохим\" остава в индекса, а \"Трейс Груп Холд\" излиза, съобщи финансовият портал Investor.bg.\r\n\tЗатова се наложи БФБ да извърши повторна класация на компаниите в индекса. Така в крайна сметка от основния борсов индекс ще отпаднат \"Алкомет\" АД, \"Холдинг Варна\" АД и \"Индустриален капитал холдинг\" АД. На тяхно място влизат \"Сирма груп холдинг\" АД, \"Доверие обединен холдинг\" АД и \"Индустриален холдинг България\" АД.\r\n\tВпоследствие търговията с \"Неохим\" и \"Трейс Груп Холд\" бе спряна, а БФБ се извини на пазарните участници за грешката.\r\n\t\"Поднасяме своите извинения. Грешки се допускат, въпросът е, че реагирахме бързо\", коментира пред Investor.bg изпълнителният директор на БФБ Васил Големански.\n\n\r\n\tТърговията с двете компании ще бъде възобновена на 11 септември (понеделник), обявиха от борсовия оператор.\r\n\tВасил Големански обяви още, че борсата е готова да разгледа евентуални претенции за претърпени вреди от страна на борсови членове и техни клиенти, сключили сделки на 8 септември до момента на спиране на търговията с двете компании.\r\n\t\"Важното е, че имахме достойнство да си признаем грешката. Надявам се някой на пазара да го оцени\", заяви Големански.\r\n\tПрез пролетта Комисията за финансов надзор (КФН) започна проверка на БФБ заради предполагаемо погрешно изчисляване на основния борсов индекс SOFIX. В резултат бяха приети нови правила за изчисляването на борсовите индекси.", "date": "2017.09.08", "title": "Фондовата борса пак направи скъпоструваща грешка със SOFIX"}
