{"url": "http://www.mediapool.bg/sasht-shte-pozvolyat-amerikanski-investitsii-v-severna-koreya-pri-otkaz-ot-yadrenata-programa-news279042.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко Пхенян се съгласи напълно да се откаже от програмата си за ядрени оръжия, тогава САЩ ще позволят на своя частен сектор да инвестира в Северна Корея, заяви американският държавен секретар Майк Помпейо, цитиран от Ройтерс в неделя.\r\n\tТова ще бъдат американци от частния сектор, идващи да помогнат за изграждане на енергийната мрежа в Северна Корея, която има нужда от огромно количество електричество, заяви Помпейо по телевизия \"Фокс нюз\".\r\n\tПо думите му американците също така ще помогнат да се инвестира в инфраструктурата и селското стопанство на Северна Корея, за да съдействат за изхранването на нейното население, ако тя изпълни изискванията на САЩ.\r\n\tВ същото време Помпейо посочи, че САЩ ще трябва да дадат гаранции по сигурността на севернокорейския лидер Ким Чен-ун, ако бъде постигната ядрена сделка\r\n\tПомпейо се срещна с Ким по-рано тази седмица в Северна Корея, помагайки за подготовката на срещата между севернокорейския лидер и президента на САЩ Доналд Тръмп на 12 юни в Сингапур.\r\n\tЦелта на Тръмп е Северна Корея да се откаже от ядрените си оръжия завинаги и по начин, който да може да бъде проверяван. В замяна САЩ са готови да помогнат на бедната страна да укрепи икономиката си.\r\n\tПопитан дали САЩ на практика казват на Ким, че може да остане на власт, ако изпълни техните искания, Помпейо заяви по телевизия \"Фокс нюз\": \"Ние ще трябва да предоставим гаранции по сигурността, разбира се\".", "date": "2018.05.13", "title": "САЩ ще позволят американски инвестиции в Северна Корея при отказ от ядрената програма"}
{"url": "http://www.mediapool.bg/atakata-s-nozh-v-parizh-e-delo-na-chechenets-frenski-grazhdanin-news279030.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМлад мъж загина, а двама мъже и две жени бяха ранени край операта в Париж в съботната нощ при атака с нож, извършена от нападател, който е бил застрелян от полицията. По неофициална информация извършителят е 20-годишният чеченец Хамзат Азимов, който е получил френско гражданство през 2010 г., предадоха световните агенции.\r\n\tПредставител на правителството каза, че нападателят е получил френско гражданство след майка си. От 2016 г. той е фигурирал в списък на хора, потенциално опасни за сигурността на Франция, но не е бил арестуван или регистриран за престъпна дейност.\r\n\tОтговорност за атаката пое терористичната организация \"Ислямска държава\".\r\n\tЧеченският лидер Рамзан Кадиров пък заяви, че френските власти носят отговорността за възпитанието на Хамзат Азимов.\r\n\t\"Държа да заявя, че цялата отговорност за това, че Хамзат Азимов е тръгнал по пътя на престъпността, носят властите на Франция. В Чечения той само се е родил, а порастването, оформянето на личността му, на неговите възгледи и убеждения е ставало във френското общество\", написа в руската мрежа Телеграм Кадиров, цитиран от ТАСС.\r\n\tКадиров също потвърди, че Азимов е гражданин на Русия. \"Само че паспортът в момента е недействителен, защото, когато е станал на 20 години, той не е получил нов\", допълни чеченският лидер.\r\n\tСпоред наличната информация, подчерта Кадиров, има основание да се предполага, че Хамзат Азимов е имал контакти с правоохранителните органи и спецслужбите на Франция.\r\n\tКадиров изказа съболезнования на семейството и роднините на погубения от Азимов 29-годишен мъж.\r\n\tЧетиримата ранени в атаката, сред които китаец и гражданин на Люксембург, вече са вън от опасност. Двама от тях бяха тежко пострадали, другите двама – по-леко. Бързата намеса на полицията е предотвратила още по-кръвопролитен сценарий, уточни парижкият прокурор Франсоа Моленс.\r\n\t\r\n\tНападателят е започнал да ръга с нож минувачите в оживения район около операта в Париж, където има много заведения. Полицията пристигнала изключително бързо и обезвредила мъжа.\r\n\t\"До този момент имаме информация, че свидетели са чули мъжът да вика \"Алах е велик \". Случаят е поет вече от антитерористичното звено към парижката прокуратура\", добави той.\r\n\t\"Видях как екипите се погрижиха за ранена жена, която разбрах, че е била намушкана. Имаше много кръв, но всички реагираха много бързо. Жената беше в съзнание, дори каза нещо, но точно тогава чухме в далечината изстрели. Имаше много полиция и разбрахме, че нападателят е бил неутрализиран от тях\", разказа пред Ройтерс очевидец на атаката, която се разглежда като терористично нападение.\r\n\t\"Стотици хора останаха дълго блокирани в квартала, преди да бъдат евакуирани от мястото на драмата, където цяла нощ съдебната полиция разследва случая.\r\n\t\"Всички мои мисли са с жертвите и ранените в атаката\", написа в Туитър френският президент Еманюел Макрон. Той подчерта че \"Франция плаща още веднъж цената на кръвта, но няма да отстъпи нито крачка пред враговете на свободата\".\r\n\t\r\n\tРодителите на нападателя са задържани за разпит. Засега не са дава друга информация за извършителя на атаката, който е бил идентифициран по пръстови отпечатъци, тъй като в него не са били открити документи за самоличност.\r\n\tФренският премиер Едуар Филип каза, че полицията е демонстрирала забележителни умения при елиминирането на извършителя на нападението в Париж, предаде ДПА.\r\n\t\"Само за девет минути след първото обаждане нападателят бе неутрализиран\", написа Филип в Туитър.\r\n\t\"Нашите полицейски сили още веднъж демонстрираха своите забележителни познания и способност за намеса. Франция е абсолютно решена да не отстъпи по никакъв начин пред заплахите, които нападателите се надяват да ни наложат\", допълни той.\r\n\tПропагандната агенция на терористичната организация Ислямска държава - Амак съобщи, че нападателят е войн на ИД и неговата операция е била извършена в отговор на действията на страните от антиджихадистката коалиция в Ирак и Сирия.\r\n\tСпоред източници на радио Ер Те Ел, цитирано от ТАСС, нападателят не е бил в списъка на потенциалните терористи.\r\n\tАтаката бе извършена в момент, когато Франция живее под постоянна терористична заплаха, отбелязва Франс прес. Последното смъртоносно нападение датира от 23 март в Каркасон и Треб, в южната част на страната.\r\n\tОбщо 245 човека са били убити при атентати на френска земя от 2015 г. Някои от тези терористични актове бяха извършени именно с нож, като тази в Марсилия през октомври миналата година.", "date": "2018.05.13", "title": "Атаката с нож в Париж е дело на чеченец френски гражданин"}
{"url": "http://www.mediapool.bg/plazhat-bolata-veche-e-izvan-rezervat-kaliakra-no-ostava-zashtiten-news279036.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗаповедта за извеждане на плажа \"Болата\" извън резервата \"Калиакра е била подписана в петък от министъра на околната среда и водите. Той връчи документа на кмета на Каварна Нина Ставрева в неделя, а идната седмица той ще бъде публикуван в Държавен вестник, съобщиха от ековедомството.\r\n\tПлажът обаче ще бъде включен в защитена местност \"Степите”, което е гаранция, че строителството на него ще е забранено, уточнява министерството.\r\n\t\"С това изпълних желанието на местната общност плажът да бъде изваден от резервата. Процедурата ще продължи с промяна в Закона за защитените територии, където народните представители ще имат думата”, обясни министърът в Каварна.\r\n\tПо-късно той се е срещнал и с жители на близкото село Българево, пред които заявил, че\"дали говорим за Трън, за Царево, за Генерал Тошево или за Болата, местните са тези, които трябва да имат думата“. Димов заявил, че хората, които живеят на място най-добре знаят как да опазват онова, което имат. \"Тук са вашите спомени, вашето настояще и вашето бъдеще. Не е необходимо някой от София да се разпорежда и да ви казва какво да правите“, допълнил той, цитиран от пресцентъра си.", "date": "2018.05.13", "title": "Плажът \"Болата“ вече е извън резерват \"Калиакра“, но остава защитен"}
{"url": "http://www.mediapool.bg/yadrena-vizita-na-temenuzhka-petkova-v-sochi-news279033.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕнергийният министър Теменужка Петкова ще участва в международния форум \"Атомекспо“, който ще се проведе в периода 14-16 май в руския град Сочи, съобщиха от ресорното ведомство в неделя.\r\n\tТова ще е поредното посещение на Петкова на форума, организиран от руската държавна ядрена корпорация \"Росатом\", която бе избрана за изпълнител на спрения от първото правителство на ГЕРБ проект за изграждане на АЕЦ \"Белене\". При миналогодишното си участие тя сондира интереса на \"Росатом\" да се включи в проекта при евентуалното му размразяване, което отново е на дневен ред, след като България бе принудена от арбитражен съд да плати 620 млн. евро на дъщерната на \"Росатом\" компания \"Атомстройекспорт\" за произведено вече оборудване за \"Белене\".\r\n\tТогава от \"Росатом\" заявиха, че, По-късно обаче руската корпорация не изключи възможността да финансира българския проект по подобие на унгарската АЕЦ \"Пакш 2\", където ще кредитира държавата с разрешението на Брюксел. Самата Петкова не изключи възможността .\r\n\tПредстои да се види дали това ще се бъде направено при сегашното й участие в ядрения форум. Пътуването й се случва два дни, след като премиерът Бойко Борисов обяви, че кабинетът му ще  взетото си през 2012 г. решение за прекратяване на работата по ядрения проект. Тогава депутатите на практика формално подкрепиха гласувано дни по-рано решение на Министерския съвет за спиране на строежа с мотива липсата на пари.\r\n\tОчевидно исканата от Борисов парламента подкрепа има за цел кабинетът му на свой ред да отмени своя мораториум върху атомната централа. Тя ще позволи и туширането на бъдещи критики относно реализацията на проекта, в който досега \"Националната електрическа компания\", а и бюджетът чрез предоставен й заем, са вложили около 3 млрд. лв. в построяването на площадката, лицензирането на проекта и закупуване на ядрено оборудване за бъдещата централа. Общата й стойност обаче е 20 млрд. лв. и правителството неведнъж след спирането на строежа е обявявало, че няма да предоставя държавни гаранции за финансирането на проекта и няма да сключва договори за изкупуване на тока.\r\n\tПътуването на Петкова се случва и дни преди срещата на върха на ЕС за Западните Балкани, която ще се състои на 17 май. На нея енергетиката ще е сред важните теми и не е изключено премиерът Бойко Борисов отново да повдигне отново идеята си проектът за АЕЦ \"Белене\" да се реализира като балкански – с участието на съседните ни държави, и те да се възползват от електроенергията на бъдещата централа. Борисов предложи също така европейските институции да финансират ядрения строеж, а Петкова каза, че ще се  с Европейската инвестиционна банка. Досега не е съобщавано дали те са се случили и какъв е резултатът им.\r\n\tХоденето до Сочи съвпада и в потвърденото от Китайската държавна ядрена корпорация в края на миналата седмица инвестиционно намерение и  за ядрения проект.\r\n\tНамерение приватизационна процедура за проекта или за включването на стратегически партньор да бъдат обявени до края на годината обяви и вицепремиерът Томислав Дончев.  \r\n\tВ съобщението на Министерството на енергетиката не се посочва изрично дали Петкова ще има разговори с представители на \"Росатом\", но такава е практиката на организаторите на ядрения форум.\r\n\tМеждународното събитие досега се провеждаше в Москва и е имало отделни издания в страните, където \"Росатом\" прави бизнес – включително и в София по времето, когато проектът за АЕЦ \"Белене\" беше в процес на развитие. На него традиционно се разглеждат не само тенденциите в световния ядрен бизнес и най-вече плановете за експанзия на \"Росатом\", но и се сключват редица конкретни бизнес споразумения от международен характер.\r\n\t\"Целта на форума е да се анализират и обсъдят съвременните предизвикателства пред енергийния пазар, да се дискутират възможностите за развитие на ядрената индустрия, като основа за стабилно социално-икономическо развитие на държавите\", посочват от енергийното министерство.", "date": "2018.05.13", "title": "Ядрена визита на Теменужка Петкова в Сочи"}
{"url": "http://www.mediapool.bg/bolnitsite-v-lovech-i-vratsa-ostavat-no-reformirani-news279034.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБолниците във Враца и Ловеч ще продължат да съществуват, но вероятно не в сегашния си вид, заяви заместник-министърът на здравеопазването Жени Начева в неделя, когато служителите на здравното заведение в Ловеч за пореден път протестираха за запазването на структурата.\r\n\t\"Болниците във Враца и Ловеч са приоритетни, те са областни болници и задължително трябва да продължат да съществуват. Дали точно в този вид на този етап не мога да отговоря, но основните структуроопределящи клиники и отделения ще продължат да съществуват, защото са единствени на територията на съответната област\", заяви Начева пред БНР.\r\n\tСпоред нея принос за сегашното състояние на двете болници има неглижирането на просрочените задължения и на договорите, които са били сключени преди няколко години за съвместна дейност в ущърб на държавните болници.\r\n\tПо думите й вече са изготвени оздравителни планове, за да работят двете лечебни заведение, но предстои диалог с кредиторите им за постигането на оптимален баланс.\r\n\t\"Ще потърсим отговорност (предприели сме действия в тази посока) на лицата, които са довели до това финансово състояние двете лечебни заведения“, каза още зам.-министърът.\r\n\tТя каза още, че предстои диалог с лекарите от двете болници, за да бъде върнато доверието им. \"Когато им обясним къде са проблемите и как ще ги адресираме, мисля, че ще се успокоят\", смята Начева. Тя отбеляза още, че държавата е инвестирала в двете лечебни заведения в апаратура и допълни, че е оптимист за намирането на лекари въпреки тежката демографска ситуация:\r\n\t\"Няма как държавата като принципал да инвестира в лечебни заведения, които смята да закрива и които смята за неперспективни\", аргументира се тя.\r\n\tРъстът в здравеопазването е значим, но на ниво лечебни заведения е много важно какви правила определят техните ръководители за разпределяне на средствата, получавани за извършената и отчетена дейност по линия на Здравната каса, коментира още Жени Начева.\r\n\tНационалната здравна карта е в процес на публично обсъждане, което ще приключи следващата седмицата, припомни тя. На критиките, че Министерството на здравеопазването не се е вслушало в оценките на консилиумите по места за разчетите по картата Начева отговори, че е \"много трудно да се постигне баланс между първична и специализирана извънболнична помощ, в рамките на болничната помощ\". Проблемът е в многото договорни партньори на Касата – над 16 хиляди и над 340 лечебни заведения за болнична помощ, с които НЗОК има договор.\r\n\t\"Когато специалистите на областно ниво са видели данните, каквито са отчетени от миналата година, а ние сме взели реално отчетена статистическа информация, на някои места може да има неточности, но на други места това е истинската, реална картина на нещата, каквито сме ги констатирали. Ако в дадена област дадено легло се откаже недостатъчно, първо има заделен резерв за легла за спешна медицинска помощ. Освен това многократно подчертахме, че с изключение на интензивните легла се допуска промяна, приемане на пациенти на друг вид легла, ако реални медицински потребности наложат тази необходимост. Националната здравна карта не би следвало да се свежда само до брой легла. Тя е \"снимка“ както на настоящите, така и на бъдещите намерения за инвестиции“, каза още Жени Начева.\r\n\tВъпреки обещанията й, близо 200 медици и жители на Ловеч блокираха движението по главния път София - Варна в района на пътния възел \"Абланица\" по време на проведената следобед демонстрация в защита на здравното заведение. Те пропускаха движението през 10 минути, за да не се образуват големи колони от автомобили и задръствания.\r\n\tПротестиращите продължават да настояват за трайно решение на проблемите на ловешката болница, която има просрочени дългове за 6 млн. лв. Заради това сметките й са запорирани и служителите имат да получават по три заплати.\r\n\tТе настояха за подкрепа от страна на премиера Бойко Борисов и прокуратурата да осветли договорите, подписвани през годините и довели до това състояние болницата, както и да бъде потърсена отговорност на виновните.\r\n\tВ края на третата седмица от началото на протестите, медици и жители на Ловеч продължават да настояват за спешни и адекватни мерки за спасяването на болницата, където липсват консумативи и подходящи условия\r\n\t\"Кардиология, Урология, Съдова хирургия и Пулмология - 4 отделения ги няма! Това ли е оздравитения план?!\", пита жителка на Ловеч пред националното радио.", "date": "2018.05.13", "title": "Болниците в Ловеч и Враца остават, но реформирани"}
{"url": "http://www.mediapool.bg/zeleni-kompanii-inovatsii-i-investitsii-se-podeliha-14-priza-news279035.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ осмия конкурс \"Най-зелените компании в България\", организиран от b2b Media и екоминистерството, бяха наградени 14 призьора за техните 33 проекта в областта на зелените инвестиции, рециклиране, енергийна ефективност и други направления.\r\n\t\"Софийска вода\" АД като част от френската група \"Веолия\" беше отличена с първото място в раздела \"Енергетика и воден сектор\", а същевременно получи и специална награда за зелена инвестиция. Такава взе и \"Бор Чвор\", за зелена идея иновация бяха наградени \"Кауфланд\" и \"Загорка\". \"Виваком\" грабна наградата като зелена телекомуникативна компания, а в своите раздели отличени бяха Българо-американска кредитна банка,  \"Билла България\", \"Девня Цимент\" и други. В областта \"Био индустрия, зелен бизнес, бюти индустрия\" бе отличена \"Алтея Органикс\", а в строителството и недвижимите имоти – \"Алтекс инженеринг\".\r\n\tНаградите бяха връчени за осми път.", "date": "2018.05.13", "title": "\"Зелени\" компании, иновации и инвестиции се поделиха 14 приза"}
{"url": "http://www.mediapool.bg/izrael-specheli-evroviziya-2018-bulgaria---14-ta-news279032.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраелската певица Нета, която се е изявявала предимно по сватби, спечели тазгодишното издание на конкурса Евровизия, провел се в португалската столица Лисабон, съобщи сайтът на конкурса. Публиката отреди на българското представяне 14-о място\r\n\t25-годишната Нета Барзилай победи във финалното надпреварване с песента \"Toy\" (\"Играчка\"). След гласуването на националните журита и от телевота тя получи общо 529 точки и осигури провеждането на следващото издание на конкурса в Израел.\r\n\tВъпреки че беше бурно аплодирана от публиката в залата, българската група \"Екуинокс\" (Equinox) успа да получи само 166 точки за изпълнението на песента \"Кости\" (Bones) и остана на 14-о място.\r\n\tПобедата за израелката потвърди първоначалните прогнози и предварителни класации. Макар Нета да изоставаше във вота на националните журита, зрителите си казаха тежката дума и отредиха първото място на песента й.\r\n\tВтора в надпреварата остана  песента на Кипър с 436 точки, а трета Австрия с 342 точки.\r\n\tПевицата получи наградата си от миналогодишния победител на Евровизия Салвадор Собрал.\r\n\t\r\n\tНейната победа осигури на Израел спечелването на Евровизия за четвърти път след 1978, 1979 г. и през 1998 г.\r\n\tПесента Toy\"е определяна в музикално отношение като вдъхновена от кей-попа технокомпозиция. Нета я представи с прическа в японски стил и с одежди, напомнящи на японското кимоно.\r\n\tПесента, съдържаща закачливи елементи на кудкудякане, обаче носи и послание за силата на различните и е вдъхновена от феминисткото движение \"Аз също\", отбеляза Франс прес, цитирана от БТА.\r\n\tПолучавайки трофея си, Нета призна, че е много щастлива и благодари на хората, че приемат различните и че празнуват различието. После певицата с мощен глас и с визия, която е противоположност на типичната визия на телегеничните диви, извика \"Обожавам моята страна\".\r\n\tНета си припомни, че досега много пъти са й казвали, че не е достатъчно красива, че не е достатъчно умна, че не е достатъчно слаба, за да направи онова, за което мечтае. Певицата допълни, че чрез песента си е искала да даде пример на младите хора да приемат различните от тях и да даде гласност на различното.\r\n\t\r\n\tНета разказва, че никога не е очаквала да бъде избрана да представлява Израел на Евровизия, защото е била прекалено авангардна. Тя сподели, че нейният дядо й дал халката на покойната й баба, за да я носи тя за късмет по време на изпълнението си в Лисабон.\r\n\tДопреди Евровизия Нета, родена в Ход Хашрон, предградие на Тел Авив, е пяла основно в клубове и по сватби. В сайта на Евровизия в биографията й се казва, че е била и част от оркестъра на военноморските сили, в които е карала задължителната си военна служба.\r\n\tУчила е музика в гимназията и в музикалната академия Римон, една от най-престижните в Израел.\r\n\tКато малка Нета живее 4 години със семейството си в Нигерия, където баща й работи като инженер и когато се прибира у дома си трудно свиква с живота в Израел.\r\n\tСлед като печели риалити шоуто \"Изгряваща звезда\", което я праща автоматично на Евровизия, Нета е избрана и за да пее на официалната церемония по повод 70-ата годишнина от основаването на израелската държава на планината Херцел в Ерусалим.\r\n\tЛюбопитното е, че преди седмица Салвадор Собрал, който спечели миналата година Евровизия с баладата \"Amar pelos dois\", разкритикува песента на Нета за конкурса и я определи като \"ужасна музика\". Той каза, че конкурсът трябва да е за музика, а не за зрелищен спектакъл.\r\n\tЗапитана за този коментар на Собрал, Нета каза: \"Почувствах, че той ме уважава, когато ми връчи микрофона и аз изпращам само любовта си към него\", предаде ДПА.\r\n\tБългарските изпълнители, на които експертите възлагаха големи надежди, останаха 14-ти.\n\n\r\n\t\r\n\t\"Ние получихме двете най-важни награди тук на \"Евровизия\", това са наградата за най-добро сценично представяне и работа с камера и режисура и наградата за най-добра песен. Ние се обединихме около един супер важен проект, който е свързан с вярата, с надеждата и с любовта. Така че аз съм горд4, каза певецът от \"Екуинокс\" Владимир Михайлов, цитиран от БНТ.\r\n\t\"Абсолютно всички мислят, че се представихме прекрасно, през цялото време бяхме заедно, бяхме супер силни. Благодаря на цяла България и на всички хора по целия свят, които ни подкрепиха\", допълни Жана Бергендорф.", "date": "2018.05.13", "title": "Израел спечели Евровизия 2018, България - 14-та"}
{"url": "http://www.mediapool.bg/nastapi-denyat-na-danachnata-svoboda-za-balgarite-news279043.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ неделя настъпи денят на \"данъчната свобода\" за българите през 2018 г., в който вече са отработили необходимите 132 дни, за да  изплати всичките си годишни задължения към бюджета. Този символичен ден ежегодно се изчислява от Института за пазарна икономика и тази година сме работили с пет дни повече за държавата спрямо 2017 г.\r\n\tТази година българите ще изработваме средно по около 289 милиона лева на ден, за да се осигурят заложените в бюджета приходи от 38.2 млрд. лева.", "date": "2018.05.13", "title": "Настъпи денят на \"данъчната свобода\" за българите"}
{"url": "http://www.mediapool.bg/shansovete-za-namirane-na-boyan-petrov-vse-po-nishtozhni-news279029.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКитайските спасители, които издирват алпиниста Боян Петров, все пак са потеглили в неделя към връх Шиша Пангма, в чието подножие изчезна българинът на 3 май. Те са достигнали на десет метра от върха, но заради лошото време не са рискували да стигнат до края и са се върнали към лагер 3 и обратно по маршрута са открили в района на лагера инсулинова помпа, инсулин и вещи на Боян Петров, съобщиха от екипа на алпиниста в София, цитирани от БНР.\r\n\tМакар шансовете за намиране на алпиниста да стават все по-нищожни, а жена му Радослава Ненова да призова спасителите да не рискуват живота си, те са решили да продължат акцията и в понеделник с ново изкачване до Шиша Пангма и щателно претърсване на предварително набелязани точки по обратния път към лагерите 2 и 1. Според Ненова няма шанс Петров да е оцелял над лагер 3, единствено това е възможно, ако е стигнал по-ниските райони. Деян Петков от екипа на алпиниста пък коментира, че е възможно той да изкара няколко дни без инсулин.\r\n\tЗасега няма и следа от българина, който предприе солов изкачване на Шиша Пангма извън експедицията, с която беше в региона. Безрезултатно беше и облитането на върха с хеликоптери в събота, а в неделя те не бяха вдигнати във въздуха заради прекалено много хора в района. Около сто души ангажира Китай в акцията по търсенето на Боян Петров след постоянна дипломатическа връзка с България.\r\n\tРазрешителните на хеликоптерите изтичат на 13 май вечерта, но бе съобщено, че вероятно ще им бъде позволено да летят и в понеделник, ако има нужда.\r\n\t\"Китай решава кога да се прекрати издирването\", заяви Петков. Това зависи от метеорологичните условия, за които се очаква влошаване след дни.\r\n\t \r\n\tСъпругата на алпиниста - Радослава Ненова, написа в неделя в профила си във Фейсбук, че не иска животът на спасителите да бъде рискуван. Тя им е казала, че предпочита на слизане да претърсят районите, където има шанс да открият Боян жив, без да правят опит да се качват до върха.\r\n\t\"От лагер 3 нагоре няма да го намерим жив. Колкото и да ми се иска да не губя надежда - за мен животът и оцеляването на всички участници в спасителната акция е много важен и макар да ми е много трудно - не виждам смисъл да бъдат застрашени и други животи\", според Радослава Ненова.\r\n\t\"Ако за Боян битката е приключила, нека си остане в планината. Каквото и да се случи до края на деня, благодарна съм за всички усилия и ще ги възнаградя. Това е животът на шерпите, знам че като слязат ще поемат друг риск, на друг склон, за друго изкачване..., но лично аз не желая да рискуват към върха. Всички решения по издирването от тук на сетне са техни\", написа още тя. \"Едно е сигурно - написахме история и тя заслужава да бъде запомнена. Заради Боян!\", допълва се в поста.\r\n\t\"През тази изминала седмица останах без думи. И все още не знам какво да кажа. Още от малка все чувах странни за мен думи като ‘‘Аконкагуа‘‘ или ‘‘Боуд Пик‘‘, и не бях особено сигурна това какво значи. По-късно ми стана напълно ясно, че това са планини и върхове. От години това за мен беше станало автоматично – той отиваше всяко лято и се връщаше\". Това написа във Фейсбук дъщерята на алпиниста Тея, която е от първия му брак.\r\n\t\"Знаейки колко е упорит и колко силна воля има, не бях много обмисляла факта, че изведнъж ще има сериозен проблем там горе. Искам тук да благодаря безкрайно на всички за подкрепата и вдъхването на надежда, както и на хората, които участваха в издирването на баща ми. Той e там, където винаги е искал да бъде – в планината\", завършва Тея.\r\n\t45-годишният Боян Петров има и малък син Явор от Радослава Ненова.\r\n\tС невероятния си дух, преборил рак на простатата на два пъти и в постоянна битка с диабета, позволил му да изкачи 10 осемхилядника, той даваше сила на много хора. Последно се върна от смъртта, след като през лятото на 2016 бе блъснат от румънски автомобил при оглед на трасето на магистрала \"Струма\" в Кресненското дефиле в търсене на по-екологична алтернатива на пътя. След известно време в кома той се възстанови и продължи да смедва планинската си тръпка.\r\n\tЗа много хора той ще остане и неразбран. Те не спряха в последните дни да го хулят, че си играе на Бог и рискува напразно живота си, вместо да си стои при семейството.", "date": "2018.05.13", "title": "Шансовете за намиране на Боян Петров все по-нищожни"}
{"url": "http://www.mediapool.bg/teheran-mozhe-da-ostane-v-yadrenata-sdelka-news279037.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИранският президент Хасан Рохани повтори своята теза, че страната му ще запази ангажимента си към сделката за ядрената програма от 2015 г., ако е възможно иранските интереси да бъдат защитени. Той определи оттеглянето на САЩ от споразумението като \"погазване на моралните принципи\" в политиката и дипломацията, предаде Ройтерс.\r\n\t\"Оттеглянето на САЩ е погазване на моралните принципи в политиката и дипломацията и е в разрез с международните правила\", каза Рохани на среща с пристигналия на посещение в Техеран президент на Шри Ланка Маитхрипала Сирисена.\r\n\t\"Ако останалите пет страни продължат да спазват споразумението, Иран ще остане част от него, независимо от това каква е волята на Америка\", посочи Рохани в изказване, което беше излъчено по иранската телевизия.\r\n\tРешението на президента на САЩ Доналд Тръмп от вторник да се оттегли от сделката за ядрената програма обезпокои европейските съюзници, хвърли сянка на несигурност върху световните доставки на петрол и повиши риска от конфликт в Близкия изток, отбелязва Ройтерс.\r\n\tИран вече е заявявал, че ще запази ангажимента си към споразумението, страни по което още са Великобритания, Китай, Франция, Германия и Русия. Условието за това е онези от силите, които все още подкрепят договора, да направят така, че Иран да бъде защитен от санкции срещу основни сектори от икономиката си като, например, петролния, отбелязва агенцията.\r\n\tИранският министър на външните работи Мохамад Джавад Зариф замина на обиколка, за да се срещне с колегите си от шестте световни сили по споразумението без САЩ. Смята се, че дипломатическата совалка е последен опит да бъде спасено споразумението след оттеглянето на Вашингтон.\r\n\tИранските консерватори засилиха критиките си към правителството заради позицията му по въпроса, предаде Франс прес.\r\n\t\"В сегашната ситуация, да останем в ядреното споразумение без да получим ясни гаранции (от страна на Европа), със сигурност не служи на националните интереси на страната\", каза в комюнике аятолах Ахмад Джанати, председател на Събранието на експертите, което избира върховния ръководител на Ислямската република. Той призова президента Хасан Рохани, архитект на иранската ядрена сделка, да \"поднесе извинения на иранския народ за вредите, причинени\" на страната от споразумението.", "date": "2018.05.13", "title": "Техеран може да остане в ядрената сделка"}
{"url": "http://www.mediapool.bg/nai-radikalnite-katalunski-separatisti-saglasni-kim-tora-da-stane-regionalen-premier-news279040.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-радикалните сред каталунските сепаратисти заявиха, че ще позволят кандидатът Ким Тора да бъде избран за нов регионален премиер на испанската автономна област, предаде Асошиейтед прес, цитирана от БТА.\r\n\tВ неделя крайнолявата партия \"Кандидатура за народно единство\" реши нейните четирима депутати в регионалния парламент да се въздържат при утрешното специално заседание по избор на нов регионален премиер. Това означава, че Тора ще събере повече гласове \"за\", отколкото \"против\".\r\n\tИзбирането му ще сложи край на прякото управление на испанското правителство над Каталуния, под което автономната област беше поставена след незаконното обявяване на независимост от каталунския регионален парламент през октомври, отбелязва Асошиейтед прес.\r\n\tНа регионалните избори през декември сепаратистките партии запазиха мнозинството си, което обаче е крехко. След това испанските съдилища блокираха опитите за регионални премиери да бъдат избрани двама сепаратисти, намиращи се в затвора в очакване на съдебни процеси, както и избягалият бивш регионален премиер Карлес Пучдемон.\r\n\tРегионалният парламент има срок до 22 май да избере ново правителство на областта, в противен случай ще бъдат насрочени нови избори.", "date": "2018.05.13", "title": "Най-радикалните каталунски сепаратисти съгласни Ким Тора да стане регионален премиер"}
{"url": "http://www.mediapool.bg/atanas-skatov-pokori-osemhilyadnika-cho-oyu-news279039.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАлпинистът Атанас Скатов стана първият българин и първият веган в света, който е изкачил безкислородно и без помощта на шерп хималайския връх Чо Ою, висок 8188 метра. Това стана докато в планината течеше операцията по издирването на Боян Петров – най-успешният досега български алпинист, който изчезна на 3 май при изкачването на връх Шиша Пангма. Чо Ою също беше цел на Петров, който обаче предпочете да започне похода си от Шиша Пангма, но изглежда ще остане завинаги там.\r\n\tЧо Ою е шестият най-висок връх в света. Намира се на 20 километра от Еверест и е на границата между Китай и Непал.\r\n\tСкатов се е качил на Чо Ою в 11.20 ч.българско време ( 16.20 ч. китайско) в неделя, съобщиха от екипа му във Фейсбук\r\n\t\"Много съм изморен, не съм спал две нощи, не съм ял и пил вода също, откакто сме тръгнали - 13 часа катерене. Изтощен съм, но се радвам, че успях\", казал Скатов пред екипа си по сателитния си телефон.\r\n\t\r\n\t\"Това е първото ми безкислородно качване и без шерп и съм щастлив. Времето беше перфектно и планината ме допусна до себе си, за което съм много благодарен. Вече съм истински алпинист. Минути след изкачването падна гъста мъгла и тръгвам надолу. Намерих си стъпките в снега до въжето и се надявам да сляза невредим по лагера\", добавя той.\r\n\tПо-късно бе съобщено, че се е върнал успешно в базовия лагер\r\n\tУраганен вятър задържал Скатов три дни в Лагер 2 на 7150 метра, докато част от групата му се е върнала надолу. От екипа му добавиха, че той е добре въпреки студа, липсата на сън и лошите метеорологични условия.\r\n\tСкатов две изкачвания на Еверест от север и юг, а освен това се е качвал и на Манаслу, Анапурна, Дхаулагири, Макалу, Гашербрум II и Лхотце.\r\n\tЧо Ою е шестият в колекцията осемхилядници на алпиниста веган, който започна през 2015 г. проект за изкачване на 14-те осемхилядника на планетата без консумация на храна от животински произход.\r\n\tПо план след кратка почивка Скатов смята да атакува отново Еверест, но този път без кислород и шерп.", "date": "2018.05.13", "title": "Атанас Скатов покори осемхилядника Чо Ою"}
{"url": "http://www.mediapool.bg/semeistvo-se-vzrivi-v-tri-tsarkvi-v-indoneziya-ubivaiki-13-dushi-news279031.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧленовете на едно семейство стоят зад вълната от взривове в три църкви във втория по големина индонезийски град Сурабая, вземайки по последни данни 13 жертви и ранявайки десетки, предаде ББС, цитирайки местната полиция.\r\n\tМайката се е взривила с двете си деца в едната църква, а бащата и двамата синове са атакували другите две църкви, каза полицейският шеф Тито Карнавиан.\r\n\tТерористичната организация \"Ислямска държава\" пое отговорност за най-смъртоносното нападение в страната от 2005 г.\r\n\tТрите бомбени атаки са били извършени с разлика от минути по време на сутрешните литургии в храмовете в 7.30 ч. местно време.\r\n\tВдъхновена от Ислямска държава терористична група на име \"Джемаа Ансарут Дауах\" е извършила трите нападения в църкви в Индонзия, предаде Ройтерс.\r\n\t\"Според информацията, с която разполагаме от полицията, атаките са били три - на улица \"Дипонегоро\", на улица \"Аржуно\" и в района на Губенг, при църквата Санта Мария. Всички ранени са били откарани по болници\", обяви Вава Мурванто - говорител на Агенцията за национално разузнаване на Индонезия.\r\n\tАтакувани църкви са \"Санта Мария\", \"Дипонегро\" и \"Пантекоста\", като в първата от тях се смята, че сред загиналите е и предполагаемият атентатор камикадзе. Първият взрив е отекнал в католическата църква, а другите два - в Църква на петдесетници и в протестантска църква.\r\n\tАтаките са извършени броени дни след като полицията сложи край на бунт и заложническа криза в затвор край Джакарта. В операцията загинаха петима души и още петима бяха ранени. Ислямска държава пое отговорност за тази атака", "date": "2018.05.13", "title": "Семейство се взриви в три църкви в Индонезия, убивайки 13 души"}
{"url": "http://www.mediapool.bg/vazmozhni-sa-sanktsii-na-sasht-za-evrokompanii-s-biznes-v-iran-news279038.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Възможно\" е да има санкции за европейски компании с делови отношения с Иран след оттеглянето на САЩ от споразумението за ядрената програма, заяви съветникът по въпросите на националната сигурност на президента Доналд Тръмп Джон Болтън в интервю за телевизия Си Ен Ен в неделя.\r\n\t\"Възможно е. Зависи от поведението на другите правителства\", каза той в отговор на въпрос на водещия. Болтън добави също така, че излизането на САЩ от споразумението с Иран не е предпоставка за изпращането на войници там. Той също така отрече целта на президента Доналд Тръмп да е смяна на режима в Техеран.\r\n\tПолитическият курс на нашата администрация е Иран никога да не се приближи до разработката на ядрено оръжие и средствата за производството му, каза Болтън. Той също така изрази вярата си, че Техеран никога не се е отказвал от стратегическото си решение да притежава ядрено оръжие.\r\n\tРешението на Тръмп от 8 май да оттегли САЩ от споразумението за ядрената програма обезпокои европейските съюзници, хвърли сянка на несигурност върху световните доставки на петрол и повиши риска от конфликт в Близкия изток, отбеляза Ройтерс.", "date": "2018.05.13", "title": "Възможни са санкции на САЩ за еврокомпании с бизнес в Иран"}
{"url": "http://www.mediapool.bg/darven-most-se-sruti-v-kashmir-i-vze-pet-zhertvi-news279041.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко петима души загинаха, след като стар дървен мост над река се срути в неделя в пакистанската част на Кашмир, докато студенти правеха снимки на него, предаде Асошиейтед прес.\r\n\tПредставител на властите каза, че 14 студенти са били спасени след рухването на моста и че спасителни екипи издирват други 11. По думите му спасителите са намерили телата на петима удавили се студенти.\r\n\t\"Надяваме се на най-доброто, но е малко вероятно да открием останалите (студенти) живи, тъй като течението на водата е много силно\", каза Джавед Аюб.\r\n\tТой заяви, че висящият дървен мост е бил предназначен да се използва от малко хора.\r\n\t\"Тръгналите на разходка младежи не са си дали сметка за опасността въпреки предупредителната табела, призоваваща хората да не претоварват старата конструкция\", каза Аюб.\r\n\tПредставител на полицията заяви, че осем от спасените студенти са били ранени и откарани с военен хеликоптер за лечение в град Музафарабад.", "date": "2018.05.13", "title": "Дървен мост се срути в Кашмир и взе пет жертви"}
