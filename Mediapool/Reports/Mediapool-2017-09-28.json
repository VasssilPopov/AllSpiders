{"url": "http://www.mediapool.bg/v-dubai-be-testvano-parvoto-letyashto-taksi-news269807.html", "text": "Първи тестови полет на летящо безпилотно такси бе извършен в понеделник в Дубай, предаде \"Бизнес инсайдър\".\r\n\tГигантският пътнически дрон извърши петминутен полет на 200 метра височина над крайбрежния парк Джумейра, за да демонстрира как би могло да изглежда пътуването в градска среда с електрическо автономно летящо такси. Това стана в присъствието на престолонаследника шейх Хамдан бин Мохамед бин Рашид ал Мактум.\r\n\tДвуместното возило има 18 витла, монтирани радиално в голям обръч над кабината. Машината се захранва от девет батерии, позволяващи около 30-минутен полет.\r\n\tГерманският производител на Волокоптер (Volocopter) обяснява, че машината може да развива скорост от 48 км/ч. Дронът може да следва GPS координати, а авторите на проекта искат да внедрят и самоуправление, което реагира на елементите от околната среда, като летателни апарати и препятствия.\r\n\tВъпреки успешния тест и сериозните амбиции за развитието на летящите таксита, производителят е предвидил и допълнителни мерки за безопасност. Машините ще са екипирани с допълнителен комплект ротори, резервни батерии и два парашута за крайни случаи.\n\n\r\n\tДубай има намерение да развива програмата, като до 2030 г. една четвърт от пътуванията да се извършва с помощта на безпилотни превозни средства.\r\n\tДубай далеч не е най-задръстеният от трафик град в света, но управляващите искат той да се превърне в център на транспортни иновации.\r\n\tОще не е посочвана цена на \"Волокотер\", но германците смятат, че първият лицензиран техен продукт ще е на пазара още догодина. Където и да се използва автономното аеротакси, това трябва да бъде предшествано от ясни регулации и стандарти за сигурност, трасета за полети, места за излитане и кацане.\r\n\tПодобна разработка правят в \"Еърбъс\", и първите полети се очакват в щата Орегон до края на годината. Но едноместният \"Вахана\" (Vahana) с обсег 50 км е замислен не единствено като потенциално летящо такси, а и като дрон за спешни доставки.", "date": "2017.09.28", "title": "В Дубай бе тествано първото летящо такси"}
{"url": "http://www.mediapool.bg/remontat-na-patya-kam-peshterata-ledenika-nai-posle-tragna-news269784.html", "text": "Ремонтът на пътя от Враца до пещерата \"Леденика\" (17 км) най-после тръгна, след като повече от година беше загубена в обжалване на тръжната процедура. Министърът на регионалното развитие Николай Нанков даде старта на строителството във Враца.\r\n\tПрез следващите години там ще бъдат направени редица пътни отсечки, които са в плачевно състояние. Предстои да започне ремонтът на 24-километров участък от пътя от Михайлово, през Хайредин, Хърлец, Крушовица и Мизия, към Оряхово. За него правителството осигури 9.6 млн. лв. от държавния бюджет. Включихме и ремонта на пътя Белимел – Монтана, ще довършим надлеза, свързващ ремонтирания участък на бул. \"Васил Кънчов\" с пътя за Криводол, изреди обектите Нанков.\r\n\tВинаги сме казвали, че Северна и в частност Северозападна България ще бъдат приоритетно разглеждани като инвестиции през настоящия мандат, допълни регионалният министър. Той констатира, че толкова инвестиции за пътната инфраструктура във Враца в рамките на две години в предишни мандати не е имало.\r\n\tНовите обществени поръчки за текущ ремонт и поддръжка на пътната инфраструктура ще бъдат обявени в края на октомври, началото на ноември, съобщи още Нанков. Четиригодишните договори с настоящите изпълнители изтичат през 2018 г.\r\n\t\"Прави се необходимата подготовка за зимата. Ще се стараем с добро качество, необходимите материали и техника да се справим и този зимен сезон\", каза регионалният министър.\n\n\r\n\t\r\n\tСлед година и два месеца ремонтът на пътя от Враца до пещерата \"Леденика\" трябва да приключи. 17-километровият участък е връзка към магистрала \"Хемус\", каза Нанков. Според него след ремонта Враца ще стане още по-привлекателна туристическа дестинация, защото всички любители на туризма и спелеологията ще могат да дойдат.\r\n\tПроектът е сложен, в него е включено едно тежко мостово съоръжение, укрепвания на скатове, преминаване на река Лева при Дома на туриста във Враца, в началото на пътя към пещера \"Леденика\", каза Нанков. Той посочи, че изцяло ще бъде подменена пътната настилка, ще бъде направена вертикална и хоризонтална маркировка и отводняване с водостоци.\r\n\tВ чертите на града ремонтът ще бъде изпълнен по метода \"студено рециклиране\", предвидено е и изграждане на колекторна система за дъждовна вода.\r\n\t\"Убеден съм, че ремонтните дейности ще приключат в срок с необходимото качество и след около година и два месеца ще имаме завършен перфектен участък с финансиране от оперативна програма \"Региони в растеж\" 2014 – 2020\", каза регионалният министър.\r\n\tИзпълнител на обекта е ДЗЗД \"Пътища Северозапад 2016\", в което участват \"Галчев Инженеринг\" ЕООД и \"Фармвил\" ЕАД. Стойността на договора с тях е 13.6 млн. лв. с ДДС. Строителният надзор ще осъществява обединение \"ТСП Консултанти\" ДЗЗД с участници \"Три Ес\" ЕООД, \"Строл 1000\" АД и \"Пи Ес Консулт\" ЕООД. Техният договор е за 202 787 лв. с ДДС. Авторският надзор ще е на \"Виа План\" ЕООД за 2935 лв. с ДДС.\r\n\tОбщата стойност на проекта е 14.4 млн. лв. с ДДС за близо 17.5 км. Финансирането идва от оперативна програма \"Региони в растеж\", като 85% са от Европейския регионален фонд (12.2 млн. лв.), а останалите са национално съфинансиране.\r\n\t\r\n\tПодписан е договорът за обновяване на образователната инфраструктура във Враца за 6.8 млн. лв. по оперативна програма \"Региони в растеж\" (ОПРР). Средствата ще отидат за модернизиране на училища, детски градини и два спортни салона.\r\n\tДо 12 октомври се подават оферти за участие в обществената поръчка за градската среда и от следващата година ще започне и проектът за обновяване на централна част и междублоковите пространства на кварталите в периферните райони с финансиране от ОПРР.\r\n\t\r\n\tНиколай Нанков разказа докъде са стигнали редица други инфраструктурни обекти в Северозападна България, за които се говори повече от десетилетие.\r\n\t\"Текат отчуждителни процедури за пътя Ботевград - Мездра, има технически проект. В края на годината възлагаме на инженеринг работно проектиране и строителство. Това е приоритетният участък по направлението Ботевград - Видин. Трябва да приключим възможно най-бързо с четирите платна на пътя Ботевград - Мездра\", каза Нанков.\r\n\tТози обект беше сред топ прироитетите през първия програмен период 2007 – 2013 г., но изпадна от програма \"Транспорт\" за сметка на изграждането на други магистрални участъци. През настоящия програмен период 2014 – 2020 г. не е включен сред приоритетните по програмата, защото парите не стигат.\r\n\tСега със средства от програма \"Транспорт\" се проектира трасето Бела – Ружинци – Димово. Вторият приоритетен участък е обходът на Димово, за да изнесем тежкия трафик от общинския център, каза регионалният министър.\r\n\tНанков обеща след въвеждането на тол системата \"в рамките на 4-5 години\" да бъде направена \"коренна промяна и в поддръжката на републиканските пътища, в ново строителство на магистрални отсечки и скоростни пътища, за които ще има необходимия ресурс\".", "date": "2017.09.28", "title": "Ремонтът на пътя към пещерата \"Леденика\" най-после тръгна"}
{"url": "http://www.mediapool.bg/neobsluzhvaniyat-dalg-na-balgarina-padna-s-34-news269778.html", "text": "Средният размер на необслужваните задължения на българския длъжник намалява, и то значително, за първи път от 2013 г. насам, съобщиха от Асоциацията на колекторските агенции в България (АКАБГ).\r\n\tРазмерът на дълга са понижава с 34% и за първата половина на 2017 г. той е 728 лв. , докато за същия период на 2016 г. е бил 1104 лв.\r\n\tДанните са част от анализа на компанията за пазарни проучвания ИПСОС България по поръчка на АКАБГ и обхваща обработваните дългове от всички компании, членове на асоциацията, които вече представляват около 80% от сектора.\r\n\t\"По-високата икономическа активност в последните две години и по-интензивното кредитиране са предпоставки за ръст в обема възложени задължения. За първи път от 2013 г., когато стартирахме своето пазарно проучване, отчитаме значително намаление на средния размер на необслужваните задължения при физическите лица. Това се случва на фона на възлагане в по-ранен етап, подобрена плащаемост и по-кратки срокове за покриване на забавени вноски\", коментира Райна Миткова, председател на АКАБГ.\r\n\tПо думите й промяната в показателите се дължи на по-добрата макроикономическа картина и на ръста на доходите в големите градове на страната. Домакинствата отново са оптимисти за бъдещите си доходи, което ги кара да встъпват в по-сериозни ангажименти, но понякога не успяват навреме да изпълнят задълженията си. От друга страна кредиторите след кризата от 2008 г. не чакат излишно и възлагат на много по-ранен етап. Така броят на възложените за събиране случаи нараства с 94% спрямо първото полугодие на 2016 г.\r\n\tПо данни на асоциацията има разместване в структурата на възложените дългове за събиране. Банките отново заемат първото място – 48% от всички дългове, обработвани от колекторските агенции. Ютилити продуктите обаче изместват телекомите и вече са 22% от всички. С бързи темпове нарастват и небанковите дългове - бързи и стокови кредити.\r\n\tНа пазара на изкупени задължения обаче прогнозите не се сбъдват, стана ясно от анализа на АКАБГ. Изкупените дългове през първото полугодие на 2017 г. са с 40% по-малко спрямо същия период на 2016 г., посочват от асоциацията. През първите шест месеца на 2017 г. продадените задължения са на обща стойност 365 млн. лв., а за същия период на миналата година те бяха 609 млн. лв.\r\n\t\"През първите шест месеца на годината наблюдаваме спад на продажбите на портфейли основно от страна на банките, което е нетипично спрямо общата европейска тенденция на интензивни продажби с цел да се изчистят лошите кредити от финансовата система\", коментира Райна Миткова. Според нея значително повишение на този показател не се очаква и през второто полугодие на 2017 г.\r\n\tПо данни на АКАБГ през последните 5 години агенциите у нас са изкупили дългове, зад които стоят 854 312 случая. Близо 100 000 от тях са били решени извънсъдебно.\r\n\t\"Като нов кредитор имаме свободата да преговаряме със задължените лица и да намерим най-доброто за двете страни решение. Когато хората са добронамерени и отговорни към своите задължения, случаите се решават извън съда, което означава без никакви такси, без нарастване на размера на задължението и без дългосрочни последици за лицето\", посочи Миткова. По думите й ролята на професионалните колекторски агенции, които спазват етичния кодекс и следват европейските стандарти за работа в сектора, е да съдейства на клиентите, изпаднали в просрочие, да се справят със ситуацията вместо да продължат да затъват.\r\n\tНа пазара на междуфирмена задлъжнялост се наблюдава ръст на обема на възложените вземания – за разглеждания период увеличението е с близо 18%. Най-съществени остават проблемите в секторите транспорт, търговия и строителство. В сферата на търговията на едро и дребно и операциите с недвижими имоти платежоспособността се подобрява в сравнение със същия период на 2016 г., отчитат още от АКАБГ.\r\n\t\"Значително по-бързо се осъществява събирането на вземанията. В сектора на строителството времето се съкращава почти 3 пъти, а при транспорта и добива на горива периодът се ускорява от 112 на 61 дни\", посочи Милена Виденова, член на управата на асоциацията. По думите й основните причини за финансовите затруднения на фирмите остават секторната цикличност, лошото управление на ликвидността и ниският размер на европейско финансиране предвид края на стария програмен период. Компаниите не използват превантивни мерки като например застраховка на вземанията си.\r\n\tПрофилът на длъжника също се променя, твърдят още от АКАБГ. Потребителят, който най-често задлъжнява, е млад мъж, под 30-годишна възраст, вече добре образован и обикновено на трудов договор.\r\n\tПрез 2017 г. най-голям брой некоректни платци е имало в Стара Загора, Велико Търново и Бургас.\r\n\t\"Младите хора или т. нар \"милениуми\" са следващата нарастваща група длъжници, които изследваме с особено внимание\", казаха още от асоциацията. \"Почти половината от тях имат дългове от потребителски характер - най-често стокови заеми, а едва 1 на всеки 5 души има спестявания, макар и минимални. Отличават се с по-лековерно, заредено с оптимизъм и високи очаквания поведение, което най-често няма обективно основание\", твърдят оттам.\r\n\tСпоред данните на проучването 67% от младите длъжници са необвързани, а 75% от тях все още живеят с родителите си. Те традиционно харчат повече от това, което биха могли да си позволят в този период от живота си.\r\n\tЗа да подпомогнат финансовата грамотност на младите, от асоциацията са започнали инициативата \"Мисия платено\". На нейната  е публикуван \"Наръчник за управление на дългове\", който съдържа ценни съвети за управлението на финансовите задължения.", "date": "2017.09.28", "title": "Необслужваният дълг на българина падна с 34%"}
{"url": "http://www.mediapool.bg/varhovni-sadii-uveryavat-prezidenta-che-ne-sa-glasuvali-pod-stroi-za-georgi-cholakov-news269777.html", "text": "Общо 52-ма съдии от Върховния административен съд (ВАС) писаха писмо до президента, с което го уверяват, че не са гласували \"под строй\" за избора на Георги Чолаков за шеф на техния съд.\r\n\t \r\n\tВисшият съдебен съвет (ВСС) избра съдия Чолаков за шеф на ВАС, но гласуването на ВСС бе предшествано от вота на върховните съдии. Общо 57 съдии гласуваха за Чолаков, който е фаворит на сегашния началник Георги Колев. Другият кандидат за шеф на ВАС Соня Янкулова бе подкрепена от 22-ма съдии. След това мнозинството във ВСС избра Георги Чолаков за председател на ВАС.\r\n\t \r\n\tПрезидентът Румен Радев обаче даде знак, че няма да подпише указа за назначаването на съдия Чолаков за шеф. Аргументът на държавния глава е, че този избор трябва да се направи от новия съдебен съвет, а не от отиващия си. Решението на Радев се очаква в края на тази или началото на следващата седмица. Президентът има право само веднъж да спре избора на ВСС. Ако новият съвет потвърди избора на Чолаков, държавният глава е длъжен да подпише указ за назначаването му.\n\n\r\n\t \r\n\tСъюзът на съдиите в България и редица експерти разкритикуваха процедурата за избор на шеф на ВАС като \"непрозрачна\". Преди избора се появиха публикации в медиите, които уличиха Георги Чолаков в изкупуване на кредити, чрез които е станал собственик на редица терени край Балчик. Той не е вписал тези обстоятелства в имотната си декларация. Съдията обясни, че тези имоти ще станат негови след време, ако дълговете не бъдат покрити и затова той не ги е декларирал.\r\n\t \r\n\tВърховните съдии, застанали зад Георги Чолаков, не са съгласни с тази позиция.\r\n\t \r\n\t\"Внушенията, че сме гласували под чужд натиск, а не по вътрешно убеждение и съвест, са некоректни и уронват авторитета и доверието в съдийската професия в страната\", се казва в позицията на магистратите.\r\n\t \r\n\tВ писмото си те напомнят, че за принципа на съдийското самоуправление, прогласен в Закона за съдебната власт.\r\n\t \r\n\t\"За първи път в страната се провежда процедура за избор на председател на върховен съд, с която се прилага в пълен обем съдийското самоуправление, чрез възможността пленумът на Върховния административен съд да номинира свои кандидати, и да се предостави възможността професионалист от нашите среди да бъде ръководител на съдебна институция”, казват върховните съдии.\r\n\t \r\n\tТе допълват, че при провеждането на процедурата за номинацията на председател на ВАС са били спазни всички правила.", "date": "2017.09.28", "title": "Върховни съдии уверяват президента, че не са гласували \"под строй\" за Георги Чолаков"}
{"url": "http://www.mediapool.bg/delyan-dobrev-opravda-obshtinski-naznacheniya-na-driym-tiym-ot-blizki-i-priyateli-s-haskovo-e-malak-grad-news269775.html", "text": "С думите, че Хасково е малък град и \"всички се познават\" народният представител от ГЕРБ и лидер на местната партийна структура Делян Добрев оправда назначенията на свои роднини, съученици и познати на ключови постове в общината.\r\n\tНапрежението в града ескалира преди дни, когато местната партийна структура на ГЕРБ свали доверието си от кмета Добри Беливанов, издигнат и избран от партията. В разгара на скандала обаче стана ясно, че бившият икономически министър в кабинета Борисов I е кадрувал в общината, назначавайки своя братовчедка, неин съпруг, свой кумец и негови близки съученици.\r\n\tВ четвъртък пред Нова телевизия той потвърди, че е поискал назначението на зам.-кметовете на Хасково Милена Трендафилова и Евгени Консулов. Той дори нарече роднинско-приятелския си кръг \"дрийм тийм\".\r\n\t\"Тези хора са изключителни професионалисти с безспорни качества, истински дрийм тийм, Те пожертваха 3-4 пъти по-високи заплати и отидоха да работят в общината, само за да може ГЕРБ да изпълни предизборните си обещания и да започнат инвестиции. Заплатата на Консулов беше 4000 лева, а дойде за зам.-кмет за 1200 лева\", каза Добрев.\r\n\t\n\n\r\n\tТой заяви, че единствената му роднина на работа в общината е първата му братовчедка Росица Гаргова. Освен нея обаче в общината работи съпругът й Даниел Гаргов, а Евгени Консулов е кумец на Добрев и негов най-близък приятел.\r\n\tЗа Даниел Гаргов, който е председател на комисията по бюджет и финанси в местния парламент, Делян Добрев обясни, че не е назначен, а избран и в същото време той имал само миноритарно участие в спечелени обществени поръчки.\r\n\tКакто вече стана известно, кумата на Добрев - Биляна Димитрова е секретар на общината в Хасково, кумът му Пламен Лачев е председател на общинската избирателна комисия, а кумецът на Добрев Евгени Консулов става зам.-кмет и получава ресор \"Строителство\".\r\n\tРосица Гаргова, която е и първа братовчедка на Добрев, получава финансовата дирекция на общината, а съпругът й Даниел Гаргов оглавява комисията по финанси и бюджет в общината. Гаргов взема и серия от договори за саниране. Според различни сведения той е акционер в над 40 фирми, които в последните години са спечелили обществени поръчки за над 100 млн. лв., главно в областта на санирането - програма, горещо подкрепяна от Добрев и ГЕРБ. Част от роднинските връзки на Делян Добрев в община Хасково бяха обект на разследване на сайта \"Биволъ\".\r\n\tДобрев отново се опита да отклони вниманието към кмета на града Добри Беливанов, който бе избран с подкрепата на ГЕРБ, но партията се отрече от него в понеделник.\r\n\t\"БСП превзе Хасково. Кметът го вербуваха още преди една година\", каза той. Не е ясно защо тогава чак сега ГЕРБ сваля доверието си от него. Добрев отново обвини Беливанов, че е предал общината в ръцете на местен бизнесмен, който подкрепял БСП при управлението на тройната коалиция - строителния предприемач Иван Стаматов, с когото са в момента заедно в Монако.\r\n\tСпоред Добрев това било много смущаващо, защото Стаматов изпълнявал обществени поръчки на общината. В същото време обаче Добрев не се смущава, че фирми на негови близки печелят поръчки на общината.Те се мотивират с това, че в Общината липсва комуникация с кмета Добри Беливанов и невъзможност да работят спокойно.\r\n\tВ понеделник заместник-кметовете Милена Трендафилова и Евгени Консулов също подадоха оставки.\r\n\tПреди него в студиото на Нова телевизия гостува и Елена Йончева. Според нея т. нар. Суджукгейт е детска приказка в сравнение с това, което става в община Хасково.\r\n\t\"Тези хора не са поканени на празничната трапеза на Делян Добрев, а на работа в общината\", каза депутатът от БСП.\r\n\tСпоред нея през договори за ремонт на пътища, саниране и други общински обществени поръчки през фирми с участието на Даниел Гаргов са преминали 100 млн. лева.\r\n\t\"И ножът, и хлябът се държат от едно семейство. Ако това е законно, това означава, че Добрев законно е окупирал общината\", каза още Йончева, според която половината от блоковете, които се санират в града, са през фирми с участието на Гаргов.\r\n\tСпоред нея скандалът между централното ръководство на ГЕРБ и кмета на Хасково се дължи на факта, че Добри Беливанов в един момент е разбрал, че ще бъде използван като бушон за схемите, които се случват зад гърба му и е поискал да се освободи от хората на Добрев в общината, които са назначени без конкурс по настояване на Делян Добрев.\r\n\t\"Става дума за сериозен конфликт на интереси\", каза още Йончева.\r\n\tХасковската сага бе коментирана и от вицепремиера Томислав Дончев, който каза, че скандалът в общината наподобява на риалити формат.\r\n\t\"Трябва да се докаже има ли нещо незаконно. Останалото опира до сферата на морала. Понякога даден избор може да се окаже грешен\", смята той.", "date": "2017.09.28", "title": "Делян Добрев оправда общински назначения на \"дрийм тийм\" от близки и приятели с \"Хасково е малък град\""}
{"url": "http://www.mediapool.bg/tantsovi-eksperimenti-s-pank-komiksi-salsa-i-imidzh-teatar-zavladyavat-plovdiv-news269781.html", "text": "Американски танцови спектакли, обединяващи по уникален начин различни стилове ритми, визуални ефекти, импровизации, \"имидж театър\" и дори комикси, ще гостуват в Пловдив между 26 и 28 март 2018 г. Невероятното преживяване Spotlight: USA 2018 се организира в сътрудничество между American Dance Abroad и фестивала за съвременен танц ONE DANCE WEEK в партньорство с Фондация Америка за България, Община Пловдив, Посолство на САЩ в България и Trust for Mutual Understanding (ТМU), Ню Йорк.\r\n\tSpotlight: USA е американска платформа за съвременен танц, която ще покаже интригуващи и иновативни компании и хореографи от САЩ както пред българските зрители, така и пред професионална публика от над 50 професионални създадели на танц от 30 държави.\r\n\t\"Благодарим на American Dance Abroad, че повярваха в екстравагантната идея да организираме това мащабно събитие в България. През 2018 г. именно Пловдив ще бъде вратата на американската танцова сцена към останалия свят. Европа има най-високата концентрация от театри и фестивали, които представят това изкуство и затова съм убеден, че нашият експеримент ще успее.\", коментира Асен Асенов, директор на Фондация ЕДНО за културна и изкуства.\r\n\t\"Какво се случва на американската танцова сцена? Spotlight: USA ще ни покаже това през март 2018 в Пловдив. Не се случва всеки ден най-добрите съвременни американски танцови трупи да се представят пред българска публика и пред най-добрите фестивални директори и селекционери от цял свят. Именно това е нашата мисия. Фондация \"Америка за България\" работи активно за представянето на най-доброто от американската култура тук, за да може младите български професионалисти да се докоснат до най-съвременните тенденции, да се вдъхновят и да знаят какво се случва на световната сцена.\" – коментира Надя Захариева, програмен директор \"Изкуство и култура\" във Фондация \"Америка за България\".\r\n\tПрограмата на представленията е селектирана от престижно международно жури от Испания, Чехия, Германия, Хонконг, Унгария и Италия.\n\n\r\n\tТя включва танцови формации от Ню Йорк, Лос Анджелис, Сиатъл, Филаделфия и Портланд.\r\n\tПредставленията на  са вдъхновени от пънка, комиксите, кошмарите и приказките и от музиката на живо. Спектакли им са предизвикателство към осмислянето на архитектурата, музиката, историята, митовете и реалността.\r\n\t създават спектакли, изследващи исторически и съвременни културни, лични и социални проблеми чрез танцовия театър, споделяйки афроамериканския опит.\r\n\tДръзките и наситени с движение политически проницателни пърформанси на  провокират публиката с езика на движения, образи и звук. Артистите обединяват на сцената салса, афро-кубински ритми, хип-хоп, съвременен танц и театър със завладяващи текстове и авторска музика, за да предложат динамични и многопластови изживявания.\r\n\t смесва в танца различни творби.\r\n\tИзходна точка за спектаклите на  е мултимедийният танцов театър – посока, зададена от историческото наследство на Баухаус, Ausdruckstanz, експерименталното течение от 1960-те години, изпълнителските изкуства от 70-те и 80-те години, както и съвременната мултимедия. е платформа за експериментален ансамблов пърформанс. Основатели на формацията са артистите Меган Бридж (хореография) и Питър Прайс (дизайн, музика).\r\n\tНов вид хореография, обогатена с визуални изкуства и дизайн ще представи . Автор на 60 произведения, показвани в 31 държави, той работи още и в областта на дигиталните медии, интердисциплинарните колаборации и социалното предприемачество.\r\n\tЦелта на  е да приобщава артисти и публика чрез танц и съвременен дизайн.\r\n\tАбстрактните страни на танца с безсюжетните елементи на \"имидж театъра\" съчетава , която е основана и ръководена от Павел Зущиак, автор на спектакли за закрити и открити пространства. През 2015 г. той е отличен с Bessie Juried Award заради своето \"поетично наслагване на движения и образи, осмислящи сценичното пространство като децентрализиран свят, където плътта е фокусът и платното за изразяването на многобройни човешки състояния\".\r\n\t поставя въпроси, които изискват строга специфика, но същевременно остават отворени за размишление – по-скоро подканящи, отколкото налагащи определена интерпретация. Холт активно използва интуицията си, формите на импровизация, сценичното общуване с изпълнителите и своите задълбочени интереси за връзката между тяло, дух и съзнание, за да създава своите спектакли.", "date": "2017.09.28", "title": "Танцови експерименти с пънк, комикси, салса и \"имидж театър\" завладяват Пловдив"}
{"url": "http://www.mediapool.bg/bsk-razkri-23-mlrd-lv-ukriti-danatsi-za-10-godini-news269762.html", "text": "Българската стопанска камара (БСК) обяви, че сивата икономика у нас значително се е разраснала за последните 10 години и само от увеличението й за този период бюджетът се е лишил от 22.6 млн. лв. укрити данъци.\r\n\tАнализът на БСК прави директна съпоставка между ръста на икономиката за 10 години, който е 46%, и ръстът на данъчните приходи, който е 35%. От сметката излиза, че икономиката расте по-бързо от данъчните приходи, което според БСК означава разрастване на сивия сектор.\r\n\t\"В данъчните приходи за разглеждания период се наблюдават изменения , които не следват динамиката на нарастване на БВП, в противовес на икономическата логика. Приравнени към 2007 г., данъчните приходи нарастват само с 35 на сто, независимо от 46-процентния ръст на БВП и същественото нарастване на някои икономически параметри, които водят до увеличаване на прякото и косвено облагане на бизнеса и населението\", посочват от камарата. По думите им през 2010 г. се наблюдава срив в приходите, които постепенно е преодолян до към 2016 г.\r\n\tСпоред бизнес организацията намалението на данъчните приходи преди всичко е в резултат на кризата и бавното възстановяване на икономиката, както и от недалновидни промени в данъчните и осигурителните системи и неумение на институциите да се справят със събираемостта на данъчните приходи.\r\n\tИкономисти коментираха пред Mediapool, че макар да има връзка между ръста на БВП и данъчните приходи, тя не трябва да се разглежда толкова директно, защото данъчната система е сложна и зависимостите не са винаги преки. Например нарастването на средната работна заплата с даден процент не означава директно нарастване и на данъчните приходи от личния данък със същия процент, защото средната заплата може да расте например при намаляване на броя на заетите, при което по-малък брой хора внасят данъка.\r\n\tБСК обаче посочва, че при сравнението по видове данъци най-съществен срив на приходите от 2007 г. до 2016 г. се забелязва при ДДС и данък \"печалба\", което е най-точен индикатор за ръста на сивата икономика. При ръст на БВП от 46% приходите от ДДС се увеличават с 30%, а от данък \"печалба\" – с едва 13%.\r\n\tДруг индикатор за нарастване на сивия сектор според камарата е незначителното нарастване на приходите от акцизи въпреки значителния ръст на акцизните ставки – от 12% до 33% при горивата и над 20 пъти за цигарите. \"Трябва да се отчете, че за периода има рязко увеличение на физическите обеми на продажбите, вследствие на намалението на цената на петрола, и следователно на горивата, с почти около 50 на сто\", изтъкват от БСК.\r\n\tСпециално по отношение на пазара на горивата финансовото министерство никога не е отричало, че около 30% от този бизнес е в сивия сектор. Според анализ на ведомството от януари 2015 г. хазната губи около 1.1 млрд. лв. – 1.2 млрд. лв. годишно от невнесени акцизи и ДДС при търговията с горива.\r\n\tЕдинствено по отношение на постъпленията от личния данък според БСК има съществено осветляване в икономиката. За 10 години нарастването на тези постъпления е с 63%.\r\n\t\"Поради съществения ръст на средната работна заплата и относително по-малкото намаление на броя на заетите лица приходите (от данъка върху личните доходи) значително изпреварват изменението в БВП и компенсират намалените приходи от данък \"печалба\" и ДДС\", твърдят от стопанската камара.\r\n\tЗа 10 години средната работна заплата нараства със 121%, ставката на осигурителните вноски – с 8%, минималният осигурителен доход – със 121% и т. н. Броят на заетите обаче намалява със 7 на сто.\r\n\t\"Независимо от ръста на средния и максималния осигурителен доход ръстът на събираемостта не следва ръста на средната работна заплата\", посочват от БСК.\r\n\tИзпълнителният председател на БСК Божидар Данев попита защо три години след криминализирането на неплащането на осигуровки няма заведено подобно дело или вкаран в затвора нарушител.\r\n\tОт камарата смятат, че НАП е отговорна за неплащането на осигуровките върху реалните заплати. На въпрос на Mediapool за това какво самата камара прави, за да убеди членовете си и останалите работодатели да плащат осигуровките на служителите си в пълен размер, оттам отговориха, че не работодателите са виновни за този проблем, макар че вероятно има и бизнеси, които ползват определени \"чадъри\". Димитър Бранков даде пример с микрофирми, където работниците \"поставят под натиск\" работодателя да не ги осигурява на реалния доход, защото са длъжници и заплатите им подлежат на запориране. \"Почти всички емигранти, когато се върнат у нас, не искат да им се плащат заплати официално, защото искат да получават социални помощи от чужбина\", добави Божидар Данев.\r\n\tОт БСК смятат, че добра мярка за решаване на проблема с неплащането на осигуровки е отпадането на минималните осигурителни прагове. Така бизнесът щял да започне да осигурява работниците си върху по-високи доходи. На въпрос на Mediapool дали няма да стане точно обратното, от БСК отговориха, че в момента МОД са като индулгенция за неплащане на осигуровките в пълен размер и за НАП, и за фирмите. \"Никъде в ЕС няма минимални осигурителни доходи\", твърдят още от камарата.", "date": "2017.09.28", "title": "БСК \"разкри\" 23 млрд. лв. укрити данъци за 10 години"}
{"url": "http://www.mediapool.bg/velosipedniyat-bum-podkopava-rastezha-na-tarseneto-na-benzin-v-aziya-news269786.html", "text": "Не е съвсем като да се върнем към времената на конете, въпреки че колелото е първото устройство, заменило животните като средство за личен транспорт.\r\n\tТова е ново двуколесно животно, което милиони потребители в Пекин, Тайпе, Сингапур и градове из цяла Азия наемат чрез мобилни приложения, за да изминат обикновено последните няколко километра до целта си. Хората оставят колите и моторите си, а също така се отказват от такситата.\r\n\t \r\n\tБумът на системите за споделяне на велосипеди, който продължава вече две години, само в Китай обхваща 16 милиона колелета според министерството на транспорта. Над 100 милиона са регистрираните потребители. Всичко това намалява използването на автомобилите и подкопава растежа на търсенето на бензин, което се очаква да стагнира до 2025 година.\r\n\t \r\n\tЧесто използвам услугата за споделено ползване на колелета, тъй като е много удобна. Мога да я открия навсякъде и няма да се притеснявам, че ще изгубя колелото, казва 36-годишната жителка на Пекин Вей Чжан, която ползва схемата за споделени велосипеди няколко пъти седмично, като кара по 5 км и повече.\r\n\t \r\n\tАнализаторите не могат да определят точния брой на колелетата, а камо ли да направят оценка на това колко е спаднал растежът на потреблението на бензин заради схемите за споделено ползване на велосипеди. От оценки на сектора, правителствени доклади и проучване на Ройтерс става ясно, че колоездачната услуга води до по-малко използване на автомобили.\r\n\tСподелянето на велосипеди се разрасна изключително много от края на миналата година. Общото мнение е, че то увеличава използването на обществения транспорт, тъй като споделените колелета се използват главно за завършване на пътуването, казва Хари Лю, консултант в IHS Markit.\r\n\t\r\n\tОще преди мащабното разрастване на схемите за споделено ползване на велосипеди, анализаторите прогнозираха, че повишаването на горивната ефективност на автомобилите и по-широкото използване на електромобили означава, че историята на големия растеж на търсенето на бензин е приключила.\r\n\t \n\n\r\n\tОчаква се растежът на търсенето на бензин в Китай да се забави до 4 % тази година спрямо 6,5 % миналата година, каза Сри Паравайкарасу, ръководител на подразделението за анализи East of Suez oil към FGE.\r\n\t \r\n\tА китайското търсене на бензин се очаква да достигне връхната си точка още през 2025 година, според държавната China National Petroleum Corp.\r\n\t \r\n\tОбикновено имаше дълги опашки от таксита, които чакат клиенти пред гарите, но вече не ги виждам, каза анализаторка от Пекин, която участва в проучването на Ройтерс, свързано със схемите за споделени велосипеди.\r\n\t \r\n\tСамо през последния месец новата китайска компания за споделени велосипеди Mobike пусна услугата си в Куала Лумпур (Малайзия) и Банкок (Тайланд), както и във Вашингтон. Mobike, която започна дейността си през април 2016 година, и китайският й конкурент Ofo, привлякоха общо финансиране от над 2 милиарда долара от частни инвестиционни компании и дружества за рискови инвестиции, включително Temasek Holdings, Tencent Holdings, DST Global и Ant Financial.\r\n\t \r\n\tOfo, която има над 10 милиона колелета в световен мащаб спрямо 7 милиона на Mobike, съобщи, че е на път да увеличи броя им в световен мащаб до 20 милиона през следващите три месеца.\r\n\t \r\n\tИнвестициите \"демонстрират инвеститорското доверие\" в световния сектор на услугите за споделяне на колета, каза Лорънс Цао, който ръководи азиатско-тихоокеанския бизнес на Ofo.\r\n\tКонсултантската компания Roland Berger посочва, че непредвидените количества капитал, вложени в услугата с велосипеди, са направили почни невъзможна оценката за потенциалния растеж на операторите на тази услуга, особено в Китай, за последните две години.\r\n\t \r\n\tТайван, където правителството подкрепя схема за споделяне на велосипеди, цели с колелетата да се осъществяват 12% от пътуванията до работа до 2020 година спрямо 5% сега.\r\n\t \r\n\tМестните власти в Тайпе очакват програмата за споделяне на велосипеди Youbike, при която се използват специални места за оставяне на велосипедите, всеки жител да има такива разпределителна станция на разстояние 10 минути пеша до 2018 година.\r\n\t \r\n\tСингапурската Obike и американската VBikes също работят в Тайван.\r\n\t \r\n\t\"Щом системата за споделяне на велосипеди стигне предела си и започне да се отразява на начина на мислене на хората за това как се придвижват, тогава тя би могла да стане пробив, каза Хари Лю от IHS Markit.\r\n\t \r\n\tПроучване на Мобайк сред 100 000 потребители в 36 китайски града установи, че пътуването с кола сред анкетираните е намаляло повече от 50 %, след като е пусната услугата на компанията.\r\n\t \r\n\tДоклад на транспортната комисия на Шънчжън, един от най-богатите китайски градове, обяви, че над 500 000 колелета от системата за споделяна са заменили близо 10 % от пътуванията с частни автомобили или 13 % от потреблението на бензин.\r\n\t \r\n\tСподелянето на велосипеди може да застраши потреблението на бензин, ако по-големи усилия за намаляване на въглеродните емисии и подобряването на качеството на въздуха се насочат към това повече шофьори на кратки разстояния да заменят колите с велосипеди, казва Питър Ли, анализатор в петролно-газовия сектор в BMI research.\r\n\t \r\n\tТемпът на растеж на продажбите на леки автомобили в Китай, които годишно се увеличават през периода 2011-2016 година с 10,1%, се очаква да се забави до 2,5 % през следващите пет години, отбелязва Питър Ли.\r\n\t \r\n\tЛошото управление на схемите за споделяне на колелета и злоупотреби с тях може да доведат до закони, които ограничават употребата им. Нови системи за споделяне на велосипеди бяха забранени неотдавна в някои райони в китайските градове Шанхай, Гуанчжоу и Ухан заради купищата захвърлени велосипеди на обществени места.", "date": "2017.09.28", "title": "Велосипедният бум подкопава растежа на търсенето на бензин в Азия"}
{"url": "http://www.mediapool.bg/obezsmartiha-saniraneto-sas-stihotvorenieto-hadzhi-dimitar-na-botev-news269788.html", "text": "Националната програма за енергийна ефективност на ГЕРБ беше \"обезсмъртена\" със стихотворението \"Хаджи Димитър\" на Христо Ботев.\r\n\tТо е изписано на фасадата на саниран блок във Враца, известен още като градът на Ботев. Недалеч от Враца – под връх Околчица е лобното място на поета революционер, за когото и до днес историците спорят дали е убит от турците или от своите.\r\n\tСнимката разпространи до медиите Министерството на регионалното развитие, след като министър Николай Нанков направи първа копка на ремонта на пътя от Враца до пещерата \"Леденика\".\r\n\tБлокът се намира на ул. \"Братя Миладинови\" №10 и обновяването му е струвало 538 436 лв. с  ДДС. Изпълнител на строителните дейности е фирма \"Опал 94\".\r\n\tИдеята за на известното стихотворение на великия революционер, върху фасадата на блока е на кмета на Враца Калин Каменов, става ясно от съобщение на общината.\r\n\tВъв Враца се извършват строително-ремонтни дейности на още 10 жилищни сгради, които ще бъдат обновени по Националната програма. На част от тях също ще бъдат изписани известни стихове на български автори, информират от общината.\r\n\tПрограмата за \"безплатното\" саниране беше временно спряна след като бюджетът от 2 млрд. лв., отпуснати по времето на второто правителство на Бойко Борисов, беше изчерпан.\r\n\tКак ще продължи тя ще стане ясно през 2018 г. Преди дни Нанков информира, че програмата ще продължи с нови договори и по", "date": "2017.09.28", "title": "Обезсмъртиха санирането със стихотворението \"Хаджи Димитър\" на Ботев"}
{"url": "http://www.mediapool.bg/17-godishniyat-napadatel-na-uchitel-v-sadovo-se-izpravya-pred-sada-news269787.html", "text": "Районната прокуратура в Асеновград внесе в съда обвинителен акт срещу 17-годишния ученик, който удари с кол учител в Професионалната селскостопанска гимназия в Садово миналата седмица.\r\n\tМомчето е обвинено за нанасяне на лека телесна повреда, за за непристойни действия, както и за отправяне на закани и обиди.\r\n\tНа 19 септември учителят по английски език и негова колежка били на работа в гимназията в Садово. По време на четвъртия час ученик започнал да отваря и затваря със сила вратата на кабинета, в който учителката предавала урок.\r\n\tМладежът отправял обидни и нецензурни реплики и заплахи на висок глас. Учителката излязла от кабинета и в този момент обвиняемият отправил към нея предизвикателни реплики и се опитал да я удари с ръце. Уплашена и възмутенатя тръгнала да търси съдействие от своя колежка, пише в обвинителния акт.\r\n\tПо същото време от друг кабинет излязъл учителят по английски. Тогава обвиняемият с висок тон му наредил да се прибира обратно в кабинета и казал, че никой не може да го накара да посещава учебните часове или да прави каквото и да е друго. Тези негови думи били придружени отново с обидни, нецензурни и заплашителни реплики, твърди прокуратурата.\r\n\tМладежът се обърнал към учителя репликата: \"Сега ще видиш какво ще стане\" и напуснал сградата на училището. Върнал се с дървен клон с дължина около 1.6 м. Насочил се към учителя, като блъскал учениците и учителите по пътя си и се опитал да го удари с клона по главата, като първият му опит бил неуспешен. Отново посегнал и нанесъл силен удар с клона по учителя. Младежът продължил да отправя заплахи и обиди, а след това избягал от училището. Преподавателят бил откаран в болница. По-късно нападателят бил открит и задържан от полицаи.", "date": "2017.09.28", "title": "17-годишният нападател на учител в Садово се изправя пред съда"}
{"url": "http://www.mediapool.bg/nyama-chuzhd-zagovor-pri-pozhara-v-sklada-za-boepripasi-v-ukraina-news269789.html", "text": "Главният военен прокурор на Украйна Анатолий Матиос изключи версията за чуждестранен заговор за саботаж като причина за пожара в склад за боеприпаси, в резултат на който бяха евакуирани хиляди хора, предаде Асошиейтед прес.\r\n\t \r\n\tПожарът, който избухна в склад на военно поделение във Виницка област, Централна Украйна, започна във вторник вечерта, като експлозиите на мястото продължават и досега.\r\n\t \r\n\tДнес Матиос опроверга предишни изявления на властите, според които може да става дума за действия на група чуждестранни саботьори. Той заяви, че разследването работи по версии за престъпно нехайство, злоупотреба със служебно положение или саботаж от страна на отговорните за складирането на боеприпасите.\r\n\t \r\n\tМатиос каза също, че следствените екипи са установили, че противопожарната сигнализация в склада не е работила и не е имало достатъчен брой хора за охраната му.\r\n\t \n\n\r\n\tВластите оцениха щетите на 800 милиона долара. 24 000 човека бяха евакуирани вчера заради пожара и причинените от него експлозии. Друг голям украински военен склад бе разрушен при експлозии през март.\r\n\t \r\n\tЗагубата на амуниции, причинена от експлозиите в два украински военни склада тази година, са най-тежкият удар по боеспособността на страната от началото на конфликта с проруските сепаратисти през 2014 г., заяви днес секретарят на Съвета за национална сигурност и отбрана Олександър Турчинов, цитиран от Ройтерс.\r\n\t \r\n\tТурчинов подчерта, че военното командване на Украйна, включително началникът на генералния щаб Виктор Муженко, трябва да понесат отговорност за взривовете в Калиновка, в централната Виницка област. \"Военните имат задачата да охраняват арсеналите и да бъдат готови за агресивните прояви на врага\", каза той.", "date": "2017.09.28", "title": "Няма чужд заговор при пожара в склада за боеприпаси в Украйна"}
{"url": "http://www.mediapool.bg/spored-solomon-pasi-bulgaria-ima-nuzhda-ot-voennomorska-baza-na-nato-news269785.html", "text": "Има нужда от военноморска база на НАТО на българския бряг. Това каза във Варна президентът на Атлантическия клуб Соломон Паси при откриването на международна конференция на тема \"Стратегията на НАТО за сигурността в Черноморския регион\".\r\n\t \r\n\tДвудневният форум се провежда с подкрепата на дирекция \"Публична дипломация\" на Алианса. Основен организатор е Атлантическият клуб съвместно с фондация \"Ханс Зайдел\", \"АФСЕА Варна\" и Висшето военноморско училище \"Никола Вапцаров\". В конференцията участват международни експерти, представители на академичните среди, на ВМС, на неправителствения сектор. Сред гостите бе и посланикът на Франция у нас Ерик Льобедел.\r\n\t \r\n\tВоенноморската база на НАТО може да бъде изградена за три години, след като бъде взето решение за реализирането на такъв проект, допълни Паси. Той посочи, че в момента има сериозен дисбаланс на силите на Русия и Алианса в района на Черно море, който може да бъде коригиран чрез създаването на такава база.\r\n\t \r\n\tСветът се намира на кръстопът за пръв път от Втората световна война насам, каза Паси, цитиран от БТА. Той подчерта, че точно в тази сложна обстановка България поема председателството на Съвета на ЕС. Евросъюзът трябва да се справи с редица предизвикателства - Брекзит, лош мениджмънт на миграционния поток, радикализация, но все пак има и добри новини като резултатите от изборите в Германия, както и последната реч на френския президент Емануел Макрон, допълни Паси.\r\n\t \n\n\r\n\tЗа отношенията ни с Русия президентът на Атлантическия клуб посочи, че с нея е много важно да се говори вежливо, но в същото време трябва да бъдем добре въоръжени. За България голям проблем са преди всичко тероризмът и лошият мениджмънт на миграционния поток, каза Паси. По думите му Русия е по-скоро притеснение, но не и непосредствена заплаха.\r\n\t\r\n\tПрактиката показва, че колкото по-добре въоръжена е една държава, толкова по-малко привлекателна мишена е за всички останали, допълни Паси. И уточни, че модернизацията на българската военна авиация и флот заслужават специално внимание. И докато родната индустрия няма как да произведе бойни самолети, то проектът за нови многоцелеви кораби за флота може да бъде реализиран и с помощта на български компании, посочи Паси.", "date": "2017.09.28", "title": "Според Соломон Паси България има нужда от военноморска база на НАТО"}
{"url": "http://www.mediapool.bg/zetyat-na-tramp-se-registriral-da-glasuva-kato-zhena-news269791.html", "text": "Джаред Къшнър, зет и високопоставен съветник на президента на САЩ Доналд Тръмп, се е регистрирал да гласува на избори като жена, предаде Франс прес, като се позова на американски медии.\r\n\t \r\n\tОт 2009 г. Къшнър фигурира в избирателните списъци на щата Ню Йорк като жена. Дотогава той е бил регистриран с \"неизвестен пол\" в съседния щат Ню Джърси.\r\n\t \r\n\tТова не е първата административна каша, в която е забъркан Къшнър, наследник на богато предприемаческо семейство, отбелязва Франс прес.\r\n\t \r\n\tПрез януари вестник \"Вашингтон пост\" съобщи, че зетят на Тръмп е фигурирал в избирателните списъци в два щата за президентските избори през ноември, спечелени от неговия тъст.\r\n\t \r\n\tКъшнър също така излъгал няколко пъти, попълвайки формуляри за получаване на достъп до Белия дом. Наскоро той освен това бе обвинен, че е използвал личен имейл за комуникация с други представители на администрацията на президента Тръмп.", "date": "2017.09.28", "title": "Зетят на Тръмп се регистрирал да гласува като жена"}
{"url": "http://www.mediapool.bg/sofiyski-imoti-shte-e-s-nov-direktor-promeni-v-borda-na-toplofikatsiya-news269779.html", "text": "Смени в бордовете на част от общинските фирми в София гласува Столичният общински съвет в четвъртък. Общинарите избраха директори на акушеро-гинекологичните болници \"Шейново\" и \"Св. София\" (бившата \"Тина Киркова\") и смениха част от членовете на бордовете на \"Софийски имоти\", \"Топлофикация\" и \"Спортна София\".\r\n\tДружеството \"Софийски имоти\" вероятно ще има и нов директор.\r\n\tПромените се правят след конкурси, обявени основно заради изтичането на мандатите на досегашните съвети на директорите.\r\n\t\r\n\tЕдин нов член влиза в борда на директорите на \"Софийски имоти\". Това е Димитър Шивачев, който вероятно ще бъде избран и за изпълнителен директор на дружеството. Той ще замени на поста сегашния изпълнителен директор Анастас Тодоров. Тодоров все пак запазва мястото си в съвета на директорите. В него и след конкурса остава Полина Витанова.\n\n\r\n\tБъдещият нов шеф на \"Софийски имоти\" досега е бил негов зам.-изпълнителен директор по икономическата част. Той влиза в борда на мястото на Добромир Бориславов, който по-рано оглави Столичния зоопарк.\r\n\t\r\n\tНови попълнения има и в борда на \"Топлофикация-София\". На мястото на Васко Павлов и Любен Параламов влизат Десислава Билева и Петър Тодоров. Мястото си в борда, както и като изпълнителен директор запазва Георги Беловски. Смените там са, тъй като досегашното ръководство беше назначено до провеждането на конкурс.\r\n\tДесислава Билева е икономист по образование и преподавател в Нов български университет. Работила е в Националната компания \"Железопътна инфраструктура\", Министерството на здравеопазването, както и по европейски проекти в Министерството на регионалното развитие и благоустройството.\r\n\tПетър Тодоров е кадър на \"Топлофикация\" и оглавява дирекцията за инвестиции. Бил е и зам.-изпълнителен директор на дружеството.\r\n\tНово лице влиза и в борда на \"Спортна София\", която стопанисва общинските спортни обекти. Стефан Йорданов заменя в съвета на директорите Николай Крулев. Йорданов е в ръководството на спортната федерация на деца, лишени от родителски грижи, и има опит в организирането на спортни събития.\r\n\t\r\n\tОбщинският съвет избра нови стари шефове на АГ болниците \"Св. София\" и \"Шейново\". След конкурс поста си в \"Шейново\" запази д-р Румен Велев. Той е събрал повече точки от единствения си конкурент д-р Пламен Димов.\r\n\tЗа директор на Първа АГ болница \"Св. София\" е избрана временно изпълняващата длъжността д-р Гергана Коларова, която беше и единствен кандидат. Тя пое болницата, след като д-р Иван Костов напусна шефското място и оглави \"Майчин дом\".\r\n\tПреди дни Сметната палата публикува , в които се казва, че работата на двете болници \"не е достатъчно ефективна и ефикасна за задоволяване потребностите на обществото от съвременни и качествени акушеро-гинекологични услуги“. Проверките в тях обаче са правени по време на предишни ръководства.", "date": "2017.09.28", "title": "\"Софийски имоти\" ще е с нов директор, промени в борда на \"Топлофикация\""}
{"url": "http://www.mediapool.bg/predizbornata-taktika-na-aleksei-navalni-trevozhi-vlastite-v-rusiya-news269790.html", "text": "Кампанията на руския опозиционер Алексей Навални в руската провинция преди президентските избори напролет граничи с гражданско неподчинение, пише руският вестник \"Независимая газета\". По думите на Леонид Волков, оглавяващ щаба на Навални, местните власти в Русия най-често отказват да му разрешат заявени митинги, без да предлагат алтернативи.\r\n\t\r\n\tНавални стана известен с разследвания за корупция сред високопоставени представители на руските власти и близки до Кремъл олигарси. Той обяви, че ще се кандидатира за президент, но съдебна присъда за финансови злоупотреби, която според него е политически мотивирана, му забранява да се явява на избори.\r\n\t \r\n\tВолков разказва, че юристи на опозиционера обжалват незаконните откази по съдебен ред и вече са спечелили ред такива дела. От 120 заявени митинги тази седмица са получени откази за 75, в 16 града кметствата са наложили друго време и дата, от 19 града няма отговор, а 5 предлагат неподходящ терен.\r\n\t \r\n\tЩабът на Навални ще спазва закона и ще провежда само разрешени акции, \"но знаем да четем закона и ако властите не са отговорили навреме, не са предложили алтернативен терен или не са го направили според закона, такава акция се смята за съгласувана. Тази позиция съвпада с позицията на Върховния и на Конституционния съд\" на Русия, казва Волков.\r\n\t \r\n\t\"Като неформален лидер на руската опозиция Навални трябва да демонстрира непоколебимост и да върви докрай. За него всеки резултат е реклама. А и отпадат обвиненията, че той самият е проект на някоя от кремълските кули\", коментира политологът Константин Калачов.\r\n\t \n\n\r\n\tНо решимостта на екипа му да върви докрай ще предизвика противоположни обвинения, че Навални излага хората на риск, че за него те са просто пешки, някакъв консуматив, добавя експертът.\r\n\t \r\n\tТактиката на Навални тревожи не само местните власти, но и федералния център, посочва той. Опозиционерът говори с хората на разбираем език, апелира към мнозинството и доверието към него расте, затова \"рейтингът му може да стане проблем за Кремъл\", разсъждава Калачов пред вестника, цитиран от Би Би Си.\r\n\t \r\n\tСпоред аналитика Николай Миронов е имало негласен сигнал от Москва и забраните за митинги на Навални по места са били неизбежни. Екипът му съзнателно върви срещу системата и донякъде я провокира, но \"неразрешените акции са изгодни за самата власт - тя може да посплаши хората с революция и да установи несъгласните в съответния регион\".\r\n\tВолков допуска, че Навални може да бъде арестуван някъде в провинцията, но \"кампанията ще продължи при всяко положение\". Според политолога Калачов обаче екипът на опозиционера няма да събере много народ без своя лидер.\r\n\t \r\n\tМеждувременно Навални е подал заявка за предизборен митинг в Санкт Петербург на 7 октомври, когато е рожденият ден на президента Владимир Путин, отбелязва \"Обшчая газета\".\r\n\t \r\n\tОпозиционерът заявил, че ще се срещне със симпатизантите си, дори ако местните власти не разрешат акцията, а след нея ще организира \"мирно шествие\".", "date": "2017.09.28", "title": "Предизборната тактика на Алексей Навални тревожи властите в Русия"}
{"url": "http://www.mediapool.bg/pet-partii-prizovaha-bnb-da-ne-razreshava-na-mavrodiev-da-oglavi-bankata-za-razvitie-news269783.html", "text": "Пет партии - \"Да, България\", ДСБ/\"Нова република\", \"Зелените\", БЗНС и ДЕОС, призоваха в отворено писмо Българската народна банка (БНБ) да не позволява кадърът на ГЕРБ Стоян Мавродиев да оглави Българската банка за развитие (ББР).\r\n\tВ писмото партиите изтъкват, че Мавродиев няма опит като банкер, а мандатът му като ръководител на Комисията за финансов надзор бе белязан със скандали.\r\n\tПреди няколко седмици в БНБ бяха внесени документи, с които се иска одобрение на кандидатурата на Мавродиев, на негов приближен и на шеф на дирекция в ББР за ръководни постове в ББР.\r\n\tПо закон всеки член на управата на банкова институция трябва да получи разрешение от БНБ, за да може да заеме съответната длъжност. Критериите са формални – кандидатът да не е осъждан за умишлено престъпление, да не е бил шеф на фалирало дружество или банка през последните две години и т. н. Има и изисквания за професионален опит, на които Мавродиев отговаря.\r\n\tАко биографията на кандидата отговаря на формалните критерии, БНБ не може да откаже одобрението. В случая то трябва да бъде издадено от подуправителя, ръководещ \"Банков надзор\" - Димитър Костов, като той трябва да вземе решение в 30-дневен срок от подаването на документите.\r\n\tВъпреки това петте партии считат, че БНБ може да откаже разрешителното, позовайки се на съображения за неговата \"надеждност\" и \"пригодност\".\r\n\t\"Мавродиев доказано се провали като председател на Комисия по финансов надзор, която трябваше да се задейства и предотврати престъпната схема КТБ - банката и свързани с нея лица са поднадзорни на ръководената от Мавродиев институция и се ползваха с неговото благоволение. Загубите за обществото са над 4 млрд. лева плюс стотици милиони инвестиции, загробени в акции и облигации на свързани с КТБ лица\", пише в писмото на партиите.\r\n\t\"Мавродиев е известен експерт в предоставянето на услуги за създаване на офшорни компании и сметки, което очевидно е важен елемент от неговия професионализъм да стане и директор на държавна банка с 2.2 млрд. лв. активи - подкрепен от правителството. Спорната репутация на новия банкер е затвърдена и от свързването на името му с делото за \"кокаиновия крал\" Евелин Банев-Брендо, наред с множеството информации за неговия управленски провал в КФН и забъркването му в редица скандали\", посочват още те.\r\n\tНаскоро финансовият министър Владислав Горанов прехвърли ББР като \"горещ картоф\" на колегата си Емил Караниколов, като неофициално се говори, че причината е именно натискът от \"Обединени патриоти\" за назначаването на Стоян Мавродиев за шеф на банката.", "date": "2017.09.28", "title": "Пет партии призоваха БНБ да не разрешава на Мавродиев да оглави Банката за развитие"}
{"url": "http://www.mediapool.bg/pochina-osnovatelyat-na-pleiboi-hyu-hefnar-news269750.html", "text": "Основателят на легендарното мъжко списание \"Плейбой\" Хю Хефнър е починал на 91-годишна възраст, съобщават световните информационни агенции в четвъртък.\r\n\tВ последните си часове той е бил заобиколен от близките си в имението \"Плейбой\" и е починал от естествена смърт, се казва в официално изявление на компанията.\r\n\tСписанието бе създадено през 1953 г. и е смятано за едно от най-популярните мъжки издания в света. То се излиза в над 30 държави.\r\n\tМиналата година \"Плейбой\" обяви, че спира да публикува голи снимки на жени, защото те вече не са особено интересни при наличието на толкова безплатна порнография в интернет.\r\n\tПрез тази година обаче екипът на списанието преосмисли това свое решение и върна голите фотографии. Самият Хю Хефнър и синът му Купър обявиха това, определяйки махането на голите снимки като \"грешка\".", "date": "2017.09.28", "title": "Почина основателят на \"Плейбой\" Хю Хефнър"}
{"url": "http://www.mediapool.bg/tramp-predlaga-nai-golyamoto-namalyavane-na-danatsi-v-istoriyata-news269753.html", "text": "Американският президент Доналд Тръмп представи в четвъртък в Индианаполис данъчна реформа, в която по думите му е включено \"най-голямото намаляване на данъци в историята на страната\", съобщават информационните агенции.\r\n\tТой предлага намаляване на корпоративния данък от 35 на 20% в опит да направи американските компании по-конкурентни, посочва ДПА.\r\n\t\"Американските работници и американските компании могат да надминат своите чуждестранни конкуренти и да започнат да печелят отново\", заяви Тръмп, докато представяше своето предложение за цялостна данъчна реформа, която ще намали подоходния данък и ще опрости данъчния кодекс.\r\n\tТой посочи, че иска да намали данъците за средната класа и да направи системата по-справедлива и по-опростена, така че американците да трябва да попълнят само един лист хартия, допълва Асошиейтед прес. \r\n\tАмериканският президент предлага също да се премахне сегашната седемстепенна скала за подоходния данък от 10 до 39.6% и да се въведе тристепенна скала от 12, 25 и 35%. Конгресът пък ще има право да повиши данъците на най-богатите американци.\n\n\r\n\tСпоред американския президент новата система ще \"върне обратно работните места и богатството, които напуснаха нашата страна\". \r\n\tРеформата на данъчната система бе сред водещите предизборни обещания на Тръмп и републиканската партия. В момента те са под засилен натиск да довършат тази задача предвид провала на републиканците да отменят закона за здравно осигуряване, известен като Обамакеър.", "date": "2017.09.28", "title": "Тръмп предлага \"най-голямото намаляване на данъци в историята\""}
{"url": "http://www.mediapool.bg/93-ot-glasuvalite-na-referenduma-za-irakski-kyurdistan-iskat-nezavisimost-news269751.html", "text": "Близо 93% от участвалите в допитването за независимост на Иракски Кюрдистан са гласували с \"да\", показват официалните данни, разпространени от избирателната комисия.\r\n\tТочно 92.73% от гласоподавателите искат независима кюрдска държава, предават световните информационни агенции в четвъртък.\r\n\tОт 3 305 925 участвали в референдума едва 7.27 на сто са се обявили против идеята. Избирателнта активност е била 72.16%.\r\n\tРеферендумът бе проведен по инициатива на президента на Иракски Кюрдистан Масуд Барзани. Срещу него остро се противопоставиха съседните Турция, Иран и Ирак. САЩ също се обявиха срещу идеята за нова държава в региона, а единствено Израел публично подкрепиха отцепването на кюрдите.\r\n\tМасуд Барзани вече обяви, че ако резултатът от допитването подкрепи идеята за независим Иракски Кюрдистан, това няма да се случи веднага, а по-скоро ще бъде поставено началото на сериозни дискусии с иракската централна власт по спорните въпроси.\n\n\r\n\tПреди ден иракският премиер Хайдер ал Абади обаче постави анулирането на резултатите от референдума като предварително условие на каквито и да било преговори с кюрдския автономен регион в северната част на страната.\r\n\tИракските депутати пък призоваха Абади, в качеството му на главнокомандващ въоръжените сили, да вземе всички необходими мерки, за да запази единството на Ирак и да защити гражданите. Те поискаха изпращането на сили за сигурност в оспорваните между Багдад и Ербил зони, където също се гласуваше на референдума.", "date": "2017.09.28", "title": "93% от гласувалите на референдума за Иракски Кюрдистан искат независимост"}
{"url": "http://www.mediapool.bg/feisbuk-e-premahnal-desetki-hilyadi-falshivi-profili-predi-izborite-v-germaniya-news269754.html", "text": "Социалната мрежа Фейсбук е изтрила десетки хиляди фалшиви профили няколко седмици преди парламентарните избори в Германия, проведени в неделя, обяви говорителят на компанията Ричард Алън.\r\n\tПо думите му това е станало в сътрудничество с германските власти заради информациите за възможна намеса на Русия в президентските избори в САЩ и Франция.\r\n\t\"За да предотвратим злоупотребите с нашата платформа, стартирахме нова инициатива за премахване на фалшиви акаунти при откриване на подозрителна дейност\", обясни Алън.\r\n\tСоциалната мрежа посочва сред партньорите си в Германия федералното ведомство за сигурност в информационната техника Бе Ес И.\r\n\t\"Организирахме обучение на парламентаристи и кандидати по въпросите на онлайн сигурността. Създадохме и канал за свръзка с Бе Ес И с цел да обсъждаме въпроси, засягащи сигурността и достоверността в контекста на федералните избори\", отбелязва Фейсбук.\n\n\r\n\tПо-рано собственикът на компанията Марк Зукърбърг заяви, че няма открити следи от намеса в хода на германските избори чрез социалната мрежа.", "date": "2017.09.28", "title": "Фейсбук е премахнал десетки хиляди фалшиви профили преди изборите в Германия"}
{"url": "http://www.mediapool.bg/kongresat-na-sasht-iska-da-izslusha-shefovete-na-sotsialni-mrezhi-za-ruskata-namesa-v-izborite-news269752.html", "text": "Конгресът на САЩ покани собствениците на Фейсбук, Гугъл и Туитър на изслушване във връзка с разследването за възможна руска намеса в президентските избори в страната през ноември 2016 г., предаде в четвъртък Ройтерс.\r\n\tСъветник в Сената заяви, че ръководителите на трите компании са били помолени да се явят на публично изслушване в комисията по разузнаване на 1 ноември.\r\n\tЛидери на комисията по разузнаване към Камарата на представителите потвърдиха, за открито изслушване следващия месец с неназовани технологични компании, чиято цел е да стане ясно \"как Русия е използвала онлайн средства и платформи, за да посее раздор и да повлияе на нашите избори\". \r\n\tПредставители на Фейсбук и Гугъл потвърдиха, че са получили покани от комисията в Сената, но не казаха дали ще се отзоват. Туитър не бе открит непосредствено за коментар, посочва Ройтерс.\r\n\tКомисията в Камарата на представителите не назова компаниите, но източник от нея каза, че се очаква законодателите да изслушат същите три компании, които са помолени да свидетелстват в Сената, допълва БТА.\n\n\r\n\tФейсбук разкри този месец, че предполагаеми руски тролове са похарчили 100 000 долара за разпространение в социалната мрежа на рекламни съобщения с политически характер, посредством създаването на фалшиви профили и страници.\r\n\tПо този повод президентът на САЩ Доналд Тръмп нарече Фейсбук \"антиТръмп\" мрежа. Коментарът му бе качен в Туитър, след като социалната мрежа обяви, че е предоставила материали на комисията в Конгреса, разследваща евентуалната руска намеса в президентските избори.\r\n\t\"Фейсбук винаги е бил антиТръмп\", написа американският президент, добавяйки, че социалните мрежи винаги са били срещу него.\r\n\t\"Тръмп казва, че Фейсбук е против него, либералите твърдят, че ние сме помогнали на Тръмп да спечели (изборите). И двете страни се разстройват от идеи и съдържание, което не им харесва. Ето какво означава да управляваш платформа, която е открита за всички идеи\", отговори му създателят на компанията Марк Зукърбърг.\r\n\tТой призна, че кампанията в САЩ през 2016 г. е била първата, в която интернет е бил основното средство за комуникация на кандидатите с обществото.\r\n\tПрипомняйки, че след изборите първоначално бе определил като \"безумни\" твърденията, че дезинформация във Фейсбук е можела да повлияе на вота, сега Зукърбърг оцени тези свои думи като \"пренебрежителни\".\r\n\tТой призна, че предоставянето на право на глас на хората във Фейсбук и възможността на кандидатите да общуват с избирателите директно е изиграло много важна роля на последния вот. Добави и, че социалната мрежа ще продължи да дава своя принос срещу опитите на правителствата да разпространяват дезинформация и да подкопават изборния процес.\r\n\tПреди няколко дни социалната мрежа обяви, че ще предостави на разследващата комисия в Конгреса съдържанието на 3000 политически реклами, закупени от руски юридически лица по време на кампанията за президентските избори миналата година.\r\n\tВ миналото Тръмп лично е хвалил Фейсбук заради това, че мрежата му е помогнала да спечели изборите през ноември 2016 г. Неговият предизборен щаб обяви, че е похарчил около 70 млн. долара за реклами. Той имаше и програма на живо в социалната мрежа.\r\n\tСлед последния коментар на Тръмп за социалната мрежа акциите на компанията на регистрираха покачване с 1.4% на борсата, като ценатаза един брой достигна до 166.50 долара, допълват информационните агенции.", "date": "2017.09.28", "title": "Конгресът на САЩ иска да изслуша шефовете на социални мрежи за руската намеса в изборите"}
{"url": "http://www.mediapool.bg/putin-na-ofitsialno-poseshtenie-v-ankara-news269755.html", "text": "Президентът на Русия Владимир Путин заминава в четвъртък на работно посещение в Анкара, където ще се срещне с турския си колега Реджеп Тайип Ердоган, съобщи говорителят на Кремъл Дмитрий Песков, цитиран от ТАСС.\r\n\tЕдна от основните теми на разговорите ще бъде ситуацията в Сирия. Песков подчерта, че посещението на Путин в Турция има изключително прагматични цели.\r\n\t\"Русия и Турция – това са страни, които имат много тясно сътрудничество, било търговско-икономическо, инвестиционно, военно-техническо, в сферата на културата, в осъществяването на мегапроекти\", каза говорителят на Кремъл.\r\n\t\"Наред с това страните си сътрудничат в обезпечаването на регионалната сигурност, включително в Сирия\", каза още Песков и допълни, че в рамките на посещението на Путин в Анкара \"ще бъдат сверени часовниците по всички тези въпроси\".", "date": "2017.09.28", "title": "Путин на официално посещение в Анкара"}
{"url": "http://www.mediapool.bg/britanskite-aviatsionni-vlasti-zaplashiha-raianear-sas-sanktsii-news269756.html", "text": "Управлението за гражданска авиация на Великобритания (Civil Aviation Authority - CAA) заплаши със санкции ирландския нискотарифен авиопревозвач \"Райънеър\" (Ryanair) заради това, че не е предоставил на клиентите си достоверна информация за техните права, след като вчера обяви отмяна на редица полети през зимния период. Това съобщи ръководителят на Управлението за гражданска авиация на Великобритания Ендрю Хейнс, цитиран от осведомителните агенции.\r\n\t \r\n\t\"Райънеър\" анулира вчера 18 000 полета през предстоящия зимен сезон, което засяга интересите на около 400 000 пасажери. Компанията обясни това решение с намаляване на авиопарка на 25 самолета през зимата. \"Райънеър\" предлага на пътниците, чиито планове засягат новите анулации, или нови варианти за полетите или връщане на парите. По-рано \"Райънеър\" анулира неочаквано 2100 полета между средата на септември и края на октомври. Тази мярка засегна 315 000 нейни клиенти.\r\n\t \r\n\tРъководителят на Управлението за гражданска авиация на Великобритания посочи, че информацията, която е оповестила вчера \"Райънеър\", отново не пояснява правата на пътниците. \"Има ясни закони, които имат за цел да окажат помощ на пътниците в случай на отмяна на полети и помагат да се намали както разочарованието им, така и неудобствата, свързани с обстоятелства, които не зависят от тях\", посочи Ендрю Хейнс.\r\n\t \r\n\tУправлението е изпратило до \"Райънеър\" писмо с молба за среща с ръководството за консултации, които ще продължат най-малко една седмица. Тези консултации могат да доведат до завеждане на съдебен иск за необезпечаване на защитата на правата на потребителите.\r\n\t \r\n\tИрландският новинарски портал \"Фора\" обяснява проблемите на \"Райънеър\" с масов отлив на персонал, най-вече в Норвийджън еър (Norwegian Air). Само през тази година са напуснали 140 пилота, работещи за ирландския нискотарифен превозвач, посочва \"Фора\". Към края на годината скандинавците планират да открият представителство на летището в Дъблин и да започнат набор на кадри, твърди порталът.\r\n\t \n\n\r\n\t\"Райънеър\" е най-голямата нискобюджетна авиокомпания в Европа. Тя обслужва над 1100 дестинации между 160 летища в 27 европейски страни и Мароко.", "date": "2017.09.28", "title": "Британските авиационни власти заплашиха \"Райънеър\" със санкции"}
{"url": "http://www.mediapool.bg/deputatka-na-mareshki-napuska-parlamenta-news269757.html", "text": "Депутатът от партия “Воля” на Веселин Марешки Нина Миткова напуска парламента, стана ясно в началото на пленарното заседание в четвъртк.\r\n\tТя е подала заявление за напускане на Народното събрание в сряда, като се очаква оставаката й да бъде гласувана в петък.\r\n\tМиткова не е посочила мотиви за напускането си. Тя е от Пловдив и е омъжена за местния бизнесмен Максим Митков, който е в приятелски отношения с Веселин Марешки.", "date": "2017.09.28", "title": "Депутатка на Марешки напуска парламента"}
{"url": "http://www.mediapool.bg/remontat-na-ndk-za-evropredsedatelstvoto-shte-nadhvarli-40-mln-lv-news269758.html", "text": "Ремонтът на НДК за европредседателството на България догодина ще надхвърли сумата от 40 млн. лв. обяви в четвъртък културният министър Боил Банев.\r\n\tСпоред първоначалните сметки той трябваше да струва до 35 млн. лв., но сега се оказва, че само ремонтът на сградата на двореца ще излезе 24 млн. лв., отделно 4.5 млн. лв. са вложени в техника, а 12 млн. лв. – за мерки за сигурност.\r\n\t\"Парите не достигат за някои неща, те няма да се усетят нито от делегатите, нито от хората, но за самото НДК беше добре да се свършат\", коментира Банов пред бТВ без да влиза в подробности.\r\n\tПо думите му основните ремонтни дейности ще приключат до 15 ноември, след това оставало да се направят проби на новата техника. Културният министър добави, че проектът бил сложен и заради изисквания на Европейската комисия, които давали насоки за допълнително възлагане.", "date": "2017.09.28", "title": "Ремонтът на НДК за европредседателството ще надхвърли 40 млн. лв."}
{"url": "http://www.mediapool.bg/britanska-turistka-zagina-blizo-do-gratsko-balgarskata-granitsa-news269759.html", "text": "Британска туристка е загинала край гръцкото село Перота близо до границата с България, съобщи македонският сайт “Фактор”.\r\n\tСпоред становището на местен съдебен медик 65-годишната жена е била разкъсана от вълци.\r\n\tВластите в Гърция са намерили паспорта на загиналата до трупа й. Тя бе обявена за изчезнала преди това.", "date": "2017.09.28", "title": "Британска туристка загина близо до гръцко-българската граница"}
{"url": "http://www.mediapool.bg/kato-mladi-i-progresivni-sotsialistite-iskat-zakrivane-na-komisiyata-po-dosietata-news269760.html", "text": "Очаквано и за пореден пък БСП поиска в четвъртък закриване на Комисията по досиетата. Социалистите предложиха старата си идея за създаване на Институт за национална памет и обявиха, че са представители на младите хора, които се интересуват от бъдещето.\r\n\t\"Има млади хора, които се интересуват от бъдещето. Ние, от БСП, сме прогресивните, ГЕРБ са още в миналото“, заключи Драгомир Стойнев.\r\n\tЗа да бъде по-атрактивно (според представите на левицата) припомнянето на старата им идея, на пресконференция в парламента бяха строени всички \"млади надежди\" на групата на БСП за България. За тях бившият икономически министър в кабинета Орешарски обясни, че през 1989 г. са били на между 6 и 13 години.\r\n\t30 години от началото на прехода е доста дълго време. Ние, като народни представители на левицата и млади хора, искаме разговор за бъдещето, не за миналото, каза Стойнев.\r\n\t\"За съжаление ГЕРБ насаждат омраза, говорят за миналото и желаят тази комисия да продължава да работи, за да се оказва натиск върху определени хора. За нас това е крайно недопустимо“, заяви той.\n\n\r\n\tСпоред него е важно да имаме конкурентоспособна икономика, да имаме общество на знанието, младите хора да сбъдват мечтите си тук, у нас, да има инвестиции. \"Искаме дебати по тези теми, но в последните дни парламентът пак работи по няколко минути“, подчерта Стойнев.\r\n\tКакто Mediapool вече писа, след изтичането на мандата на Комисията по досиетата, се очаква ГЕРБ да издигне депутата Антон Тодоров за неин председател, а от БСП да се .\r\n\tНародният представител Жельо Бойчев каза в четвъртък, че социалистите са внесли проектопредложение за Закона за архивите на Държавна сигурност и на разузнавателните служби на Българската народна армия.\r\n\t\"Предлагаме да бъде създаден Институт за национална памет, в който да попаднат всички активни единици от дейността на Държавна сигурност и разузнавателните управления на Българската народна армия\", заяви Бойчев.\r\n\tПричините БСП да поиска създаване на института са, за да може \"знанието и информацията, която съдържат архивите на Държавна сигурност, да бъде обект на анализи от историци и изследователи\".\r\n\tИдеята е институтът да осъществява дейността си в три основни посоки: достъп до документите на лицата, за които са събирани данни в службите; проверка за принадлежност и сътрудничество с тези служби по искане на изрично посочените в закона лица и за изрично посочени случаи, при задължително съгласие на проверявания, вместо досегашното задължително обявяване по списък; и достъп до архивите за научно-изследователска и публицистична дейност.\r\n\tМеждувременно депутатът от ГЕРБ Антон Тодоров отказа да отговори на насотйчивите въпроси на журналистите в парламента дали той ще е новият председател на комисията по досиетата.\r\n\tМандатът на сегашния й състав и на предесдателя Евтим Костадинов изтече още през май тази година.\r\n\tВчера в национален ефир Тодоров призна, че е кандидат за поста. Днес обаче отговаряше с \"няма да коментирам за момента\". И обеща да запази мълчание до следващата сряда, когато е крайният срок за номинациите. Има процедура, която трябва да бъде извървяна, лаконичен беше той.\r\n\tБез отговор остана и въпросът дали смята, че е подходящ да оглави комисията, иска ли той самият, както и дали пък от ГЕРБ не са оттеглили подкрепата си.\r\n\tЗадайте сто пъти този въпрос, отговорът ще бъде същият, категоричен беше Тодоров. Не съм длъжен да ви давам обяснения, каза той на медиите.\r\n\tДепутатът не пожела и да коментира дали органът по досиетата трябва изобщо да продължи да съществува.\r\n\tМалко по-късно в кулоарите на НС председателят на ПГ на ГЕРБ Цветан Цветанов потвърди, че партията му стои зад кандидатурата на Антон Тодоров, тъй като била добра.\r\n\tЗасега, смята той, комисията по досиетата не трябва да се закрива, защото има още работа да свърши, но на някакъв етап трябва да се преформатира.", "date": "2017.09.28", "title": "Като \"млади и прогресивни\" социалистите искат закриване на Комисията по досиетата"}
{"url": "http://www.mediapool.bg/arh-ivan-nestorov-e-noviyat-shef-na-stroitelniya-kontrol-news269763.html", "text": "Архитект Иван Несторов е новият началник на Дирекцията за национален строителен контрол (ДНСК). Той е назначен от 28 септември от министъра на регионалното развитие и благоустройството Николай Нанков, съобщи пресцентърът на регионалното министерство в четвъртък.\r\n\tНесторов сменя на поста Милка Гечева, която на два пъти беше уволнявана от вицепремиера по икономическата политика и демографските въпроси .\r\n\tСимеонов поиска публично оставката на Гечева в началото на лятото, като я обвини, че покровителства незаконните строежи по Черноморието.\r\n\tПреди да оглави ДНСК арх. Иван Несторов беше директор на дирекция \"Геозащита и благоустройствени дейности\" в Министерството на регионалното развитие и благоустройството.\r\n\tТой има 11-годишен стаж в Инспекцията за държавен и технически контрол, чийто правоприемник е ДНСК. Дълги години (18 г.) работи и в дирекция \"Архитектура и градоустройство\" в Столична община. Последователно е заемал позициите началник отдел \"Архитектура\", директор на дирекция \"Контрол по строителството\" и директор на дирекция \"Архитектура и градоустройство\".\n\n\r\n\tИван Несторов е завършил висшето си образование в Букурещ в Института по архитектура и градоустройство \"Йон Минку\" през 1983 г.\r\n\tУволнената Милка Гечева застана начело на строителния контрол през 2010 г. Тя беше назначена от тогавашния министър на регионалното развитие Росен Плевнелиев. По времето на правителството на Пламен Орешарски беше отстранена и заменена с арх. Николай Христов, но служебният регионален министър Екатерина Захариева я върна на поста. Дни преди да бъде отстранен от поста, Христов огласи нередности и порочни практики в ДНСК при пускането на строителни обекти в експлоатация.\r\n\tПрез последните месеци Гечева предизвика гнева на Симеонов заради бездействието си и нежеланието да премахне преместваеми обекти, разположени върху пясъчните дюни на Слънчев бряг.", "date": "2017.09.28", "title": "Арх. Иван Несторов е новият шеф на строителния контрол"}
{"url": "http://www.mediapool.bg/gazovata-vrazka-s-gartsiya-poluchi-razreshitelno-za-stroezh-news269764.html", "text": "Проектът за изграждане на връзка между газовите системи на България и Гърция напредва в реализацията си. За строежа на българското трасе от 151 км миналата седмица е издадено строително разрешително, такова се очаква и от гръцките власти за участъка от 31 км на територията на съседната държава. В момента се подготвя документация за възлагане на три обществени поръчки по проекта. През октомври предстои да бъде възложена обществената поръчка за избор на инженер-консултант, а през ноември ще стартират процедури за избор на доставчик на тръбите и на строител. Това информира министърът на енергетиката Теменужка Петкова Групата на високо равнище на инициативата за газова междусистемна свързаност в Централна и Югоизточна Европа (CESEC) по време на нейно заседание в четвъртък в Букурещ, Румъния.\r\n\tПо думите на Петкова всички тези процедури показват, че реализацията на газовата връзка Гърция-България е необратим процес. Тя изрази убедеността си, че интерконекторът ще бъде въведен в експлоатация през 2020 г., както е по план, съобщават от енергийното ведомство.\r\n\tБългарският министър припомни, че за трета поредна година българското правителство потвърждава държавна гаранция за проекта в размер на 110 млн. евро, работи се и за осигуряване на допълнително финансиране от български и гръцки оперативни програми.\r\n\tОт съобщението става ясно, че леко се забавят плановете за обявяване на поръчката за доставка на тръби. Според обявените от българския изпълнителен директор на проектната компания за реализацията на връзката Теодора Георгиева намерения http://www.mediapool.bg/pet-targa-za-gazovata-vrazka-s-gartsiya-tragvat-do-nachaloto-na-2018-g-news269069.html, през октомври трябваше да тръгнат търговете за избор на инженер-консултант на строежа и за доставчик на тръби. За ноември се очакваше да бъде пуснат търгът за избор на фирмата, която ще проектира, ще достави останалото оборудване за газопровода и ще го изгради и предаде за експлоатация. Той ще е най-скъпият. Идеята е до края на 2017 г. да могат да приключат процедурите по тези три поръчки, които ще са за цялото трасе на тръбата, и дори и да има забавяне заради обжалването им, което е практика, да може реално строежът на тръбата да започне в началото на 2018 г., обясни в началото на септември Георгиева.\r\n\tЗа началото на следващата година бе планирано обявяването и на последните две поръчки по проекта – за избор на строителен надзорник и за фирма, която да отговаря за археологическите проучвания по българското трасе. Причината тези търгове да се оставят за накрая е, че те са сравнително леки и с по-ниски стойности, а работата на тези дружества идва едва при започването на реалния строеж, посочи българският шеф на дружеството \"Ай Си Джи Би\", което ще финансира и ще експлоатира газопровода.\n\n\r\n\tВ Букурещ страните, участващи в CESEC – Aвстрия, България, Хърватия, Гърция, Унгария, Италия, Румъния, Словения и Словакия, са подписали меморандум за разбирателство, допълващ инициативата за газова свързаност в Централна и Югоизточна Европа със съвместен подход към електроенергийния пазар, енергийната ефективност и развитието на възобновяема енергия. Документът допълва подписания от 10 юли 2015 г. меморандум за разбирателство, отнасящ се до предизвикателствата, пред които са изправени държавите от CESEC, отнасящи се до диверсификацията на източниците и сигурността на доставките на природен газ, допълват от ведомството.\r\n\tСега страните са се ангажирали да осигурят устойчива регулаторна рамка в електроенергийния сектор и да предприемат съвместни действия за обединение на пазарите. Тези мерки ще доведат до повишаване гъвкавостта и ликвидността на енергийната система, позволявайки пълноценно използване на регионалния потенциал за енергийна ефективност и възобновяема енергия. Проектите, с които България ще участва в разширяването на инициативата са междусистемен електропровод между България и Гърция, вътрешни мрежови подсилвания и подсилване на междусистемната връзка България-Румъния.\r\n\tПо покана на министър Петкова следващото заседание на Групата на високо равнище на инициативата за газова междусистемна свързаност в Централна и Югоизточна Европа (CESEC) ще се проведе в България, съобщиха още от ведомството.", "date": "2017.09.28", "title": "Газовата връзка с Гърция получи разрешително за строеж"}
{"url": "http://www.mediapool.bg/ipi-slabata-sadebna-sistema-podkopava-razvitieto-na-ikonomikata-news269765.html", "text": "Слабата съдебна система подкопава развитието на икономиката у нас и поставя страната ни редом до тези от Близкия Изток и Африка. Това показва проучването \"Икономическа свобода по света: годишен доклад 2017\", изготвено от канадския институт  и представено у нас от Института за пазарна икономика (ИПИ). То представя картината през 2015 г. – последната година, за която има налични официални данни за всички страни.\r\n\tДобрата новина е, че България все пак се придвижва с две места напред в класацията за икономическа свобода и заема 48-ма позиция от 159 държави и територии, .\r\n\tВ световен мащаб икономическата свобода слабо се увеличава спрямо миналогодишното издание, а за последните три десетилетия пропастта между развитите и развиващите се страни се свива значително.\r\n\tХонконг и Сингапур отново са на челните две позиции. Топ 10 се допълва от Нова Зеландия, Швейцария, Ирландия, Великобритания, Мавриций, Грузия, Австралия и Естония.\r\n\tИзследването измерва икономическата свобода (свободния избор, конкурентните пазари, защитата на частната собственост, принципите на правовата държава и т.н.), анализирайки политиките и институциите в 159 държави. Представянето на държавите се измерва по скала от 0 до 10 т., като 10 т. е максималната икономическа свобода.\n\n\r\n\tДокладът емпирично доказва, че по-високата икономическа свобода води до по-високи доходи на човек от населението, по-голям дял на доходите на най-бедните 10% от населението, по-малък дял на хората в бедност, по-дълга продължителност на живота, по-добра защита на гражданските свободи и до по-голям икономически растеж.\r\n\t\r\n\tРезултатът на България в тазгодишното изследване е 7.39 точки от максималните 10 (при 7.37 точки и 50-то място в миналогодишното проучване). Това отрежда на страната ни 48-мо място между Катар и Сейшелите (с по-висок резултат) и Бахрейн и Ботсвана (с по-нисък).\r\n\tМястото на България е обусловено от оценката на икономическата свобода по няколко показателя.\r\n\tПо размер на правителството (7.01 т.) България получава максималните точки заради плоския данък, но общият резултат е намален заради големия размер на правителствените разходи и високото ниво на държавните трансфери и субсидии.\r\n\t\r\n\tНай-ниска е оценката по отношение на съдебната система и правото на собственост (4.88 т.). Основните причини за това са ниските оценки за независимостта и безпристрастността на съда, както и за доверието в полицията. От всичките 42 индикатора в индекса най-ниската оценка за България за поредна година е за независимостта на съда – 3.37 точки от максималните 10.\r\n\tВисока е оценката на България относно достъпа до сигурни и стабилни пари (9.36 т.). В тази категория страната ни от години получава най-високата си оценка. Валутният борд продължава да гарантира стабилни пари, а инфлацията е ниска и дори отрицателна през 2015 г. Страната отново получава максималния брой точки за възможността за свободно поддържане на банкови сметки в чужда валута.\r\n\tПо отношение на свободата на международната търговия (8.13 т.) резултатът отразява ниските мита в международната търговия, но и отрицателното влияние на нетарифните ограничения.\r\n\tВ категорията „Регулиране на кредита, труда и бизнеса“ (7.57 т.) резултатът е следствие от относително слабото регулиране на кредитните пазари и същевременно от тежките регулации за труда и бизнеса. Оценките отразяват сериозните регулации при наемането и освобождаването на работници, тежката и скъпа бюрокрация, множеството административни изисквания към бизнеса, както и високото ниво на възприятията за корупция.\r\n\t\r\n\tПрез 1990 г. резултатът на България е по-нисък от представянето последните години основно заради големия размер на правителството, тежкото регулиране на икономиката и пречките пред международната търговия.\r\n\tСтойностите на тези компоненти се подобряват значително през годините на прехода с присъединяването на страната към ЕС, отварянето на пазарите и установяването на пазарна икономика.\r\n\tСъщевременно обаче, докато през 1990 г. в категорията \"Съдебна система и право на собственост\" България получава най-високия си резултат от 7.25 точки, стойността му рязко намалява и през 2005 г. вече е под 5 точки, превръщайки се в най-проблемната област за страната. Десет години по-късно, през 2015 г., няма никакъв напредък в оценката за функционирането на съдебната система и защитата на правото на собственост. Това ясно се вижда и от международния индекс \"Право на собственост\", чието последно издание ИПИ представи преди няколко месеца.\r\n\tДобрата новина е, че (предвид ниската база) България е на второ място след Румъния по най-висок ръст на резултата в индекса в периода 2000-2015 година. Но докато Румъния вече е на 20-то място в света, слабата съдебна система в България все още задържа страната сред държавите от Африка и Близкия изток и подкопава развитието на икономиката, посочват от ИПИ.", "date": "2017.09.28", "title": "ИПИ: Слабата съдебна система подкопава развитието на икономиката"}
{"url": "http://www.mediapool.bg/tozi-vss-si-tragna-bez-otchet-no-sas-skandal-za-pari-news269766.html", "text": "Последното заседание на Висшия съдебен съвет в този му състав приключи без кадровиците да направят отчет за дейността си, но за сметка на това си спретнаха скандал на тема \"кой каква заплата взима\". Повод за \"достойния\" завършек на мандата даде един от най-активните членове на съвета и негов представляващ член Димитър Узунов, който сутринта прави разбор на заплатите във ВСС в студиото на бТВ. Той обясни, че получава около 7000 лв, а от думите му се разбира, че ги заслужава. После нападна свои колеги, които обявиха, че не желаят да получат обезщетението от 20 заплати след края на мандата на ВСС.\r\n\tНа този фон председателят на Върховния касационен съд Лозан Панов предложи ВСС и неговите работни комисии да направят отчет за мандата си, но предложението бе отхвърлено от мнозинството.\r\n\t\"Един такъв отчет е добър знак към колегите, може и да не е в писмена форма, а всеки от председателите на комисиите да отчете устно\", каза Панов, цитиран от \"Правен свят\". Идеята на шефа на ВКС бе пресечена от колегата му от Върховния административен съд Георги Колев, който каза, че готовност за отчети няма.\r\n\t\"Все пак не се намираме на кръгла маса\", заяви той и мнозинството го подкрепи. Масата във ВСС е правоъгълна.\r\n\t\n\n\r\n\tВ четвъртък сутринта пред бТВ Димитър Узунов нарочи колегите си Калин Калпакчиев и Соня Найденова за решението им да не вземат обезщетения след изтичането на мандатите им в съвета. \"Човекът на Бойко във ВСС\", както Узунов нашумя от аферата \"Яневагейт\", каза, че Соня Найденова вече е взела по-голямата част от максимума от 20 брутни възнаграждения.\r\n\t\"Тя е получила 98% от обезщетението си, и сега продънва ушите ни, че се отказва. Когато тя беше представляваща, по решение на ВСС, тя получаваше 35% повече като възнаграждение от останалите членове на ВСС. Излиза, че когато тя получава повече, решението на ВСС е било правилно и законосъобразно. Нека г-жа Найденова се откаже и от тези 35%\", каза Узунов.\r\n\tТой допълни, че Соня Найденова по онова време е \"обикаляла Европа повече, отколкото Апостола на свободата България през османското робство\". Това накара Найденова да вземе думата за право на отговор по време на заседанието на ВСС.\r\n\t\"До забраната членовете на ВСС да получават допълнително възнаграждение за участие в комисии, всички, включително и представляващият, получаваха допълнително в размер до 35%. Ако някой твърди, че съм получавала повече, моля да го каже сега и тук пред всички\", каза Найденова.\r\n\t\"Аз разполагам с достатъчно правни средства, за да защитя доброто си име\", допълни тя.\r\n\tЗаседанието вървеше в този дух, когато Юлиана Колева обяви, че ВСС е номиниран за наградата \"Кристални везни на правосъдието\" на Европейската комисията. Номинацията на ВСС е заради проекта му заедно с Министерството на образованието, по който съдии и прокурори обучиха хиляди ученици от цялата страна. Общо 12 000 ученици са участвали в обученията през миналата година, а проектът ще продължи още 5 години.\r\n\t\"ВСС не е само скандали, пленумите не са само отношения между отделни негови членове\", каза Колева.\r\n\t\r\n\tПреди заседанието на ВСС някои от неговите членове, предимно от малката опозиция, казаха пред медиите какво е било важно за тях от изминалия мандата.\r\n\t\"Цялата поредица от действия против председателя на ВКС Лозан Панов беше изключително некоректна и се дължи на това, че той отказа да изпълнява поръчките, за които беше избран\", каза Галя Карагьозова в отговор на въпрос от кое най-много я е срам в края на мандата. Тя допълни, че няма някое конкретно решение на ВСС, което да е особено скандално, а става въпрос за поредица от действия. По думите й този състав на ВСС е имал някои незаконосъобразни решения, проявявал е двойни стандарти при избора на шефове в системата и не е успял да спази някои от собствените си правила.\r\n\t\"Надявам се новият съвет да загърби лошите практики и да продължи напред\", каза още Карагьозова. Тя отчете, че нито един друг орган в страната няма подобна публичност при отразяване на работата си, като допълни, че скандалите не са били заради влошени лични отношения, а противопоставяне на принципи и мнения.\r\n\tЮлиана Колева смята, че този състав на ВСС е свършил повече работа, отколкото е било показано. \"За съжаление скандалите изместиха конструктивната работа. Те бяха основно свързани с различни кадрови решения\", допълни Колева. По думите й, ако бяха принципни решенията на съвета, нямаше да има скандали.\r\n\tНезабравка Стоева каза, че има нужда от време, за да си даде личната равносметка:\r\n\t\"Нека мине време и сама да премисля. Може времето да ни осъди – може някое решение сега да изглежда вярно, пък да се окаже, че не е вярно\", обясни тя. Стоева е част от мнозинството във ВСС.", "date": "2017.09.28", "title": "Този ВСС си тръгна без отчет, но със скандал за пари"}
{"url": "http://www.mediapool.bg/nad-2000-balgarski-kompanii-rabotyat-v-rumaniya-news269767.html", "text": "Над 2000 компании с български капитал работят в Румъния. Приблизително толкова румънски фирми оперират у нас. Търговията между България и Румъния възлиза на 3.8 млрд. евро за 2016 г., което е ръст от 5.7 на сто спрямо година по-рано. Салдото в двустранната търговия е положително за България и е в размер на 256 млн. евро за 2016 г.\r\n\tТова стана ясно по време на срещата на заместник-министъра на икономиката Александър Манолев с държавния секретар в Министерството на бизнес средата, търговията и предприемачеството Стерика Фундуля. Двамата са обсъдили възможностите за икономическо сътрудничество в навечерието на предстоящото заседание на правителствата на двете страни на 3 октомври във Варна, съобщи Министерството на икономиката.\r\n\tСтерика Фундуля акцентира на важността на двустранното сътрудничество и отбеляза, че то има все по-голямо значение за цялостното развитие на Европа. Той акцентира на мерките, които румънското правителство предприема за подобряване на бизнес средата и на резултатите, които се постигат.\r\n\t\"За нас е много важно да продължим да насърчаваме идването на повече български инвеститори в Румъния, както и да подкрепим румънски компании да реализират проекти в България\", отбелязал държавният секретар.\r\n\t\"Вярвам, че положителните тенденции ще се запазят и се надявам, че и работата на смесената работна група ще допринесе в тази посока\", е заявил зам.-министър Манолев.\n\n\r\n\tПо думите му един от начините за повишаване на стокообмена е чрез разнообразяване на търговските потоци между двете страни и включване на нови продукти в листите на търгуваните стоки.\r\n\tМежду България и Румъния се обменят предимно метали и метални изделия, нефтени продукти, захар, зърнени култури, медикаменти, изделия на хранително-вкусовата промишленост, както и транспортни средства, вкл. трактори и автомобили, стана ясно по време на заседанието.\r\n\tКато отрасли с перспектива за растеж в двустранната търговия бяха посочени машиностроене, електроника и електротехника, строителство, хранително-вкусова промишленост, текстилна и трикотажна промишленост, ИТ, аутсорсинг и др.\r\n\tДвустранните търговско-икономически връзки могат да се разширят също така и чрез повече специализирани събития, е отбелязал Александър Манолев.", "date": "2017.09.28", "title": "Над 2000 български компании работят в Румъния"}
{"url": "http://www.mediapool.bg/vaorazheni-zadignaha-nad-300-000-lv-ot-inkaso-kola-v-sofiya-news269749.html", "text": "Трима маскирани мъже нападнаха инкасо кола пред трезор в столичния кв. \"Овча купел 2\" и задигнаха над 300 000 лв. в сряда вечерта. Сигналът е подаден десетина минути преди 23.00 часа, потвърдиха от МВР.\r\n\tПри нападението леко са пострадали охранителите, върху които е била използвана физическа сила, съобщи в четвъртък заместник главният секретар на вътрешното министерство Георги Арабаджиев.\r\n\tПристигналите на място лекарски екипи са оказали първа помощ на ранените, но по тяхно желание не са ги приели за лечение в болница.\r\n\tОбирджиите са нападнали охранителите в момент, когато са пренасяли чували с пари от инкасо автомобила в трезора. Един от престъпниците е носил автомат \"Калашников\", става ясно от кадрите, заснети от охранителните камери. До стрелба обаче за щастие не се е стигнало.\r\n\tРазследващите предполагат, че двамата му съучастници също са били въоръжени. Тримата са избягали с тъмен джип от местопрестъплението и в момента се издирват от столичната полиция. По думите на Арабаджиев при грабежа са задигнати между 300 000 и 400 000 лв. Нападнатият инкасо център е собственост на една от най-големите охранителни фирми у нас.\r\n\tПопитан дали в случая са забелязани пропуски в охранителната дейност на потърпевшата компания, заместник главният секретар на МВР отказа да коментира, защото така би предпоставил заключението на разследващите му колеги. Въпреки това той отправи недвусмислен призив към охрнителните фирми - да спазват предписанията, които им правят от полицията.\r\n\t\"Подценяват ги и така се стига до случаи, като снощния\", добави Георги Арабаджиев, след което потвърди, че така на практика признава, че при грабежа в кв. \"Овча купел 2\" са установени пропуски в охраната.", "date": "2017.09.28", "title": "Въоръжени задигнаха над 300 000 лв. от инкасо кола в София"}
{"url": "http://www.mediapool.bg/bryuksel-vavezhda-zabrana-za-dvizhenieto-na-stari-dizelovi-avtomobili-news269768.html", "text": "От началото на следващата година движението на стари дизелови автомобили в Брюксел ще бъде забранено, съобщиха местни медии.\r\n\tЗабраната ще обхване дизеловите автомобили, произведени преди 1997 година. От 2019 г. в града няма да могат да се движат дизелови автомобили, регистрирани преди 2006 г., както и бензинови, произведени преди 2001 година. Поетапното въвеждане на ограниченията ще продължи до 2025 година.\r\n\tОтбелязва се, че мярката ще обхване и други градове в страната. Досега подобни ограничения бяха въведени единствено в част от втория по големина белгийски град Антверпен.\r\n\tВластите не разполагат с данни как промените се отразяват на качеството на въздуха.\r\n\tПроучване на общественото мнение показва, че мнозинството белгийци (87 на сто) не одобряват новите забрани.\n\n\r\n\tЗа разлика от Париж, Берлин, Лондон и Стокхолм, в Брюксел спазването на правилата ще се следи с камери, а не с поставянето на лепенки на автомобилите, които отговарят на изискванията. Нарушителите ще бъдат глобявани, ако бъдат засечени от камера да използват автомобил от забранителния списък.\r\n\tОт началото на тази година в Белгия официално спря продажбата на бензин А95 и вместо това по бензиностанциите се предлага гориво А95 Е10 с 10-процентно съдържание на биоетанол. Целта на промяната е намаляване на количествата сяра, отделяни при работата на автомобилните двигатели.\r\n\tМедиите отбелязват, че според директива в ЕС до 2020 г. поне 10 на сто от енергията, използвана от превозните средства, трябва да бъде набавяна от възобновяеми източници. Това изискване е свързано с опазването на природата, но данните от Белгия показват, че едва около 30 на сто от превозните средства в страната се движат с бензин, а основната част ползват дизел - най-мръсното от масовите горива.", "date": "2017.09.28", "title": "Брюксел въвежда забрана за движението на стари дизелови автомобили"}
{"url": "http://www.mediapool.bg/kataluniya---edin-ot-ikonomicheskite-dvigateli-na-ispaniya-news269769.html", "text": "Каталуния, чиито ръководители работят активно за отделянето й от Испания, е един от испанските икономически двигатели, първият регион в страната по износ, водещ в промишлеността, изследванията и туризма, но в същото време се задъхва от тежко дълго бреме.\r\n\t\r\n\tС 19 % от испанския брутен вътрешен продукт (БВП) през 2016 година, Каталуния има много близък резултат с Мадрид (18,9%) в надпреварата за титлата най-богатия район на страната. Тя е на четвърто място по БВП на човек от населението (28 600 евро спрямо 24 000 евро средно в Испания), изпреварват я Мадрид, Баския и Навара.\r\n\tРавнището на безработица е близко до отчитаното в столицата и е много по-ниско, отколкото в останалата част на страната: 13,2% през второто тримесечие на 2017 година спрямо 17,2% в национален мащаб (13% в Мадрид).\r\n\t\n\n\r\n\tКаталуния е безспорният лидер в износа сред регионите на Испания с една четвърт от стоките, които са били пласирани в чужбина през 2016 година и през първото тримесечие на 2017 година. Регионът е привлякъл през 2015-а близо 14% от чуждестранните инвестиции в Испания, заемайки втора позиция след Мадрид (64%), но пък много пред всички други региони (според най-новите данни, предоставени от министерството на икономиката).\r\n\tЦентралите на редица големи компании са в Барселона: текстилната група Mango, третата испанска банка CaixaBank, газовият гигант Gas Natural, групата Abertis (тя е собственик на френските дружества от сектора на управление на автомагистралите Sanef) или пък парфюмерийната компания Puig (собственик на Nina Ricci, Paco Rabanne и Jean-Paul Gaultier).\r\n\t\r\n\tХранително-вкусовото производство е лидер в промишления сектор на региона и по брой на работните места, и по оборот, теглен нагоре от месопроизводството, което има голям дял в износа на свинско.\r\n\tКаталуния дава над половината от химическото производство на Испания. Активността й тази област е по-голяма, отколкото дори на някои европейски страни като Австрия, според регионалната федерация на заетите в сектора.\r\n\tПрез 2016 година регионът бе вторият в Испания по брой на пуснатите от поточните линии автомобили с 19% от националното производство (21% за Кастилия и Леон). Nissan и Volkswagen (чрез марката си Seat), притежават в Каталуния заводи за производство. Испания е вторият автомобилостроител в ЕС след Германия.\r\n\tРегионът има и значителен логистичен капацитет.\r\n\t\r\n\tКаталуния залага на изследванията и то най-вече в бионауките (генетика, невронаука, клетъчна биология . . .), сектор, който създава 7% от нейния БВП. С много съвременни болници и центрове за изследвания, включително ядрен с ускорител на частици, регионът е първият в Европа по брой фармацевтични компании на човек от населението.\r\n\tНовите технологии също имат широко присъствие в Барселона, която всяка година е домакин на световния конгрес по мобилните комуникации.\r\n\tКаталунските университети са сред най-добрите в страната: от първите пет испански университета в шанхайската класация три са каталунски. Търговските училища също са много разпространени и в Барселона има много издателски къщи.\r\n\tГлавна туристическа дестинация в Испания\r\n\tКаталуния, със столицата си Барселона и плажовете на Коста Брава, е испанският регион, привличащ най-много чуждестранни туристи. Тази тенденция се засили още повече през последните години. Над 18 милиона души са посетили Каталуния през 2016-а, а това е една четвърт от общия брой на чужденците, посрещнати в страната.\r\n\tЛетището й е второто след мадридското. То е обслужило през 2016 година над 44 милиона пътници и се ползва с висока оценка сред нискотарифните авиопревозвачи, които планират да го направят европейски хъб за полетите си на далечни разстояния към Америка.\r\n\tПристанището на Барселона е третото по големина в Испания за стоки след Алхесирас и Валенсия и едно от най-важните в Европа за круизните кораби.\r\n\t\r\n\tБремето на държавния дълг е една от слабите точки на Каталуния. Той представлява 35,2% от нейния БВП и това я прави третия най-силно задлъжнял регион в Испания през първото тримесечие на 2017 година.\r\n\tВ абсолютна стойност Каталуния дори е начело по този показател със 75,4 милиарда евро в края на март. Дълговите й книжа, които се оценяват като спекулативни, не й позволяват да се финансира директно от пазарите. Тя зависи от заемите от централната държава.\r\n\tИкономическото въздействие на независимостта\r\n\tДебатът предизвиква гневни реакции сред настроените \"против\" и \"за\" независимост, които често представят данните си, изготвени според различни методологии и хипотези.\r\n\tСпоред министъра на икономиката на Испания една независима Каталуния вероятно ще излезе от ЕС, нейният БВП ще се срине с 25 до 30%, а пък безработицата ще се удвои.\r\n\tНякои икономисти посочват - тъкмо обратното, че новата държава ще запази членството си в ЕС, пресмятат, че нейният БВП би останал долу-горе стабилен в краткосрочна перспектива и би се увеличил със 7% в дългосрочна перспектива.\r\n\tРегионалното правителство на Каталуния, което иска нейната независимост, също е на мнение, че тя няма да страда повече от \"бюджетен дефицит\", защото повече няма да дава пари на централната държава, които не си връща.\r\n\tКаталунската изпълнителна власт е изчислила, че този дефицит е близо 16 милиарда евро (8% от регионалния БВП), а пък според централното правителство, което използва различна методология, става дума за 10 милиарда евро (5% от регионалния БВП).", "date": "2017.09.28", "title": "Каталуния - един от икономическите двигатели на Испания"}
{"url": "http://www.mediapool.bg/ek-iska-ot-internet-platformite-srokove-za-premahvane-na-opasno-sadarzhanie-news269770.html", "text": "Европейската комисия представи предложенията си за борба с разпространението в интернет на съдържание, свързано с тероризма и словото на омраза, предаде БТА от Брюксел.\r\n\tКомисията призовава интернет платформите да улеснят подаването на сигнали за опасно съдържание, както и да въведат срокове за неговото премахване. Настоява се платформите да направят така, че да разубеждават онези потребители, които веднъж са нарушили правилата, да повтарят опасните си действия.\r\n\tЕК предлага платформите да въведат автоматизирани способи за засичане и премахване на съдържание, което не отговаря на изискванията, като същевременно направят така, че да не се стига до прекалени мерки. Платформите следва да съставят списък от потребители, на които може да се има доверие, и да приемат от тях сигнали за злоупотреби.\r\n\tПлатформите следва да въведат способи за обратна връзка с националните власти, за да може властите да намират лесно и бързо към кого да се обърнат в случай на необходимост от премахване на съдържание. Интернет платформите са призовани да разработят похвати, с които да бъде затруднено връщането онлайн на съдържание, което веднъж вече е било отстранено.", "date": "2017.09.28", "title": "ЕК иска от интернет платформите срокове за премахване на опасно съдържание"}
{"url": "http://www.mediapool.bg/hakeri-ot-rusiya-pomagat-na-vlastite-v-kataluniya-news269771.html", "text": "Хакери, намиращи се в Русия, помагат на властите в Каталуния да поддържат сайта на референдума за независимост на автономната испанска област, насрочен на 1 октомври, но забранен от Мадрид. Това твърди в. \"Паис\", като се позовава на националната полиция.\r\n\tПо негови данни за властите на пиренейското кралство е по-лесно да открият хакер, който работи на територията на ЕС. Русия и Евросъюзът нямат и спогодби в сферата на дигиталното законодателство.\r\n\tДо момента полицията вече е затворила над 140 страници, свързани с референдума. Затворен бе и първият официален сайт, посветен на плебисцита, но каталунските власти създадоха два нови, действайки от Великобритания и Люксембург. Със съдебни решения незабавно бяха затворени и те. Тогава хакери, работещи за регионалното ръководство, клонираха интернет страницата и активираха нови адреси в Европа, пише вестникът. Сегашният домейн според него е създаден с действия от територията на Русия и Централна Азия.\r\n\tИзданието изтъква, че затварянето на страница, съществуваща в чужбина, е продължителен процес, тъй като изисква изпращане на съдебна заповед до полицията на друга държава, която първо трябва да направи съответната преценка.", "date": "2017.09.28", "title": "Хакери от Русия помагат на властите в Каталуния"}
{"url": "http://www.mediapool.bg/frenskite-vlasti-zaloviha-17-ton-kanabisova-smola-v-tunela-pod-lamansha-news269772.html", "text": "Френските власти са заловили миналия четвъртък 1,7 тон канабисова смола на стойност 12 милиона евро. Тя е била намерена при проверка на камион, пътуващ за Великобритания, в тунела под Ламанша в Кокел, Па дьо Кале, съобщиха френските митници.\r\n\tМитничарите са открили в индустриални филтри \"термозаварени сиви пластмасови торби с канабисова смола\", предаде Франс прес. Конфискувани са 32 индустриални филтъра с 1698 кг наркотик. Стойността на стоката се оценява на над 12 милиона евро по цени на дребно на нелегалния пазар за наркотици, се казва в съобщението на митниците.\r\n\tШофьорът е бил придружаван от сина си. Двамата са румънски граждани.\r\n\tПрез 2016 г. френските митничари са заловили 83,4 тона наркотици, в това число 64,5 тона канабис.", "date": "2017.09.28", "title": "Френските власти заловиха 1,7 тон канабисова смола в тунела под Ламанша"}
{"url": "http://www.mediapool.bg/reitingat-na-makron-se-povishava-news269773.html", "text": "Две проучвания на общественото мнение в последните четири дни показват леко покачване на рейтинга на френския президент Еманюел Макрон, който се бе сринал след избирането му през май, предаде ДПА.\r\n\tДопитване на института Елаб за телевизия Бе Еф Ем дава 16 процента одобрение на Макрон спрямо 7 процента за периода 12-13 септември.\r\n\tОколо 39 процента са недоволни от президента спрямо 37 процента в предишното проучване, а 45 процента заявяват, че е твърде рано да се произнесат.\r\n\tАнкета на института Ифоп за в. \"Журнал дю диманш\" показва, че 45 процента от запитаните са доволни от Макрон при 40 процента в предишното допитване, а 53 процента са недоволни спрямо 57 процента преди. В това допитване нямаше отговор \"рано е да се прецени\".\r\n\tВ анкетата на Елаб 68 процента от запитаните са съгласни, че политиката на Макрон до момента съвпада с предизборните му обещания. 59 процента обаче се съмняват, че политическите му решения ще съживят икономиката, а 31 процента ги одобряват.\n\n\r\n\tМиналата седмица Макрон подписа важни промени в Кодекса на труда, целящи да го направят по-гъвкав.", "date": "2017.09.28", "title": "Рейтингът на Макрон се повишава"}
{"url": "http://www.mediapool.bg/mvr-s-iznenadvasht-hod-sreshtu-napadeniyata-nad-politsai-obucheniya-po-samootbrana-news269774.html", "text": "Нападенията над полицаи по време на службата им се увеличават през 2017 г., обяви в четвъртък вътрешният министър Валентин Радев, отбелязвайки, че тревожната тенденция засяга и други държавни служители, като лекарите и учителите, например.\r\n\tТой акцентира върху тази тема по време на редовната си месечна пресконференция, подчертавайки, че \"\".\r\n\tВсъщност ръководството на МВР е решило да се бори с агресията срещу служителите си по две направления – информационно и методическо. Първото бе осъществено от самия министър в четвъртък: \"Д\r\n\t\"Нашето задължение и това, което ние можем да направим, е да обучим, да акцентираме на полицаите точно как да използват, включително оръжие, когато се самоотбраняват. Или други помощни средства, или дори без средства. Къде е границата? Много е важно за нас тази граница да бъде ясна не само на нашите служители, но на първо място това е нашето задължение да го направим за тях, а след това да бъде обяснено и чрез вас, разбира се, и на гражданството. Да е ясно докъде са правомощията. Докъде и защо не трябва да се посяга на държавни служители и в случая на МВР\", опита се да обясни логиката на идеята си вътрешният министър.\r\n\t\"Ако искаме те да ни пазят, да се отнасят добре към нас, никой не трябва да си позволява. Но отделно казвам и не случайно споменавам и лекари, и учители, тенденцията е обща. Но моята грижа и грижата на политическото ръководство е МВР и ние ще направим необходимото\", демонстрира своята решителност Валентин Радев.\r\n\tПритесненията му за способността на полицаите да съхранят физическата си цялост по време на работа се свързани факта, че през първите шест месеца от тази година нападенията над униформени в страната са се увеличили с 27% в сравнение с този период през 2016 г. През цялата минала година тези случаи са 284, през 2015 г. са 196, а само през първата половина от тази година вече са регистрирани 176 посегателства над полицаи.\r\n\tКато особено отличаващ се в това отношение град, Радев посочи Бургас, където за първите шест месеца от т.г. е имало 37 подобни инциденти при 47 за цялата минала година. Притеснителна за министъра е и статистиката от Плевен – 13 нападения над полицаи за първата половина от т.г. при 24 посегателства за цялата 2016 г. Като друг град със засилваща се агресия срещу униформените, той отличи София, но без да посочи конкретни данни.", "date": "2017.09.28", "title": "МВР с изненадващ ход срещу нападенията над полицаи – обучения по самоотбрана"}
{"url": "http://www.mediapool.bg/peshehodnite-zoni-v-tsentara-na-sofiya-se-uvelichavat-news269776.html", "text": "Пешеходните зони в центъра на София постепенно ще се увеличават, ще бъдат начертани нови велоалеи, а скоростта на колите ще се ограничи. Първите стъпки от плана на Столичната община за нова организация на движението в центъра на града вече са направени.\r\n\tВ четвъртък Столичният общински съвет реши да удължи пешеходната зона по бул. \"Витоша\" до кръстовището с бул. \"Ал Стамболийски\". До няколко месеца забранен за коли ще е и участък от ул. \"Георг Вашингтон\", а максималната скорост на движение в малките централни улици ще бъде намалена на до 30 км в час.\r\n\tРазширението на пешеходните зони ще продължи със спиране на движението на коли по ул. \"Съборна\" - от площад \"Света Неделя\" до Градската градина. Ще се промени и самият площад \"Света Неделя\", но как ще се реши след международен конкурс, който предстои да бъде обявен. Предвижда се още само за пешеходци да бъде обособена ул. \"Граф Игнатиев\", както и пространството пред храма \"Св. Александър Невски\".\r\n\t\r\n\tПо предложение на зам.-кмета по транспорта Евгени Крусев и главния архитект Здравко Здравков общинарите решиха да се затвори за коли бул. \"Витоша\" в отсечката между ул. \"Алабин\" и бул. \"Стамболийски\". Пространството трябва да стане пешеходна зона до 1 март догодина заедно с обособяването на пешеходна зона по ул. \"Г. Вашингтон\" между улиците \"Трапезица\" и \"Пиротска\".\n\n\r\n\tСпоред общинската администрация затварянето на тези участъци за коли няма да натовари много трафика в центъра. Аргументите са, че движението по улиците \"Алабин\" и \"Позитано\", които пресичат новата пешеходна част от \"Витоша\", няма да бъде спирано. Освен това и в момента през тази част на бул. \"Витоша\" не минавали много коли - 300 - 500 на денонощие, а пространството се ползвало основно за паркиране и стоянка за таксита. В същото време от ул. \"Алабин\" до Ларгото минавали по около 2400 пешеходци на ден.\r\n\tВ допълнение с новата пешеходна зона по малките улици в центъра на града ще бъдат нарисувани велоалеи с широчина от 1 метър, а скоростта на движение ще е до 30 км в час. Става въпрос за пространството между ул. \"Леге\", ул. Алабин\" и булевардите \"Васил Левски\", \"Христо Ботев\" и \"Цар Освободител\". По-ниската скорост на движение няма да важи за булевардите. Според Крусев и в момента колите рядко се движели с по-бързо по малките улици.\r\n\tАдминистрацията и съветниците от ГЕРБ аргументираха промените с това, че така ще се стимулира придвижването пеш, с колело или градски транспорт и ще се намали замърсяването на въздуха.\r\n\t\r\n\tОт опозицията обаче разкритикуваха новата организация на движението с мотива, че няма сериозен анализ как ще се отрази на трафика в района и на чистотата на въздуха. Според Борислав Бориславов (СДС) затварянето на част от бул. \"Витоша\" за коли ще доведе до сериозни задръствания по ул. \"Алабин\" и в района на близкия площад \"Македония\". Това вместо да изчисти въздуха, ще доведе до още повече вредни емисии от чакащите в задръстването коли. Бориславов добави, че не е търсено мнението на хората в района, както и на институциите, чиито сгради се намират там.\r\n\tКалоян Паргов от БСП също се усъмни в положителния ефект от спирането на движението. \"Какво ще постигнем?! Екология в пешеходната зона, а наоколо - дим\", коментира той. Паргов предложи вместо да се спира движението на парче да се вземе решение за затварянето на центъра за коли, но след като се направи подробен анализ и се осигурят алтернативи за паркиране и придвижване на хората, които живеят в района.\r\n\t\"Не очаквам страхотни колизии и ужасни картини, каквито бяха представени по време на заседанието. Искаме София да е град на хората\", коментира главният архитект Здравко Здравков.", "date": "2017.09.28", "title": "Пешеходните зони в центъра на София се увеличават"}
{"url": "http://www.mediapool.bg/viziyata-na-makron-za-evropa---osnovnoto-yastie-na-vecheryata-na-evroliderite-v-talin-news269792.html", "text": "Амбициозната реч на френския президент Еманюел Макрон за бъдещето на Европа ще е основното ястие на вечерята на европейските лидери довечера в Талин, ден преди среща на върха, посветена на цифровата икономика, пише в четвъртък агенция Франс прес.\r\n\t \r\n\t\"Вижте епохата ни, погледнете я добре и ще видите, че нямате избор\", заяви във вторник французинът на своите колеги след продължила над час и половина пледоария в подкрепа на една Европа \"на няколко скорости\" около една по-силна френско-германска двойка.\r\n\t \r\n\tМакрон първи ще вземе думата на тази тричасова вечеря в замъка Кадриорг - бивша лятна резиденция на руските царе, която сега е музей.\r\n\t \r\n\t\"След това речта му ще бъде отправна точка за изказванията на останалите\", уточни европейски дипломат пред АФП.\r\n\t \r\n\tПреди това в ранна вечер френският президент ще разговаря на четири очи с германската канцлерка Ангела Меркел и ще обсъди с нея френските предложения за реформа на ЕС. Тази двустранна среща не беше планирана предварително.\r\n\t \n\n\r\n\tНа вечерята ще присъстват всички държавни и правителствени ръководители от ЕС освен испанският премиер Мариано Рахой, който предпочита да остане в Мадрид три дни преди забранения референдум за независимост на Каталуния.\r\n\t \r\n\t\"За осигуряване на открит, откровен и неформален разговор, няма да се представя никакъв текст, а след разискванията ни няма да има писмена заключителна декларация\", предупреди председателят на Европейския съвет Доналд Туск.\r\n\t \r\n\t\"Всички необходими съставки за същинска дискусия са налице\", обеща вчера говорителят на Европейската комисия Маргаритис Схинас, който приветства \"смелите и конкретни предложения\" на френския държавен глава.\r\n\t \r\n\tСред множеството предложения са създаването на икономическо правителство на еврозоната със собствен министър и бюджет, под контрола на парламент на еврозоната, като и общи европейски сили за бързо реагиране до 2020 г.\r\n\t \r\n\tС особено нетърпение се очаква позицията по тези въпроси на канцлерката Меркел, на която Еманюел Макрон е предложил \"ново партньорство\".\r\n\t \r\n\tТя е по-скоро положително настроена към \"европейската страст\" на французина, но ограничената й победа на парламентарните избори в неделя я принуждава да сключи споразумение за коалиционно управление с либералите от Свободната демократическа партия, които пък се противопоставят на идеите на Париж за еврозоната.\r\n\t \r\n\t\"Твърде рано е\" за подробна оценка на френските предложения, каза вчера говорител на канцлерката.\r\n\t \r\n\tФренската визия за Европа \"на няколко скорости\" освен това изглежда се разминава с тази на председателя на Европейската комисия Жан-Клод Юнкер, който предпочита една здраво споена Европа, в чиято защита се изказа в програмната си реч за състоянието на Съюза в средата на този месец.\r\n\t \r\n\t\"Вярно е, че не мисля точно като г-н Макрон. Аз предпочитам 27 страни членки, които действат заедно и напредват заедно\", заяви Юнкер миналата седмица.\r\n\t \r\n\tСлед което направи следната уговорка: \"Когато обаче това не е възможно, по-добре Европа на няколко скорости, отколкото тъпчене на място.\"\r\n\t \r\n\tБританският премиер Тереза Мей също ще присъства на вечерята, броени часове след приключването на нов кръг преговори за Брекзита в Лондон.\r\n\t \r\n\tВеликобритания не бе канена на състояли се в последно време неформални срещи за бъдещето на ЕС в Словакия, Малта и Италия.\r\n\t \r\n\tМиналата седмица Мей в реч в Италия призова за \"мек\" Брекзит и обеща да изпълни финансовите задължения, които страната й е поела като член на ЕС, в опит да съживи бавно напредващите сложни преговори.\r\n\t \r\n\tПри толкова много важни теми Естония, която е ротационен председател на ЕС до края на годината, може да се затрудни да наложи в утрешния дневен ред цифровата икономика, която е приоритетната й тема.\r\n\t \r\n\t\"Лидерите са свободни да говорят за каквото искат. Но самият факт, че такава среща на върха ще се състои, вече е успех\", отбелязва източник от Съвета.\r\n\t \r\n\tСред обсъжданите теми ще е киберсигурността или свободното движение на данни, което е приоритет за водещата в цифровия сектор малка балтийска страна.\r\n\t \r\n\tВ дискусията ще се обсъди и защитеното във вторник от Еманюел Макрон френско предложение да се облага оборотът на дигиталните гиганти като Епъл или Гугъл във всяка отделна европейска страна, а не печалбите им, за да се води борба с фискалната оптимизация.", "date": "2017.09.28", "title": "Визията на Макрон за Европа - \"основното ястие\" на вечерята на евролидерите в Талин"}
{"url": "http://www.mediapool.bg/es-i-london-pak-se-razminaha-v-otsenkata-si-za-poredniya-krag-pregovori-news269793.html", "text": "ЕС и Лондон отново се разминаха в четвъртък в оценката си за постигнатия напредък в четвъртия кръг от преговорите за напускането на Великобритания.\r\n\t \r\n\tГлавният британски преговарящ Дейвид Дейвис настоя на пресконференция, че е направена \"решителна стъпка напред\", докато главният преговарящ на ЕС Мишел Барние определи напредъка като \"недостатъчен\". Великобритания иска да бъде най-силният партньор и съюзник на ЕС, посочи Дейвис, цитиран от БТА.\r\n\t \r\n\tПо неговите думи по повечето въпроси, свързани с правата на гражданите, позициите са били сближени. Основният въпрос за гражданските права след напускането на Великобритания остава, не би трябвало думата да има Съдът на ЕС, уточни Дейвис. Още нямаме споразумение по механизма за тълкуване на европейското право, добави той.\r\n\t \r\n\tПо-нататък ще уточним подробности по финансовите задължения, добави британският преговарящ.\r\n\t \n\n\r\n\tСпоред него по въпроса за Ирландия е бил постигнат \"известен напредък\".\r\n\t \r\n\tЩе запазим прилагането на европейските стандарти в областта на ядрената енергия. Остават някои въпроси, за чието решаване се изисква прагматизъм, по тях мненията ни се разминават, обобщи Дейвис.\r\n\t \r\n\tПопитан дали Великобритания предвижда да въведе визи за граждани на ЕС, например българи, румънци и поляци, Дейвис посочи, че неговата страна ще има занапред свободата да преценява самостоятелно миграционната си политика. Това не означава, че гражданите на ЕС няма да могат да посещават Великобритания или да работят в нашата страна, добави той.\r\n\t \r\n\tУспяхме да постигнем яснота по някои въпроси, по други остава още работа, коментира Барние. Не се споразумяхме за ролята на Съда на ЕС в спазването на договореностите.\r\n\t \r\n\tВеликобритания засега не е изчислила задълженията си към бюджета на ЕС, произтичащи от членството в Общността. За нас решението е да се изпълнят всички поети ангажименти. Още не сме постигнали достатъчен напредък, заяви Барние.", "date": "2017.09.28", "title": "ЕС и Лондон пак се разминаха в оценката си за поредния кръг преговори"}
{"url": "http://www.mediapool.bg/samo-chetvart-ot-bedechka-shte-bade-zastroena-ostanaloto-ostava-park-news269794.html", "text": "Само 83 дка, което е около една четвърт от местността \"Бедечка\" в Стара Загора, ще бъдат застроени. Останалите 328 дка ще бъдат парк. Това реши Общинският съвет на Стара Загора след близо два часа дебати в четвъртък.\r\n\tС 38 гласа \"за\" съветниците подкрепиха предложението на кмета Живко Тодоров за изменение на действащия Общ устройствен план на града в частта му за парк \"Бедечка\". Общинският съвет е от 51 съветници.\r\n\tПо този начин на територията на парка ще се запазят максимално зелените площи, без тези в най-южната му част, в която няма дървесни видове, макар че границите на парка във въпроса на местния референдум включваха и нея.\r\n\tПарковата територия е с граници: на юг - ул. \"Христина Морфова\", на север - алеята към предприятие \"Труд\", на запад – ул. \"Иван Вазов\" и на изток – ул. \"Хан Тервел\".\r\n\tПродължение на улица \"Августа Траяна\", която трябваше да премине през парка, няма да се строи, решиха още съветниците.\n\n\r\n\tОбщинският съвет разгледа и още две предложения за бъдещето на \"Бедечка\". Те бяха от съветници от ГЕРБ и БСП, но не получиха нужната подкрепа.\r\n\tОдобреното на кмета предложение предвижда три зони за местността \"Бедечка\" - за озеленяване (328 дка), за обществено и делово обслужване (32 дка) и за жилищно застрояване (51 дка).\r\n\tСобствениците на парцели в северната част на парка ще бъдат обезщетени с равностойни терени от военния фонд, които държавата ще предостави на общината, каза кметът Живко Тодоров. Той допълни, че тези, които не искат друг имот, ще получат пари.\r\n\tОчаква се решението на Общинския съвет да бъде оспорено в съда. Това обявиха част от собствениците на имоти, които са засегнати от забраната за строителство в северната част. Те имат седем дни, за да обжалват решението. Ако няма възражения, то ще влиза в сила.\r\n\tЛюбомир Станков, който е собственик на 3 декара земя в зелената площ, заяви пред БНР, че от 1993 г. досега е платил за данъци и дела 35 000 лева. \"За тази земя баща ми го прибраха и пребиха, за да стане член на ТКЗС-то. На него му сложиха в паспорта \"кулак\"\", каза Станков.\r\n\tЧаст от природозащитниците от \"Да запазим \"Бедечка\" също не останаха доволни от решението на Общинския съвет. Те припомниха, че има още много други малки собственици на земи в парка и по този начин те остават ощетени. Според тях \"Бедечка\" трябва да е изцяло зелена зона, за да не може никой да предявява претенции за земите си.\r\n\t\"Винаги общественият интерес е в полза на зелените площи. Това решение, макар че не е пълно, все пак е една огромна и значима разлика от това да се застроят 230 декара\", коментира Никола Райков от групата \"Запазете Бедечка\" пред БНР.", "date": "2017.09.28", "title": "Само четвърт от \"Бедечка\" ще бъде застроена, останалото остава парк"}
{"url": "http://www.mediapool.bg/sasht-shte-priemat-maksimum-45-000-bezhantsi-prez-2018-godina-news269795.html", "text": "САЩ ще приемат максимум 45 000 бежанци през фискалната 2018-а година, която започва в неделя, предаде ДПА. Това е най-малкият брой бежанци, които САЩ ще приемат от 1980 г. насам, отбелязва Ройтерс.\r\n\t \r\n\tСпоред доклад до Конгреса, оповестен в сряда, през фискалната 2018 г. САЩ ще приемат максимум 19 000 бежанци от Африка, 5000 от Източна Азия, 2000 от Европа и Централна Азия, 1500 от Латинска Америка и Карибите, и 17 500 от Близкия изток и Южна Азия.\r\n\t \r\n\tТова е намаление с повече от 50 процента спрямо тавана, определен миналата година от бившия американски президент Барак Обама, и е много по-ниско от лимита от 75 000 души, колкото според адвокати на бежанци е необходим в отговор на хуманитарните кризи по света, отбелязва Ройтерс.\r\n\t \r\n\tВ доклада за бежанците, който по закон президентската администрация трябва да подаде в Конгреса преди началото на всяка фискална година, се посочва нарастващият брой бежанци, които вече се намират в САЩ и са потърсили убежище.\r\n\t \r\n\tДПА припомня, че през фискалната 2016 г. в САЩ са били приети 84 995 бежанци от 79 страни, а през фискалната 2017 г. се очаква броят на приетите да бъде 54 000.\r\n\t \n\n\r\n\tПо данни на Държавния департамент 72 процента от приетите бежанци през 2016 г. са били жени и деца. Седемдесет процента от тях са били от само пет държави: Демократична република Конго, Сирия, Мианма, Ирак и Сомалия.\r\n\t \r\n\tАдминистрацията на Барак Обама планираше да приеме през 2017 г. 110 000 бежанци, припомня ДПА.", "date": "2017.09.28", "title": "САЩ ще приемат максимум 45 000 бежанци през 2018 година"}
{"url": "http://www.mediapool.bg/parlamentat-e-otlichen-za-absurdnata-si-zakonodatelna-praktika-news269796.html", "text": "Народното събрание получи тазгодишната антинаграда \"Вързан ключ\" на \"Програма Достъп до информация\" (ПДИ) за най-абсурден отказ за предоставяне на обществена информация. Това стана ясно в четвъртък по време на годишната церемония за \"Деня на правото да знам\", провеждана от авторитетната неправителствена организация.\r\n\tПарламентът бе отличен за цялостно творчество по време на летния политически сезон за скоростното обсъждане на редица законопроекти от изключителна важност -Закона за опазване на околната среда, Административнопроцесуалния кодекс и Закона за съдебната власт.\r\n\tПДИ напомня, че Народното събрание е нарушило изискванията за прозрачност на законодателния процес и в частност – за обществено обсъждане на законопроектите. Наградата се дава и за самите законодателни поправки, които ограничават права. В Закона за опазване на околната среда гражданите бяха лишени от възможност да оспорват стратегическите държавни проекти пред върховен съд. Промените в АПК не бяха обсъдени със заинтересованите страни за първо четене, а предвиждат драстично повишаване на съдебните и държавните такси за граждани и неправителствени организации.\r\n\tАнтинаградата \"Срамота\" се присъжда на Столичната община и община Белово. Софийското кметство често не публикува актове на кмета и не отговаря на заявление за достъп до информация от граждани. Община Белово също има системен проблем в тази област.\r\n\tОбщина Варна получи отличието \"Катинар\" за отказ да предостави информация за компрометирания си проект за \"Интегриран градски транспорт\", финансиран от ЕС.\r\n\tНа обратния полюс е Министерството на финансите, което е отличено с положителната награда ”Златен ключ” за високото ниво на активна прозрачност и своевременното и ефективно изпълнение на задълженията по Закона за достъп до обществена информация.\n\n\r\n\tНаграда \"Златен ключ” в категорията за най-активен гражданин получи Димитър Пецов от Силистра за проявена упоритост и последователност при търсенето на информация от местната власт в града.\r\n\tНеправителствените организации \"За Земята - Достъп до правосъдие\" и \"Грийнпийс-България\" получиха голямата награда \"Златен ключ\" за активно и резултатно използване на Закона за достъп до обществена информация. Те успяха да получат достъп до данните за качество на въздуха в София, а след това направиха публична кампания по въпроса, която предизвика широк обществен отзвук.\r\n\tС голямата награда \"Златен ключ\" бе отличен и бившият журналист от телевизия BiT Илия Вълков, чиито усилия доведоха до разсекретяване на втората стенограмата \"КТБ\" от консултациите при президента.\r\n\tПочетни грамоти получиха и други журналисти. Мариета Димитрова от \"Благоевград Нюз\" бе отличена за разследването й за злоупотреби при санирането в Благоевград. Самуил Димитров от вестник \"Сега\" бе отличен за разследванията си за МВР. Разследвашият сайт \"Биволъ\" получи грамота за постоянното използване на Закона за достъп до обществена информация при своята работа по обществено значими теми, включително за стабилността на банковия сектор в България.", "date": "2017.09.28", "title": "Парламентът е \"отличен\" за абсурдната си законодателна практика"}
{"url": "http://www.mediapool.bg/evropeiskite-telekomi-iskat-ot-ek-predvidima-regulatsiya-news269798.html", "text": "За балансирана, прозрачна и предсказуема регулация на телекомите в Европа, която да стимулира предлагането на нови потребителски услуги и създаване на нови работни места, призова главният изпълнителен директор на \"Виваком\" Атанас Добрев по време на годишната среща на Eвропейската асоциация на телекомуникационните оператори – , състояла се в сряда, в Брюксел.\r\n\tВ конференцията на тема \"Европейските регулации в дигитализацията във времена на промени“ се включиха Мария Габриел, европейски комисар по въпросите за цифровата икономика и цифровото общество, както и главните изпълнителни директори на \"Дойче телеком\" (Deutsche Telekom) Тимотеус Хьотгес, на \"Ориндж\" (Orange) Стивън Ричърдс, и на \"Куалком\" (Qualcomm Europe) Енрико Салватори.\r\n\tСпоред Добрев, ако има опасност за телекомите в Европа ,тя не е в задаващата се цифровизация, а в това дали се извършва от компаниите зад океана, които имат много по-голяма свобода на действие и обхват.\r\n\tОт дискусията още стана ясно, че европейските телекоми се притесняват от усложнената регулация и стеснен спектърен обхват в сравнение с конкурентните оператори в Щатите, съобщиха от българския телеком.\r\n\tУчастниците в срещата са поискали повече свобода и възможности за възвръщаемост на инвестициите. Според шефа на \"Виваком\" телеком операторите в Европа трябва да имат свободата да рискуват. и не би било успешно ограничаване на бъдещето, преди то да се е случило. \"Оставете индустрията свободна от рестрикции и нека конкуренцията е основен регулаторен двигател. Това би бил верният път, който подхожда на Европа“, заявил Добрев\n\n\r\n\tТой е изразил подкрепата на общността за усилията на българския еврокомисар Мария Габриел при отстояване предложените от ЕК политики за дерегулация и стимулиране на инвестициите и иновациите. Добрев е обявил и, че \"Виваком\" има интерес за сътрудничество с българското правителство относно намаляване цените за роуминг със страните от Западните Балкани.\r\n\tETNO е организация на операторите на телекомуникационни мрежи в Европа, която обединява техния глас от 1992 г. насам. ЕТНО обединява основните инвеститори в иновативни и висококачествени платформи и услуги за електронна комуникация, представляващи 70% от общите инвестиции в сектора. Членове на организацията са 39 телеком компании, опериращи в Европа, а от българска страна представител е \"Виваком\".", "date": "2017.09.28", "title": "Европейските телекоми искат от ЕК предвидима регулация"}
{"url": "http://www.mediapool.bg/trima-regionalni-deputati-napusnaha-alternativa-za-germaniya-news269799.html", "text": "Трима депутати в парламента на германската провинция Мекленбург - Предна Померания напуснаха дясната националистическа партия \"Алтернатива за Германия\" (АзГ), предаде ДПА. Агенцията отбелязва, че това решение, взето броени дни след като антиимигрантската формация влезе за първи път във федералния парламент, предизвика спекулации, че тя може да се разцепи.\r\n\t \r\n\tБернхард Вилт, съпредседател на АзГ в североизточната германска провинция, напусна партията заедно с още двама регионални депутати - Матиас Мантай и Кристел Вайсиг. Тримата се аргументираха с десни, екстремистки тенденции в нейните редици.\r\n\t \r\n\tСъпредседателката на АзГ Фрауке Петри напусна партията заедно със своя съпруг Маркус Прецел и още няколко техни сподвижници броени часове след историческия успех на формацията на федералните парламентарни избори в неделя. АзГ влезе за първи път в Бундестага с резултат от 12,6 процента, което й осигури 90 депутати в долната камара на германския парламент.\r\n\t \r\n\tПетри и Прецел са смятани за част от по-умерена фракция в АзГ, която иска да привлече гласоподаватели от управляващия християндемократически блок и да дойде на власт след следващите парламентарни избори в Германия, през 2021 г., отбелязва ДПА Никой от тях не е потвърдил, че те възнамеряват да създадат нова партия.\r\n\t \r\n\tПрецел обаче заяви вчера, че Германия се нуждае от нов политически проект като центристкото движение \"Република, напред!\" на френския президент Еманюел Макрон. Петри пък потвърди, че е купила интернет домейна dieblauen.de.", "date": "2017.09.28", "title": "Трима регионални депутати напуснаха \"Алтернатива за Германия\""}
{"url": "http://www.mediapool.bg/do-sredata-na-yanuari-kitai-shte-zakrie-vsichki-svoi-savmestni-firmi-sas-severna-koreya-news269797.html", "text": "Китайското търговско министерство заяви, че намиращите се в Китай севернокорейски фирми или джойнт венчъри ще бъдат закрити в срок до 120 дни след 12 септември, когато бяха приети най-новите санкции на Съвета за сигурност на ООН срещу Пхенян, предаде Ройтерс.\r\n\t \r\n\tРазположени в чужбина китайски джойнт венчъри със севернокорейски физически или юридически лица също ще бъдат закрити, заяви министерството в сайта си, без да съобщи краен срок.\r\n\t \r\n\tНа 12 септември Съветът за сигурност на ООН единодушно усили санкциите срещу Северна Корея, като забрани износа й на текстилни изделия и ограничи доставките на гориво.\r\n\t \r\n\tРешението бе взето заради извършения този месец шести и най-мощен ядрен опит на КНДР. Това бе деветата резолюция на Съвета за сигурност за ракетната и ядрената програма на Северна Корея от 2006 г.\r\n\t \n\n\r\n\tКитай същевременно защити неотдавнашния си внос на севернокорейски въглища, като изтъкна, че той е разрешен от санкционния режим на ООН, отбелязва Асошиейтед прес.\r\n\t \r\n\tГоворител на търговското министерство заяви, че съобщеният в търговските данни за август внос на въглища е допустим поради гратисния период за получаване на стоки преди влизането в сила на забраната на ООН.\r\n\t \r\n\tВ санкциите на ООН се предвиждат наказания за страни, които купуват въглища и текстилни изделия от КНДР.", "date": "2017.09.28", "title": "До средата на януари Китай ще закрие всички свои съвместни фирми със Северна Корея"}
{"url": "http://www.mediapool.bg/ukrainskiyat-prezident-dopusna-promeni-v-noviya-zakon-za-obrazovanieto-news269800.html", "text": "Украинският президент Петро Порошенко допусна възможността за внасяне на промени в езиковите норми в новия закон за образованието след разговори с европейските партньори, предаде ТАСС.\r\n\t\r\n\t\"Новият закон за образованието не бива да отдалечава Украйна от Европа, а точно обратното - да я приближава. И, доколкото разбирам, министерството на образованието вече се обърна по моя инструкция към Съвета на Европа и Венецианската комисия. Помолих изрично (ресорния) министър да не бъдем пасивни, а да защитаваме активно своята гледна точка за задължителните права на националните малцинства. Ще подчертая също, че резултатите от тези дискусии може да бъдат взети под внимание в новата редакция на (частта) за средното образование\", каза Порошенко пред хора, работещи в сферата на образованието.\r\n\t \r\n\tНовият украински закон за образованието влезе в сила днес, отбелязва ТАСС. Нормативният акт, който предизвика негативна реакция в редица европейски страни заради нарушаване на правата на националните малцинства, предвижда дълбока реформа на цялата образователна система.\r\n\t \r\n\tНай-голяма критика предизвикаха разпоредбите от закона, засягащи езиците на националните малцинства. От догодина в Украйна предмети ще бъдат преподавани на езиците на националните малцинства само в началното училище. Обучението в средното училище и висшите учебни заведения ще бъде изключително на украински език.\r\n\t \r\n\tСлед подписването на закона от украинския президент Петро Порошенко Съветът на Европа изрази разочарование, че нормативният акт е бил приет без консултации по отделни негови аспекти. Днес говорителката на Европейската комисия Мая Кочиянчич призова украинските власти да вземат предвид мнението на Съвета на Европа при прилагането на новия закон.\r\n\t \n\n\r\n\tПолша, България и Гърция са реагирали изключително болезнено на приемането на закона.\r\n\t \r\n\tРумънският президент Клаус Йоханис отмени свое посещение в Украйна, планирано за следващия месец. Унгария ще блокира в ЕС всяка мярка, която би задълбочила по-нататъшната европейска интеграция на бившата съветска република, предупреди министърът на външните работи Петер Сиярто.\r\n\t \r\n\tНовият украински закон предизвика остри реакции и от страна на Русия. Заместник-министърът на външните работи Григорий Карасин коментира, че нормативният акт нарушава правните основи на многонационалната държава, и призова за строга и незабавна международна реакция.", "date": "2017.09.28", "title": "Украинският президент допусна промени в новия закон за образованието"}
{"url": "http://www.mediapool.bg/tsatsarov-prisadata-na-shvedskiya-turist-e-unizhenie-no-zakonat-e-takav-news269780.html", "text": "Глобата, наложена на шведския турист Ралф Сундберг, за това, че изрита камериерка в лицето през лятото, е несправедлива и е унижение за правосъдието, но такъв е законът.\r\n\tТова стана ясно от думите на главния прокурор Сотир Цацаров, който коментира случая пред журналисти в Брюксел, където е на официално посещение.\r\n\tРалф Сундберг бе освободен от наказателна отговорност по чл. 78 а от Наказателния кодекс (НК) и глобен с 4500 лева за причиняване на лека телесна повреда по хулигански подбуди. След това той най-накрая успя да си замине за родината след прекарани три месеца под \"домашен арест\" в България.\r\n\tКраят на делото му обаче предизвика гневни коментари заради сравнително лекото му наказание, като сред най-разгневените се нареди и лидерът на БСП Корнелия Нинова. Тя отправи директни нападки към съдията, решил казуса, което на свой ред предизвика отговор от Съюза на съдиите в България (ССБ), който й припомни, че парламентът гласува законите, а съдът ги спазва.\r\n\tМеждувременно Цацаров припомни, че както в случая със Сундберг, така и с нападението срещу незрящи словашки туристи от българин в Несебър, прокуратурата е взела възможно най-тежките мерки спрямо обвиняемите.\r\n\t\"Присъдата не е справедлива, а унижение за пострадалата и за българското правосъдие. Само че това унижение не се дължи – трябва да сме съвсем честни – на съдебния състав, който е разглеждал делото. Има немалко коментари по отношение на съда. Като бивш съдия мога да кажа направо – в тези случаи законът задължава съдията да освободи подсъдимия от наказателна отговорност и да му наложи глоба. Максималната глоба е 5000 лева, съдията е наложил 4500 лева\", заяви главният прокурор в четвъртък.\r\n\tПо думите му прокуратурата и съдът нямат никаква вина за лекото наказание на шведския турист и, \"ако някой трябва да се замисли, мисля че са най-малко колегите юристи в парламента и въобще хората в парламента\".\r\n\t\"Повишаване на санкциите за такива престъпления ще избегне задължителното освобождаване от наказателна отговорност. Не корете съдията, той е приложил закона, свършил си е работата. Най-лесно е да се критикува съдията. Нека случаят стои като голяма въпросителна дали не се нуждае Наказателният кодекс от корекция в тази насока\", добави Цацаров.\r\n\tВ тази посока бе и позицията на Съюза на съдиите в България, адресирана до Корнелия Нинова. В нея съсловната магистратска организация й призова да се извини за свой статус във Фейсбук, в който заяви, че иска да узнае \"името на съдията, унижил достойнството ни, оценил подигравката на безпаметно пиян чужденец с една българска жена на 4500 лв.\", а също и мотивите за решението му, за да го попита, \"освен закона, какво му говори съвестта\".\r\n\t\"Налага се да припомним на юристите и да отбележим за гражданите, които не са юристи и от които не се очаква да знаят текстовете от Наказателния кодекс, че законите се приемат от Народното събрание, а съдът е длъжен ги прилага\", обрърнаха се към лидера на БСП от ССБ, подчертавайки, че в случая \"и прокурорът, и съдът са длъжни да съблюдават закона, а в него е предвидено, че в случай като този задължително следва да се приложи чл. 78 а НК\".\r\n\t\"Чия съвест се поставя под съмнение тогава и по каква причина представител на законодателния орган си позволява превратни внушения за дейността на онези, които прилагат закона, приет от законодателя?! С огорчение припомняме, че имаше и друг подобен случай, в който наш колега – съдия от Пловдив, впоследствие напуснал системата – беше атакуван публично, че приложил закона. Съдът не приема законите. Прилага ги. А дори когато се налага да консултира законодателя, в напълно легитимна форма, последният рядко се съобразява с предложенията на прилагащите закона\", допълниха от съюза на съдиите.\r\n\tНяколко часа по-рано социалистката обяви, че въпреки че \"като юрист, и като политик знам, че има правило – съдебните решения да не се обсъждат, а да се изпълняват\", този път нямало да се съобразява с правилата. След което нападна съдията по делото, декларирайки, че \"като българка\" искала да се извини на пострадалата камериерка.", "date": "2017.09.28", "title": "Цацаров: Присъдата на шведския турист е унижение, но законът е такъв"}
{"url": "http://www.mediapool.bg/investitsionna-karta-na-turizma-tragva-s-30-obekta-news269802.html", "text": "Министерството на туризма ще направи инвестиционна карта, в която ще бъдат включени 30 обекта. Тя ще бъде промотирана на чужди инвеститори с цел да се насърчат и улеснят вложенията в сектора. Това съобщи зам.-министърът на туризма Милко Теофилов при откриването на Десетия Черноморски туристически форум във Варна в сряда вечерта.\r\n\tОще през юни 2015 г. министърът на туризма Николина Ангелкова съобщи,че ведомството и разработва такава карта, като от общините са поискани предложения, които могат да представляват интерес за чуждестранните инвеститори. Ведомството щяло да има грижата да направи маркетинговото им оформление и да ги представя при международни участия.\r\n\t\"Създаването на картата е част от стъпките за превръщането на Министерството на туризма в \"one-stop-shop” за големи инвеститори в сферата на туризма“, каза преди повече от две години Ангелкова. По думите й целта да се облекчат административните процедури при заявен интерес от стратегически инвеститори туризма.\r\n\tСега инвестиционната туристическа карта отново бе изкарана на дневен ред от Теофилов.\r\n\tПо време на форума той цитира данни на Световния съвет за пътувания и туризъм, според които 7 от всеки 100 евро, инвестирани в България, са вложени в туризъм. Това е над средното ниво за Европейския съюз и света, но трябва да се надгражда, каза зам.-министърът.\n\n\r\n\tПо думите му страната има редица предимства спрямо други страни в региона. Като такова, дежурно за такъв вид форуми, се посочва корпоративният данък у нас е най-ниският в ЕС, като ставката е под тази на Румъния, Сърбия и други държави от Източна Европа.\r\n\tНа туризма трябва да се гледа не само като брой хора, които влизат в страната, но и да обръщаме внимание и на инвестициите в сектора, каза още Теофилов. Той допълни, че статистическите данни относно чуждестранните туристи, които влизат в страната, показват добро развитие в правилната посока.\r\n\tСпоред данните на НСИ за периода януари–юли ръстът на чуждите туристи е 7.2% спрямо същия период на миналата година. Това са над 4.9 млн. чужди посетители в страната ни за първите 7 месеца на годината. Приходите в сектора се увеличават с близо 11 на сто, достигайки 3.78 млрд. лв.\r\n\tЗа периода януари-юли 2017 г. пренощувалите чужди гости само във Варна в категоризираните места за настаняване с поне 10 легла са били общо около 450 хил., което е 1.5% ръст спрямо същия период на миналата година. Приходите от нощувки за януари-юли на настоящата година са почти 150 млн. лв. от чужденци, което е ръст от 11.8%.\r\n\tВ последните 5 години средногодишният ръст е 6%, което е над средното ниво за Евросъюза, показват данните на Световния туристически барометър, каза още зам.-министър Теофилов. Това е по-високо ниво в сравнение със средното за ЕС, за който нарастването е 4.3%. По този показател оставяме зад нас страни като Турция, Италия и Франция.\r\n\tСъветът прогнозира, че разходите за бизнес туризъм ще нараснат с 80 на сто в следващите 10 години. За това инвестиционната карта е една от инициативите на Министерството на туризма, по която се работи, каза Теофилов.\r\n\tВедомството обръща сериозно внимание и на темата за дигитализацията, защото тя също е от изключителна важност, а туристите все по-често планират почивките си и правят резервациите си през телефон, допълни той.", "date": "2017.09.28", "title": "Инвестиционна карта на туризма тръгва с 30 обекта"}
{"url": "http://www.mediapool.bg/u-nas-ne-e-otkrito-pileshko-s-fipronil-news269803.html", "text": "Лабораторни изследвания на продукцията на четири най-големи птицекланици у нас са установили, че е нас няма замърсено с фиплонил пилешко месо, съобщиха от българската агенция за безопасност на храните в четвъртък.\r\n\tПробите са направени превантивно заради засиления контрол на пазара във връзка с опасността от разпространение на продукти, замърсени с фипронил, След като бяха открити и изтеглени от пазара партиди с яйца, сега от агенцията за храните са изследвали месо от пилета бройлерно производство, така и месо от кокошки носачки.\r\n\tВедомството уверява, че продължава засиления мониторинг над яйца и яйчни продукти, както произведени у нас, така и търгувани в рамките на свободния европейски пазар.\r\n\tОт началото на октомври до края на 2017-та година от всички ферми и пакетиращи центрове ежемесечно ще бъдат вземани проби за лабораторен анализ, както за целите на самоконтрола, така и за целите на официалния контрол. Извършва се и засилен контрол в животновъдните обекти по отношение използваните препарати за дезинсекция на птиците и правилната им употреба. Използването на забранени препарати за дезинфекция причинява замърсяването на яйца и месо с фиплонил.", "date": "2017.09.28", "title": "У нас не е открито пилешко с фипронил"}
{"url": "http://www.mediapool.bg/it-vaucheri-ot-20-do-50-hil-lv-shte-poluchi-drebniyat-biznes-news269801.html", "text": "Малките и средни предприятия ще могат да получат ваучери на стойност от 20 хиляди до 50 хиляди лева за внедряване на цифрово ноу-хау и технологии. Стимулите за свързване с доставчици на услуги в областта на информационните и комуникационни технологии. решения ще са по Оперативна програма „Иновации и конкурентоспособност“. Предвижда се общият бюджет на ваучерната схема да е близо 10 млн. лв., обяви заместник-министърът на икономиката Александър Манолев по време на конференция \"Умни градове и умни хора“, организирано от холандското посолство.\r\n\t„Най-важното е умните решения да навлизат в колкото се може повече сфери на градското ни ежедневие и да подобряват условията за живот за хората. Защото според анализите на ООН, само след 30 години 66% от цялото население на земята ще живее в градове и ние трябва да сме готови за тези промени“, посочи Манолев, цитиран от пресцентъра на ведомството му. Според него основен акцент трябва да се дава на икономиката, защото повечето хора избират градския живот, именно заради икономическите възможности, които може да предложи. Затова и нейната дигитализация е тема с основен приоритет.\r\n\t\"Данните за развитието на българската икономика през последното десетилетие показват, че тя следва световната тенденция на дигитализация на бизнес отношенията“, каза зам.-министърът. Той даде пример с областта на информационните технологии и услуги, където работят близо 10 хил. компании. За миналата година са осигурили заетост на 47 700 хил. души или 4.7% от заетите в икономиката.\r\n\t\"Още по-важното е, че секторът е от водещо значение за способността на страната ни да привлича и задържа млади и високо производителни кадри“, допълни Александър Манолев. Над 73% от наетите в него са на възраст под 40 години, а възнагражденията при лицата на възраст до 29 години са два пъти по-високи от средните за страната, а при 30-39 годишните тази разлика достига почти три пъти.\r\n\t\"Дигитализацията трябва да обхване повече сектори и отрасли. Затова Министерството на икономиката, по предложение на работодателските организации, предприе редица инициативи за развитието на цифровата икономика и разработи \"Концепция за цифрова трансформация на българската индустрия (Индустрия 4.0)“, подчерта заместник-министърът.\n\n\r\n\tПо думите му нейната най-важна задача е да създаде рамка, която да подпомогне българската икономика да се адаптира към новите глобални технологични и социално-икономически процеси, предизвикани от технологичните нововъведения, обединени от понятието \"Индустрия 4.0“. Визията, очертана в Концепцията, е към 2030 г. България да се разпознава като регионален център на цифровата икономика, стана ясно още от думите на Манолев.", "date": "2017.09.28", "title": "IT ваучери от 20 до 50 хил. лв. ще получи дребният бизнес"}
{"url": "http://www.mediapool.bg/minimalnite-osiguritelni-dohodi-se-vdigat-administrativno-s-39-news269804.html", "text": "Министърът на труда и социалната политика Бисер Петков ще предложи на Надзорния съвет на НОИ административно увеличение на минималните осигурителни доходи с 3.9 на сто.\r\n\tЗа втора поредна година процедурата по договаряне на новите осигурителни доходи се провали, след като национално представителните работодателски организации отказаха да участват в договарянето.\r\n\tВ такава ситуация министърът на труда и социалната политика трябва да предложи административно решение. Това е най-нежеланото решение, но единственото възможно на този етап, каза министър Петков по време на заседание на Националния съвет за тристранно сътрудничество в четвъртък.\r\n\t\r\n\tАктуалната макроикономическа рамка за следващата година, развитието на пазара на труда, достигнатите равнища на средния осигурителен доход, ръстовете на тези показатели, както и насоките на финансовото министерство при разработването на Закона за бюджета на държавното обществено осигуряване за следващата година са в основата на балансираното предложение за административно увеличение на минималните осигурителни доходи, каза Бисер Петков.\r\n\tТо се основава на прогнозата за ръст на средния осигурителен доход, който за следващата година е 6.4 на сто, и на базата на прогнозната оценка за темпа на средногодишния хармонизиран индекс на потребителските цени – 1.4 на сто. Като се приложи швейцарското правило, което се ползва за осъвременяване на пенсиите, се получава процентът на нарастване на минималните осигурителни доходи.\r\n\tТемпът на нарастване е съобразен и с прогнозния ръст на икономиката за следващата година - реалният ръст на БВП е също 3.9 на сто, посочи министърът.\r\n\tДо средата на 2017 г. средният осигурителен доход за осигурените, които прилагат минимални осигурителни доходи, се е увеличил с 5.2 на сто спрямо 2016 г., като половината от ръста е в резултат на повишението на минималната заплата.\r\n\tПрез 2016 г. година нямаше административно увеличение на минималните осигурителни доходи, но средното увеличение беше с 2.6 на сто в резултат на увеличението на минималната работна заплата.\r\n\tНай-нисък е ръстът на средния осигурителен доход за ръководителите и специалистите - средно между 2.3 и 2.4 на сто, където минималните осигурителни доходи не са се променяли от 2016 г.\r\n\tПо-висок е ръстът на средния осигурителен доход за работническите професии - между 6.5 и 7.6 на сто в резултат на влиянието на по-високата минимална работна заплата.\r\n\t \r\n\tИнвестициите в страната се сгромолясват и първата причина е липсата на хора и това е най-острият проблем, а не минималните осигурителни доходи, каквито няма в нито една европейска страна, заяви председателят на Асоциацията на индустриалния капитал в България Васил Велев. По думите му тази година ръстът на събраните осигуровки е над 10 процента, без да има административен ръст на минималните осигурителни доходи. Бизнесът смята, че правилното решение е отмяна на този рудимент, който не съществува в ЕС.\r\n\tЧетирите национално представителни работодателски организации вече са внесли законодателно предложение за отмяна на праговете и очакват срещи с всички парламентарни групи по темата.\r\n\tЛидерът на КНСБ Пламен Димитров и вицепрезидентът на КТ \"Подкрепа\" Иоанис Партениотис поздравиха министъра с решението му да предложи на Надзорния съвет на НОИ административно увеличение на минималните осигурителни доходи, но отбелязаха, че са очаквали да е с по-голям процент, равен на ръста на минималната работна заплата.", "date": "2017.09.28", "title": "Минималните осигурителни доходи се вдигат административно с 3.9%"}
{"url": "http://www.mediapool.bg/shefat-na-lukoil-otseni-kontrabandata-na-goriva-u-nas-na-miliard-leva-godishno-news269806.html", "text": "Нелегалната търговия с горива в България се оценява на 1 млрд. лв. годишно като всеки втори литър вносно гориво е без платени данъци. Тази данни обяви шефът на \"Лукойл България\" Валентин Златев, който е и председател на Българската петролна и газова асоциация (БПГА), по време на заседание в четвъртък на парламентарната комисия за наблюдение на приходните агенции и борба със сивата икономика и контрабандата в парламента.\r\n\tИнформацията е от 2015 г., от когато са най-актуалните обобщени числа за сектора. Тогава в бюджета е трябвало да има постъпления за малко над 3 млрд. лева, но след като от тази сума се извадят данъците на \"Лукойл”, които са малко под 60 %, се отваря необясним дефицит, обясни Златев.\r\n\t\"За 40 % са постъпили два пъти по-малко горива, т.е. фактически всеки втори литър от внос за 2015 година е бил контрабанден\", каза той.\r\n\tСпоред него тази данни показват, че от търговията с горива у нас в сивата икономика влизат 1 млрд. лв.\r\n\tЗа решаване на проблема от БПГА предлагат да се приеме закон, въвеждащ равни условия за всички участници на пазара. Иначе контрабандата ще продължава, смята от организацията.\n\n\r\n\tВече бил подготвен проект на нов закон заедно с икономическото министерство и той щял да бъде публикуван на сайта на ведомството за обществено обсъждане.\r\n\tЗлатев обяви, че това е основният проблем на сектора и асоциацията си поставя за задача изсветляването на този бизнес.\r\n\t\"Шокиращи са данните за контрабандата на горива у нас. Само за 2015 година невлезлите приходи в бюджета от ДДС от горива надхвърлят 1 милиард лева и тази тенденция продължава и до днес”, коментира по време на заседанието депутатът от \"БСП за България” Драгомир Стойнев.\r\n\t\"Ние от опозицията сме готови да се приеме регистрационен режим и секторен регулаторен закон, който за съжаление го бавите за последните две години. Всяка една година е равна на 1 милиард лева загуба за българската страна,” обърна се Стойнев към управляващите. По думите му \"контрабандата не намалява, а процъфтява и за съжаление това е българската реалност\". \"Неслучайно чуждестранните инвеститори не желаят да идват и бягат от страната, защото тя се е превърнала в разграден двор”, констатира бившият министър на икономиката и енергетиката.", "date": "2017.09.28", "title": "Шефът на \"Лукойл\" оцени контрабандата на горива у нас на милиард лева годишно"}
{"url": "http://www.mediapool.bg/sem-utvardi-novata-uprava-na-bnt-news269805.html", "text": "Съветът за електронни медии утвърди състава на управителния съвет на БНТ в четвъртък. В него по право влиза генералният директор Константин Каменаров, който също така ще председателство управата.\r\n\tОстаналите членове са Валери Запрянов, Василена Матакиева, Зина Трифонова и Антон Андонов. Техните ресори ще бъдат определени на първото заседание на ръководния орган на Българската национална телевизия\r\n\tВалери Запрянов има над 35-годишен професионален опит в областта на журналистиката, в печатни и електронни медии. Той е един от създателите на в. \"Стандарт“ и бивш главен редактор на сп. \"Сега\". През 1996 г. е бил директор на \"Канал 1” на БНТ. От 2001 до 2015 г. е издател и главен редактор на седмичното списание \"Тема“.\r\n\tБил е заместник – председател на Съюза на издателите в България. През 2012 г. е избран за председател на Българския медиен съюз. Носител е на журналистическата награда „Паница“ за поредица репортажи от войната в Сараево, Босна (1995).\r\n\tВасилена Матакиева е дипломиран магистър по спортна психология, в момента е докторант в катедра \"Психология и педагогика\" в Националната спортна академия. Работи в БНТ от 1992 г., водеща на спортни предавания и новини, автор на телевизионни филми. Има опит в радиожурналистиката.\n\n\r\n\tПрез 2005 г., е пресаташе на БОК и участва в подготовката на кандидатурата на София за домакин на Олимпийски игри. Член е на медийната комисия на Българския Олимпийски комитет. От 2009 г. е преподавател в магистърската програма по спортна журналистика в НСА.\r\n\tЗина Трифонова е била юрисконсулт в Комитета по пощи и далекосъобщения, управление \"Правно”. Работила е по изготвянето на проекти на законови и подзаконови актове в областта на електронните медии и съобщенията. По-късно ръководи дирекция \"Правна“ на Министерство на транспорта и съобщенията (днес Министерство на транспорта и информационните технологии).\r\n\tПрез 2002 г. е избрана за член на Комисията за регулиране на съобщенията, от квотата на Народното събрание. От 2007 г. има самостоятелна адвокатска практика в състава на Софийската адвокатска колегия.\r\n\tАнтон Андонов има близо 15-годишен опит в областта на медиите. Автор е на редица публикации за различни български и чуждестранни списания. Повече от 10 години работи като сценарист и редактор в редица български и лицензни телевизионни формати в трите национални телевизии. Има участие в престижни международни проекти. От 2012 г. става част от екипа на предаването \"Събуди се“, излъчвано по Нова телевизия и един от неговите водещи.\r\n\tПрез 2015 г. работи в проекти на БНТ (\"55 лица от Вашия живот“ и Детска Евровизия). Има опит и като комуникационен консултант.", "date": "2017.09.28", "title": "СЕМ утвърди новата управа на БНТ"}
