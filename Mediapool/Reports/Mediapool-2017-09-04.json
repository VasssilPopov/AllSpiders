{"url": "http://www.mediapool.bg/12-godishno-momche-zagina-sled-kato-futbolna-vrata-padna-varhu-nego-news268848.html", "text": "Дете загина при инцидент с футболна врата на игрище в тетевенското село Градежница, предаде в понеделник бТВ.\r\n\tСпоред първоначалната информация 12-годишният Асен е отишъл с приятели през нощта на стадиона, за да играят. Трагичният инцидент е станал след 22.00 часа в неделя.\r\n\tВсе още не е ясно дали металната врата е паднала сама или е била бутната. Известно е обаче, че момчето е оставено да лежи само поне 40 минути, твърди бТВ.\r\n\tСтадионът отдавна е запустял, но не е заграден изцяло и всеки може да влезе. Кметът на селото твърди, че не е получавал информация, че деца играят там нощно време.", "date": "2017.09.04", "title": "12-годишно момче загина, след като футболна врата падна върху него"}
{"url": "http://www.mediapool.bg/alfa-risarch-i-ekzakta-sa-nai-dostovernite-sotsiologicheski-agentsii-news268833.html", "text": "Най-достоверни досега са социологическите проучвания на \"Алфа рисърч\" (100%), следвана от \"Екзакта\"/НЦИОМ (84.3%), а най-недостоверни са на \"Сова Харис\" и \"Афис\", съответно 10.3% и 30.0% от най-високата достигната достоверност. Това е установило изследване на Центъра за анализи и управление на рискове (ЦАУР), който се ръководи от бившия премиер Иван Костов.\r\n\tАвтор на проучването обаче е Полина Крайнева, която е докторант на свободна подготовка в Нов български университет (НБУ).\r\n\tСпоред един от изводите на анализа медиите не правят проверки за надеждността на информацията, която разпространяват и не се ангажират с нея. Те огласяват всички данни еднакво, често цитирайки неофициални източници. По този начин всички сондажи въздействат еднакво силно върху избирателите.\r\n\tМеdiapool публикува пълния текст на анализа без редакторка намеса:\r\n\t\n\n\r\n\tПреди избори публичният дебат и медиите концентрират голяма част от вниманието на избирателите върху сондажите на социологическите агенции. Политиците и голяма част от обществеността поставят под съмнение достоверността им. Медиите не правят проверки за надеждността на информацията, която разпространяват и не се ангажират с нея [1] - огласяват всички данни еднакво, често цитирайки неофициални източници. По този начин всички сондажи въздействат еднакво силно върху избирателите.\r\n\tДостоверността на предизборните анкетни сондажи може да бъде оценена обективно по точност, за политическа (без)пристрастност и професионална коректност. В периода 2009-2017 се събират данни за 6 изборни момента с до 18 статистически наблюдения, за относително постоянен състав от политически формации и това е достатъчна основа за обективност. Това е направено като е приложена използваната в ЦАУР \"Методология за оценка на предизборните прогнози\"[2]. По отношение на точността са изведени два критерия – \"неочевидни прогнози \"успех-неуспех\"\" и \"усреднено отклонение на сондажите от изборните резултати\". Преобладаващата политическа пристрастност на агенциите е оценена съобразно съпоставката на анкетните сондажи за ГЕРБ и БСП (в коалиции). Професионалната коректност е оценена по пет качествени признака. Анализът и оценките са направени за всички социологически агенции, оповестили предизборни сондажи в периода 2009-2017. Агенциите са разделени на \"постоянни\" и \"непостоянни\". Пълният вариант на изследването, съдържащ всички детайли относно приложената методология, анализ и оценка на всички агенции е достъпен на сайта на ЦАУР [3]:\r\n\t\r\n\tРезултатите от приложението на методите за оценка на анкетните сондажи на социологическите агенции са в трите направления:\r\n\t1) Точност. Крайната оценка за точността на сондажите на всяка агенция, получена и обобщена със съответните методи, накрая е нормирана с тази на агенцията с най-висока точност, т. е. която има най-малки отклонения на прогнозите от изборните резултати за всички политически формации за целия период 2009-2017. Така максималната оценка за точност на агенциите е 1, а всички останали са \r\n\r\n\t2) Преобладаващата политическа (без)пристрастностпо оста ГЕРБ БСП (в коалиции) е оценена съобразно методиката на базата на завишаването/занижаването на сондажите спрямо резултатите за двете формации. Втората колонка показва проявената (без)пристрастност по брой изборни момента. Преобладаващата безпристрастност е точкувана с 1, а пристрастността - с 0;\r\n\t3) Професионална коректносте оценена по следните критерии: а) функционира ли постоянно социологическата агенция; б) има ли сайт; в) дава ли достъп до своя архив от наблюдения; г) оповестява ли официално своите наблюдения или го прави по медийни канали; д) съобщава ли приложения метод за определяне на извадката; е) дава ли нужните подробности за проведения сондаж. Наличието на професионална коректност е точкувано с 1, отсъствието – с 0, частичната коректност – 0.5.\r\n\tТрите крайните оценки и тяхната сума – общата оценка за достоверност са посочени в следващата таблица:\r\n\t\r\n\t\r\n\tМетодиките позволяват сравнение на социологическите агенции помежду им по точност и по преобладаваща политическа (без)пристрастност. Най-достоверни досега са били анкетните сондажи на \"Алфа рисърч\", следвана от \"Екзакта\"/НЦИОМ (84.3%), а най-недостоверни – тези на \"Сова Харис\" и \"Афис\", съответно 10.3% и 30.0% от най-високата достигната достоверност.\r\n\t\r\n\tОт постоянните социологически агенции 3 са преобладаващо политически безпристрастни – \"Алфа рисърч\", \"Екзакта\"/НЦИОМ и ЦАМ и 5 са с преобладаващо лява пристрастност – \"Галъп интернешънъл\", \"Медиана\", ИМП, \"Афис\" и \"Сова Харис\". Отсъства агенция с дясна пристрастност. Съобразно посочените тук изисквания, две от безпристрастните агенции са професионално коректни и една - не е. Сред три от петте ляво пристрастни агенции коректността отсъства или е частична.\r\n\tСоциологическите агенции се различават значително по точността на своите сондажи. Без теоретичен ориентир за точността им, само като вземем за такъв постигнатото от най-точната агенция, се виждат значителните разлики между тях: ИМП, \"Сова Харис\" и \"Афис\" са под 2/5 и дори под 1/3, от най-точната агенция, макар да са поставени при едни и същи условия и при това - са преобладаващо политически пристрастни. Следва да се имат предвид последиците за точността от политическата пристрастност на социологическите агенции. Системно проявяваната пристрастност изкривява трайно в една посока – надценява или подценява изборните резултати. Такава пристрастност в полза на БСП (в коалиции), е проявена от \"Галъп интернешънъл\", \"Медиана\", \"Афис\" и \"Сова Харис\" в 86.9% от техните наблюдения. Това следва да се приеме като рецидивиращ опит за манипулация на избирателите. Друго силно основание за съмнения е отсъствието на професионална коректност при половината от постоянните агенции. Сумирани, двата феномена обясняват защо се руши доверието на обществото в социологическите наблюдения и в социологията като наука.\r\n\t\r\n\tСинтезираните тук оценки и ранговете следва да бъдат ориентир. Те са валидни в минало време - не са гаранция за бъдеща достоверност на анкетните сондажи на агенциите; не отричат бъдеща точност, политическа безпристрастност и коректност.\r\n\tБългарската социологическа асоциация трябва да въведе и контролира спазването на професионални стандарти за коректност и да се разграничава навреме от тези, които не ги спазват, като им откаже публично социологическа принадлежност.\r\n\tВсички потребители, особено активните участници в обществения и политическия дебат - политици и медии, следва сами да отчитат надеждността на агенциите, на база точността на техните анкетни сондажи, на точността на силно въздействащите им прогнози \"успех-неуспех\", да се съобразяват с тяхната политическа пристрастност и професионална коректност. От тази информация следва да формират и обявяват крайната си преценка за техните анкетни сондажи.\r\n\tПотребителите са затруднени да отчитат сами достоверността на анкетните сондажи, защото отсъстват дясно пристрастни социологически агенции, които да балансират четирите ляво пристрастни агенции. Затова те могат да си служат с коригираните и усреднени прогнози, които ЦАУР редовно публикува от 2014.[4]Такива прогнозни индекси се публикуват и в други страни, например Peilingwijzer на проф. Tom Louwerse от университета в Лайден в Холандия [5].\r\n\t_________________________________________________________________________", "date": "2017.09.04", "title": "\"Алфа рисърч\" и \"Екзакта\" са най-достоверните социологически агенции"}
{"url": "http://www.mediapool.bg/v-los-andzhelis-e-obyaveno-izvanredno-polozhenie-zaradi-ogromen-pozhar-news268826.html", "text": "Губернаторът на Калифорния Джери Браун обяви извънредно положение в Лос Анджелис, застрашен от огромен пожар, предаде ДПА.\r\n\tОбявяването на извънредно положение освобождава щатски ресурси за борба с пожара, обхванал 2350 хектара северно от централен Лос Анджелис, в планината Вердуго. Заради пожара бе затворена важна магистрала.\r\n\tОсемстотин пожарникари се опитват да угасят разрастващия се огън. Само 10 на сто от стихията е овладяна, а температурата постоянно се покачва, съобщи противопожарната служба.", "date": "2017.09.04", "title": "В Лос Анджелис е обявено извънредно положение заради огромен пожар"}
{"url": "http://www.mediapool.bg/i-razuznavaneto-bilo-v-kadrovi-kolaps-news268832.html", "text": "Държавната агенция \"Разузнаване\" (ДАР) също е изправена пред трудности да намери служители, както и голяма част от останалите звена в сектора за сигурност. В отчета за работата на службата през първата половина на годината се посочва, че \"необходимостта от адекватни кадрови попълнения е изключителна\".\r\n\tМиналата година в агенцията са назначени 43-ма нови служители, а 17 са освободени. За да излезе от ситуацията, службата е намалила броя на ръководните длъжности за сметка на по-долните оперативни нива.\r\n\tПоложението е кризисно и в армията, където липсват близо 6000 души.\r\n\tПрез изминалата година службата е работила основно по неутрализиране на терористични заплахи, проблеми, свързани с миграцията, организираната престъпност, противодействието на чужди служби, кибератаки и други. Службата действа и за икономическата сигурност, като търси информация за енергийни доставки, международни проекти, възможности за диверсификация и други.\r\n\tОт , в който присъства предимно статистика, е трудно да се разбере какви конкретни заплахи са неутрализирани заради естеството на информацията.\n\n\r\n\t\r\n\tСлужбата твърди, че през първата половина на годината е бил увеличен броят на разузнавателните източници и ефективността на тяхното използване.\r\n\tДАР е изпратила 1259 материала до потребители на информацията й в България. От тях по асиметрични заплахи - 514 материала (184 информации по проблемите на тероризма, 149 по темата за организираната престъпност и 181, засягащи нелегални миграционни процеси), по ВПР (външно-политическо разузнаване) - 592, и по икономическа сигурност – 153. За партньорите от НАТО, ЕС и по линия на двустранното сътрудничество са изготвени и предоставени общо 784 материала.\r\n\t\r\n\tВ отчета е посочено, че работата зад граница се осъществяваше в усложнена обстановка заради кризисни развития в съответните страни и противодействие от страна на местните специални служби.\r\n\t\r\n\tДокладът съдържа и изрична графа \"полза - ефект за обществото\". В нея се посочва дословно:\r\n\t\"Дейността на ДАР във всичките й аспекти не може да бъде математизирана, но агенцията допринася за обществото, предоставяйки информация, позволяваща противодействие на реалните и потенциални рискове и заплахи за националната сигурност на Р България и предотвратяване, ограничаване или намаляване на вредите за държавата и обществото от целенасочени действия срещу националната сигурност\".\r\n\tТези периодични доклади са една от малкото възможности на данъкоплатците да си формират представа с какво се занимават подобни служби. Иначе разузнаването е обект и на парламентарен контрол от ресорна комисия, но обикновено той преминава при затворена врата.\r\n\tОт агенцията отчитат, че през първата половина на годината са осигурили \"изпреварваща информация относно действия, създаващи рискове и заплахи за суверенитета, териториалната цялост на България и единството на нацията; противодействие на международния тероризъм и на трансграничната организирана престъпност; застрашаване на политическата и икономическата сигурност на България; факторите оказващи катализиращо въздействие на миграционните процеси\".", "date": "2017.09.04", "title": "И разузнаването било в кадрови колапс"}
{"url": "http://www.mediapool.bg/zaplahata-na-phenyan-predizvikva-razdelenie-vmesto-edinen-podhod-news268831.html", "text": "Всеобщото световно безпокойство по повод извършения в неделя шести ядрен опит на Северна Корея надали ще доведе до единен международен подход към проблема. Тази прогноза обединява обединява в понеделник някои от най-авторитетните световни медии.\r\n\tТочно обратното, дори може да се задълбочат разделенията, защото американците искат да увеличат принудителните мерки и натиска върху Пхенян, докато китайците и южнокорейците предпочитат преговори със Северна Корея, пише, например, британският в. \"Файненшъл таймс\".\r\n\tВчерашният подземен взрив бе най-мощният, който Пхенян е извършвал до момента. Макар и да не е ясно дали Северна Корея е взривила водородна бомба, както тя твърди, експлозията предизвика трусове, усетени в Южна Корея и Китай. Според експерти взривът е бил между 4 и 16 пъти по-мощен от всеки друг, извършван досега от режима в Пхенян, с далеч по-разрушителна мощ от бомбите, хвърлени върху японските градове Хирошима и Нагасаки през Втората световна война.\r\n\t\r\n\tВчерашната шеста детонация на ядрена бомба в Северна Корея накара правителството на Доналд Тръмп да предупреди, че дори на самата заплаха за използване на такова оръжие срещу САЩ и техните съюзници ще бъде отговорено с военни средства. Ядреният тест и реакцията на Тръмп незабавно повдигнаха въпроси за стратегията на президента за Северна Корея и отвориха нова пукнатина в отношенията с големия американски съюзник Южна Корея, пише в. \"Ню Йорк таймс\".\n\n\r\n\tВъпреки че САЩ и Южна Корея са военни съюзници, става все по-очевидно колко различни инстинкти за справяне със севернокорейската заплаха имат правителствата на Тръмп и Мун Дже-ин. Различията излязоха наяве от туита на американския президент, гласящ: \"Южна Корея осъзнава, както й казах, че приказките й за помиряване със Северна Корея няма да сработят, те (севернокорейците, бел. ред.) разбират само от едно нещо!\".\r\n\tВъпреки заканите на Тръмп, добре осведомени източници казват, че Пентагонът е изработил серия от военни опции за целенасочени удари по севернокорейските ядрени и ракетни обекти, но няма гаранция, че САЩ ще унищожат всичко наведнъж с един светкавичен удар. Кибератаки, каквито президентът Барак Обама нареди срещу севернокорейската ракетна програма, също се смятат за неефективни, отбеляза \"Ню Йорк таймс\".\r\n\tМогат, разбира се, да бъдат изпробвани и други форми на принуда. Тръмп намекна за един краен вариант: САЩ да прекратят всякакви търговски отношения със страните, които правят бизнес със Северна Корея. Погледнато буквално, това означава да се поиска от Китай да спре износа на петрол за Северна Корея, за да я умори от студ през зимата и да спре цялата севернокорейска промишленост, пише американският вестник. САЩ и други страни неведнъж са казвали в миналото, че китайско ембарго върху износа на петрол бързо ще постави Пхенян на колене, пише \"Файненшъл таймс\"..\r\n\tКитайците почти сигурно ще се запънат. Те никога не биха били склонни да предприемат стъпки, които могат да доведат до падането на севернокорейския режим, независимо колко опасно е поведението му, защото ги е страх, че южнокорейски и американски войски ще окупират страната и ще се придвижат непосредствено до китайската граница. Освен това икономическото сътресение от спирането на всякакви търговски отношения с Китай ще бъде толкова голямо в САЩ, че съветниците на Тръмп не пожелаха вчера да коментират темата, пише \"Ню Йорк таймс\".\r\n\tВсе пак тонът на китайското комюнике в отговор на последния ядрен опит бе по-остър от обичайното. Информацията, че предизвиканото от експлозията земетресение е било усетено в Китай, в комбинация с факта, че президентът Си Цзинпин е домакин на важна международна среща на върха (на БРИКС, бел. ред.), дава на Пекин достатъчно причини за раздразнение и тревога, пише \"Файненшъл таймс\".\r\n\tБританското издание обаче също признава, че станалото надали ще доведе до промяна в позициите на Пекин, защото падане на севернокорейския режим може да доведе до невъобразим поток от бежанци, както и до война на границите на Китай. Дори тези заплахи да бъдат предотвратени, Китай не би желал да види обединен Корейски полуостров, ако новата Корея бъде близък съюзник на САЩ.\r\n\t\r\n\tВ телефонен разговор с японския премиер Шиндзо Абе Доналд Тръмп потвърди, че Съединените щати ще се защитават и ще защитават съюзниците си с целия спектър от налични дипломатически, конвенционални и ядрени способности, предаде Ройтерс, позовавайки се на съобщение на Белия дом.\r\n\tСъщевременно пак по телефона японският премиер Шиндзо Абе и южнокорейският президент Мун Дже-ин заявили, че е необходимо да бъде засилен натискът над Северна Корея, включително с по-сурови резолюции на ООН.\r\n\tАбе заяви, че Япония ще направи всичко по силите си, в сътрудничество със САЩ, за да се защити срещу ракети, изстреляни от Северна Корея и да подсили противоракетната си отбрана. Японският външен министър Таро Коно каза днес, че с държавния секретар на САЩ Рекс Тилърсън са се уговорили Япония и САЩ да сътрудничат тясно, за да окажат максимален натиск над Северна Корея и над ООН, включително за приемане на резолюции от Съвета за сигурност.\r\n\tВ отговор на севернокорейския ядрен опит Южна Корея извърши маневри с балистични ракети. Южнокорейската армия извърши учение с реални муниции, симулиращо атака срещу севернокорейския ракетен полигон. В учението участваха военновъздушни и сухопътни сили. Нанесени бяха удари срещу избрани мишени в Японско море, се казва в съобщение на южнокорейския Съвет на началник щабовете.\r\n\t\"В учението бяха използвани южнокорейски балистични ракети \"Хюнмо\", ракети въздух-повърхност с голям обсег и изтребители Ф-15К\", посочи агенция Йонхап. Южнокорейската армия уточни, че избраните мишени са били на разстояние, равно на разстоянието до севернокорейския ядрен полигон Пунге-ни, в североизточната част на Северна Корея.\r\n\tМаневрите бяха извършени с участието само на южнокорейски военни, но се подготвят и учения с американски войски, се казва в съобщението на Съвета на началник-щабовете.\r\n\tЮжнокорейската агенция Йонхап съобщава, че Южна Корея и САЩ са обсъждали възможност за разполагане на стратегически бомбардировачи и самолетоносач на южнокорейска територия. Министерството на отбраната на Южна Корея пък планира да извърши едностранни учения с крилати ракети Таурус въздух-земя, разположени на изтребители Еф-15К.\r\n\tОсвен това Южна Корея и САЩ ще разположат временно допълнителни комплекси от американската противоракетна система THAAD. Става дума за още четири комплекса, които ще бъдат разположени временно в отговор на нарастващата ядрена и балистична заплаха от Северна Корея. Досега два комплекса от системата са монтирани на бившо голф игрище южно от Сеул и разполагането им предизвика гнева на Китай. Пекин се безпокои, че мощният радар на ТНAAD ще позволи на САЩ да наблюдават китайска територия и това ще накърни сигурността му.\r\n\t\r\n\tЮжнокорейски вестник призова в понеделник Сеул да се сдобие с ядрено оръжие, предаде Франс прес.\r\n\tВ Южна Корея има 28 500 американски военнослужещи. По силата на споразумение между нея и САЩ от 1974 г. на страната е забранено да разработва ядрена военна програма. САЩ поемат ангажимента да защитават с техния \"ядрен чадър\" Южна Корея. Но все по засилващата се заплаха от страна на Северна Корея кара някои южнокорейци да заговорят за еманципация на Юга от американското ядрено покровителство.\r\n\t\"В момент, в който заплахата на ядрените оръжия тегне над главите ни, ние не можем завинаги да сме зависими от американския ядрен чадър и от американското ядрено възпиране\", се казва в редакционен коментар на южнокорейския в. \"Донга илбо\".\r\n\tВ него се припомня, че вече не може да се говори за свободен от ядрени оръжия Корейски полуостров, а само за свободна от ядрени оръжия Южна Корея. Така че Южна Корея не трябва да се колебае и да позволи завръщането на територията си на тактически ядрени американски оръжия, както и да започне да разработва свои собствени ядрени оръжия, допълва изданието.\r\n\tСАЩ разположиха за известно време ядрени оръжия в Южна Корея след Корейската война, но ги изтеглиха през 1991 г., когато Югът и Северът заедно изразиха намерение да работят за един свободен от ядрени оръжия Корейски полуостров.\r\n\t\r\n\tПолитическо-дипломатическият начин за уреждане на кризата около Северна Корея остава единственият подход. Това заяви в понеделник руският заместник-министър на външните работи Сергей Рябков, цитиран от ТАСС.\r\n\t\"Смятаме, че Пхенян трябва да спре провокационните си действия, дестабилизиращи обстановката, но (. . .) не мога да не отбележа, че единственият начин за решаване на тази проточила се криза остава политическо-дипломатическият\", каза Рябков.\r\n\tТой предупреди, че всяко безразсъдно действие може да доведе до \"експлозия\" и призова онези, които са по-силни и по-мъдри, да бъдат сдържани, предаде Ройтерс. Рябков каза, че продължаването на политиката на санкции срещу Северна Корея е безперспективно и че Русия е изтъкнала това пред САЩ.\r\n\t\r\n\tКитай съобщи днес, че е протестирал официално пред Северна Корея по повод последния ядрен опит, извършен от Пхенян, най-мощния досега, предаде Франс прес.\r\n\tПекин отправи \"строг упрек пред управляващия посолството на Северна Корея в Китай\", каза пред журналисти говорителят на китайското министерство на външните работи Гън Шуан.\r\n\t\"Очакваме съответната реакция от Съвета за сигурност на ООН\", добави той, цитиран от ТАСС.", "date": "2017.09.04", "title": "Заплахата на Пхенян предизвиква разделение вместо единен подход"}
{"url": "http://www.mediapool.bg/tramp-se-gotvi-da-slozhi-krai-na-programa-za-imigranti-doshli-nelegalno-kato-detsa-v-sasht-news268827.html", "text": "Президентът на САЩ Доналд Тръмп е решил да сложи край на програма, позволяваща на стотици хиляди имигранти, дошли нелегално като деца, да останат в страната, предадоха световните агенции, като се позоваха на публикация на \"Политико\".\r\n\tМного конгресмени от Републиканската партия на Тръмп подкрепят тази програма, създадена с президентски указ от неговия предшественик Барак Обама през 2012 г. Тя засяга около 800 000 души. Очаква се Тръмп да обяви какво е неговото решение по въпроса утре.\r\n\tСпоред \"Политико\" обаче той вече се е произнесъл и негови сътрудници са се събрали вчера в Белия дом, за да подготвят премахването на програмата.\r\n\tТя защитава от депортация хора, дошли като деца незаконно в САЩ и им позволява да работят или да учат в университет. Ако Тръмп отмени програмата, от одобрените вече по нея 800 000 души ще се изиска да напуснат страната.", "date": "2017.09.04", "title": "Тръмп се готви да сложи край на програма за имигранти, дошли нелегално като деца в САЩ"}
{"url": "http://www.mediapool.bg/za-ogranichen-dostap-do-ekopravosadie-u-nas-sa-sezirani-trima-evrokomisari-news268830.html", "text": "Управляващите от ГЕРБ искат да ограничат достъпа до правосъдие за граждани и неправителствени организации по екологични казуси, алармираха 14 неправителствени и екоорганизации в  заради казусите с повишените такси за обжалване на екооценки и със съкратеното съдебно производство, което бе върнато от президента Румен Радев и се очакват ответните действия на депутатите.\r\n\tПисмото е изпратено до Кармену Вела, еврокомисар за околната среда, морските въпроси и риболова, Корина Керту, комисар за регионално развитие, и Вера Йоурова, комисар за правосъдието и потребителите. С него неправителствените огранизации информират за опитите България да нанесе тежък удар върху правата на собствените си граждани.\r\n\tПрипомня се, че промените в Административнопроцесуалния кодекс (АПК) и в Закона за опазването на околната среда бяха приети скоростно в парламента без обществено обсъждане.\r\n\tПромените в АПК предвиждат драстично повишаване на таксите и разходите за водене на административни дела — увеличаването на таксата по касационно обжалване и отмяна на влезли в сила решения за гражданите е 18 пъти (т.е. от 5 лв. на 90 лв.), за неправителствените организации – 90 пъти (от 5 лв. на 450 лв.), а за търговските дружества – 9 пъти (от 50 лв. на 450 лв.). В някои случаи таксите могат да достигнат 9000 лв.\r\n\tПоправките в закона за опазване на околната среда ограничиха обжалването на оценки за въздействието върху околната среда на обекти от национално значение само до първа инстанцията. Така управляващите искат да бъдат приети безкритично от гражданското общество проекти като АЕЦ \"Белене“, автомагистрала “Струма” през Кресненското дефиле, Националното хранилище за радиоактивни отпадъци, газопроводите \"Южен поток“ и \"Набуко“, АЕЦ \"Козлодуй“, ТЕЦ-ове, смятат от коалицията от организации, макар строежът на хранилище за ниско и среднорадиоактивни отпадъци да започна миналата седмица, без обжалвания на последната фаза от реализацията му, а проектите \"Южен поток\" и \"Набуко\" са прекратени.\n\n\r\n\tПравозащитници и неправителствени организации информират еврокомисарите, че тези промени в законодателството противоречат на нормативната уредба на България, правото на Европейския съюз (ЕС) и редица международните актове.\r\n\t“Достъпът до правосъдие е от изключителна важност, за да могат граждани и организации да гарантират опазването на околната среда и да оказват обществен контрол върху разходването на публични средства. След като у нас се правят опити тези права да бъдат ограничени, целта вероятно е безконтролно източване и смятаме, че е необходимо да информираме европейските институции и да потърсим тяхната спешна реакция.”, коментира Ивайло Хлебаров от сдружение “За Земята”, цитиран в прессъобщението на организациите, подписали писмото.\r\n\tТова са СНЦ Зелени Балкани, СНЦ Зелени Балкани – Стара Загора, Български дарителски форум. Национална мрежа за децата, Български център за нестопанско право, Фондация “ЕкоОбщност”, WWF България, Сдружение за изследователски практики, Асоциация на парковете в България, Български институт за правни инициативи, Българско дружество по фиотоценология 2001, Обществен център за околна среда и устойчиво развитие, Екологично сдружение “За Земята”, “Грийнпийс”-България", "date": "2017.09.04", "title": "За ограничен достъп до екоправосъдие у нас са сезирани трима еврокомисари"}
{"url": "http://www.mediapool.bg/borisov-obeshta-dogodina-hemus-da-podmine-sevlievo-news268834.html", "text": "Премиерът Бойко Борисов направи в понеделник бомбастичното изказване, че през 2018 година автомагистрала \"Хемус\" ще е \"подминала\" Севлиево. Той говори по време на откриването завода на австрийската компания \"Палфингер\" (Palfinger) в Червен бряг.\r\n\t\"Там, откъдето минаха магистралите и новите жп линии, там отидоха инвеститорите. Не случайно австрийците (от \"Палфингер\"- б.р.) отидоха първо в Ямбол. Сега видяха, че \"Хемус\" върви и се строи. Аз съм убеден, че догодина ще подминем вече Севлиево, защото проектите вече са готови, търгуват се, една част вече се строи... От Белокопитово към Търговище също. Това (магистрала \"Хемус\") ни е приоритет на приоритетите. Тогава съм убеден, че все повече инвеститори ще продължат да идват и в Северозапада. Има ли път, идват инвеститори, продукцията може да се изнася. Затова и тунелът под Шипка е толкова важен\", обясни премиерът.\r\n\tСтроежът на магистрала в България с такава бързина е в сферата на научната фантастика. В средата на август министърът на регионалното развитие Николай Нанков обясни, че строежът на оставащите 252 км от \"Хемус\" ще приключи през 2025 година.\r\n\tКъм момента е подписан договор на инженерниг за изграждането на 9 км от Ябланица до разклона за Тетевен на магистрала \"Хемус\". Отсечката трябва да бъде проектирана за срок от шест месеца, след което ще започне строителството. В момента тече проектирането на трасето. Очакванията са първа копка да бъде направена през пролетта на 2018 г. Изграждането на 9.3 км отсечка между пътен възел \"Ябланица\" и пътен възел \"Боаза\" трябва да стане за 2.5 години (910 дни). Договорът за проектиране и строеж на магистралата е с консорциум \"ХВП Ябланица\" ДЗЗД. Търгът бе спечелен с цена от 54.99 млн. лв. без ДДС.\n\n\r\n\tВ процес на обжалване е поръчката за изграждане на 16-километровия участък от пътен възел \"Белокопитово\" до пътен възел \"Буховци\". За изпълнител на този участък беше избрано обединението \"Хемус 16320“. То спечели търга с цена от 120 млн. лв. без ДДС за 16 километра.\r\n\tВ процес на техническо проектиране са 50 км от пътен възел \"Боаза\" до разклона за Ловеч и Плевен. Строителството се очаква да започне в началото на 2018 г. Плановете на ГЕРБ до този момент бяха тези три отсечки от общо 75 км да бъдат построени до края на мандата на правителството, който изтича през 2021 г. Севлиево се намира на над 30 км след разклона за Ловеч.\r\n\t\r\n\tПремиерът повтори от Червен бряг, че предстои нова голяма инвестиция в Плевен, без да съобщи името на компанията, но уточни, че е от Германия. Неофициално беше съобщено, че фирмата се занимава с производството на части за автомобилната индустрия.\r\n\t\"Съжалявам, много ми се искаше да дойда да видя БЕТА – Червен бряг защо е разрушен навремето. Това (заводът на \"Палфингер\") е горе-долу на неговата територия. Ние уплътняваме тази територия, за да може да има и за хората в Червен бряг работни места. Сега готвим и за Плевен една голяма инвестиция\", каза Борисов.\r\n\tНа журналистическите въпроси за какво става дума, той отговори: \"Аз обичам като стане, тогава да го кажа. Като минат изборите в Германия, ще го обявя\", каза Борисов.\r\n\tПремиерът Бойко Борисов бе в Червен бряг за откриване на разширение на производствен корпус за заваряване на стоманени компоненти на австрийската компания. Разширението е на площ от 11 хил. кв. м, а инвестицията е за 7 млн. евро. Предвижда се ръст на производствения капацитет с 30 на сто и на работните места с около 100.", "date": "2017.09.04", "title": "Борисов обеща догодина \"Хемус\" да подмине Севлиево"}
{"url": "http://www.mediapool.bg/agent-na-islyamska-darzhava-opital-da-verbuva-zhurnalist-na-bi-bi-si-news268828.html", "text": "Агент на групировката \"Ислямска държава\" е опитал да убеди репортер под прикритие да извърши нападение на Лондонския мост. Това е станало година преди осем души да загинат и десетки да бъдат ранени на това емблематично място в британската столица, съобщи британската информационна агенция Прес асосиейшън, цитирана от в. \"Гардиън\".\r\n\tАгентът е изпратил на събеседника си, с когото общувал в \"тъмната мрежа\", подробни наръчници с терористични похвати, които поразително приличали на използваните при нападението на Лондонския мост на 3 юни.\r\n\tВ продължение на две години журналистът е работил по специален репортаж и в Туитър се е свързал с родения в Бирмингам джихадист и вербовчик на \"Ислямска държава\" Джунаид Хусаин, който му обещал да го научи да прави бомби в домашни условия.\r\n\tХусаин е умрял през 2015 г. при нападение на американски дрон в сирийския град Ракка, след което друг вербовчик се свързвал с репортера. Той му представил план за убийството на полицай, включително с информация как да се сдобие с огнестрелни оръжия и патрони.\r\n\tБританските власти са знаели всичко за разговорите, които журналистът е водил с терористичната организация в таен сайт за чат.\n\n\r\n\tРепортажът на предаването \"Инсайд аут Ландън\" ще бъде излъчено тази вечер по Би Би Си 1.", "date": "2017.09.04", "title": "Агент на \"Ислямска държава\" опитал да вербува журналист на Би Би Си"}
{"url": "http://www.mediapool.bg/tsatsarov-prati-deloto-za-ubiystvoto-vav-vinogradets-v-plovdiv-news268842.html", "text": "Делото за нелепото убийство във Виноградец е прехвърлено от Окръжната прокуратура в Пазарджик в тази в Пловдив по разпореждане на главния прокурор Сотир Цацаров, съобщиха от държавното обвинение с уточнението, че целта е \"да се избегнат всякакви съмнения в обективността на разследването\".\r\n\tКакто е известно, по случая за 24 часа бе задържан председателят на Общинския съвет в Септември Лазар Влайков (ГЕРБ), тъй като пистолетът, с който по случайност бе убит 47-годишният собственик на заведение Наско Тонкев, е именно негова собственост.\r\n\tСпоред първоначалната версия за трагичния инцидент Влайков бе извадил оръжието, за да го покаже на присъстващите на детски рожден ден, когато в един момент то се е оказало в ръцете на 6-годишния рожденик и гръмнало. Впоследствие близките на убития заявиха пред разследващите, че всъщност общинарят последен е стрелял.\r\n\tОсвен това свидетели заявиха, че веднага след убийството Влайков е потърсил по телефона районния прокурор на Пазарджик Георги Кацаров, с когото са в близки отношения. Тези твърдения провокираха главния прокурор да прехвърли разследването на Пловдивската окръжна прокуратура.\r\n\tМеждувременно в понеделник прокуратурата получи разпечатка от телефонните разговори на обвиняемия Влайков, за да провери с кого е говорил след инцидента в четвъртък вечерта. Взетите натривки от ръцете на 6-годишното дете пък показват, че то е държало пистолета, но не доказват, че именно то е произвело фаталния изстрел. Това може да стане ясно едва след резултатите от балистичната експертиза.\r\n\t\"Получено спешно съдебно разрешение, изискани са от колегите от Окръжната прокуратура разпечатки и разпечатките са пристигнали. Първият, който трябва да ги анализира, разбира се, е наблюдаващият прокурор и разследващият полицай. Трябва да прибавим и още нещо – телефоните са иззети като средства за връзка, за да се осъществи проверката им с оглед размяната на всякакви други съобщения по други канали – Вайбър и т.н.\", коментира Цацаров пред журналисти в понеделник, след като лично отиде в Пазарджик, за да се запознае с хода на делото.\r\n\tПо думите му \"съдържанието на разговорите не може да се докаже, освен ако те не са или съответни съобщения не са документирани в телефонните апарати\".\r\n\tГлавният прокурор заяви още, че е разговарял с прокурор Кацаров и пред него той е потвърдил, че има \"добри лични отношения\" с Влайков. Отрекъл е обаче, че са разговаряли след убийството на Наско Тонкев.\r\n\t\"Едната версия е свързана с това, че изстрелът е произведен от лицето, което притежава пистолета. Другата версия е, че изстрелът е произведен от детето. Това твърдят двете групи свидетели, като има нюанси, които са свързани с позицията на пистолета и начина на неговото предаване. Част от тези нюанси в свидетелските показания ще бъдат потвърдени или отречени само по експертен път, защото в крайна сметка една експертиза ще каже от какво разстояние е произведен изстрелът, в какво положение е бил пистолетът и най-вече – как е произведен изстрелът и с какво усилие с оглед на спецификата на конкретния пистолет\", обясни още Цацаров.\r\n\tМеждувременно през уикенда Лазар Влайков бе изключен от ГЕРБ, като от партията го призоваха да напусне поста си. 44-годишният мъж е председател на Общинския съвет в Септември от октомври 2014 г. След местните избори през есента на 2015 г. отново е избран за председател по предложение на ГЕРБ. Живее в село Виноградец и е председател на местната кооперация.\r\n\tПреди пет години името му нашумя, след като намушка с нож случаен гражданин след пътен инцидент, но така и не бе осъден по случая. Преди този инцидент Влайков е бил обвинен, че е пребил сина на общинския съветник Дора Пачева и заплашвал семейството и със саморазправа. Тогава срещу Влайков е образувано досъдебно производство, а Пачева завежда гражданско дело срещу него, но нито разследващите, нито съдът признават вината му и той все още е с чисто съдебно минало.", "date": "2017.09.04", "title": "Цацаров прати делото за убийството във Виноградец в Пловдив"}
{"url": "http://www.mediapool.bg/kim-chen-un-razpolaga-s-absolyutna-vlast-i-s-vodorodna-bomba-za-da-ya-uprazhnyava-news268829.html", "text": "Севернокорейският ръководител Ким Чен-ун е един от най-младите държавни глави в света. Но притежава абсолютна власт, а и някои от най-мощните оръжия на планетата.\r\n\tВчерашният тест, когато изглежда бе изпробвана мощна водородна бомба, бележи нов етап в неуморната кампания на севернокорейския лидер да превърне страната си в ядрена сила - убедителна и плашеща.\r\n\tМеждувременно той пренебрегва изцяло всички предупреждения на международната общност, икономическите санкции и войнствените заплахи на американския президент Доналд Тръмп да удари страната му с военна сила.\r\n\tКогато наследява баща си Ким Чен-ир в края на декември 2011 г., Ким Чен-ун е поне на двайсетина години (точната му рождена дата не се знае). Специалистите го преценяват като човек уязвим и неопитен, податлив на манипулации от страна на вишестоящи.\r\n\tНо той бързо успява да се докаже - смазва безпощадно всяко несъгласие, включително на най-високо равнище, заемайки в същото време агресивна и провокационна позиция спрямо международната общност.\n\n\r\n\tПрез 2013 г. нарежда екзекуцията на влиятелния си чичо Джан Сон-тхек, обвинен в измяна. Дълго време го подозират, че е организирал зрелищното убийство на своя полубрат Ким Чен-нам в Малайзия през февруари.\r\n\tПоказва и склонност към отдалечаване от Китай - единствения силен съюзник на Пхенян, с отказа да се отклони от поетия курс към въоръжаване, открито порицан от Пекин. И все още не е посетил съседната страна, за да разговаря с президента Си Цзинпин.\r\n\tСлед смъртта на баща му наблюдателите очакват, че младият лидер ще потърси опора в група влиятелни сподвижници.\r\n\t\r\n\tСкоро обаче променят мнението си, защото Ким Чен-ун се захваща да ликвидира всеки, който би могъл да представлява заплаха.\r\n\tСлед екзекуцията на чичо му чистки отстраняват още няколко висши сановници. През 2016 г. Ким Чен-ун застава начело на новосъздадения Държавен съвет, доминиращ над всички останали власти в КНДР, и така затвърждава абсолютния си контрол върху системата.\r\n\tКим е син на третата съпруга на баща си, Ко Йон-хи - корейска танцьорка, родена в Япония, починала от рак на гърдата според съобщения от 2004 г.\r\n\tПрекарва част от ученическите си години в Швейцария, където за него се грижат леля му по майчина линия Ко Йон-сук и нейният съпруг.\r\n\tУчилищният персонал и приятелите му, които според печата не са знаели, че той е член на севернокорейската управляваща фамилия, са запазили спомена за едно плахо момче, което обичало да кара ски и да гледа филми с Жан-Клод ван Дам.\r\n\tВ интервю за \"Вашингтон пост\" Ко Йон-сук, избягала през 1998 г. в САЩ, го описва като избухлив младеж, недостатъчно толерантен.\r\n\tИ голям фен на баскетбола - дотам, че според леля му се случвало да спи с топката.\r\n\tДенис Родман, някогашната звезда на \"Чикаго Булс\", неведнъж посещава Пхенян и е сред западняци, за които се знае, че скоро са разговаряли с Ким.\r\n\t\r\n\tКим Чен-ун знае от осемгодишен, че ще получи властта, но се появява на обществени места едва от 2008 г., след като баща му претърпява мозъчно-съдов инцидент. Тогава режимът ускорява приготовленията за следващото онаследяване на престола.\r\n\tНавремето Ким Чен-ир е подготвян съвсем открито да поеме държавното кормило десетилетия преди смъртта на баща му, основателя на КНДР Ким Ир-сен, починал през 1994 г.\r\n\tВъпреки липсата на опит Ким Чен-ун се показва склонен да продължи дипломацията на провала, водена от баща му и дядо му - да създава поредица от кризи, като предизвиква вдигане на залозите и провокира международната общност да отговори.\r\n\tКим Ир-сен все още е обожествяван в Северна Корея и внукът му явно се възползва от това, като имитира облеклото, подстрижката, жестовете и начина му на говорене, дори неговия почерк.\r\n\tВ същото време се разграничава от противоречивото наследство на баща си, при чието управление страхотен глад убива стотици хиляди, а може би милиони хора.\r\n\tКим е на власт вече шест години, но международната общност знае малко за него. Той никога не е бил на официално посещение в чужбина.\r\n\tЗа брака му се разбра едва през юли 2012 г., когато бяха публикувани снимки на млада жена - И Сол-джу, придружаваща лидера на официални прояви.\r\n\tЮжнокорейският печат съобщи неотдавна, че в началото на годината двойката се е сдобила с трето дете.", "date": "2017.09.04", "title": "Ким Чен-ун разполага с абсолютна власт и с водородна бомба, за да я упражнява"}
{"url": "http://www.mediapool.bg/tsvetan-vasilev-obyavi-che-prokuraturata-go-e-reketirala-za-15-mln-evro-news268835.html", "text": "Обвиняемият за източването на фалиралата КТБ бивш нейн мажоритарен акционер Цветан Василев обяви, че откакто е в Белград е бил рекетиран от българската прокуратура за 15 млн. евро. Това той обяви в  със съпругата му Антоанета Василева, която също е издирвана от Интерпол.\r\n\t\"Клан на прокуратурата, който работеше само на финансова основа, имаше предложение: \"Дайте едни 15 млн. евро и няма да имате проблеми\", заявява той в интервю за Люба Кулезич, което ще бъде излъчено в пълния си обем в понеделник и вторник вечерта.\r\n\tПо повод интервюто с издирваното семейство журналистката от BiT декларира, че не е взела пари от Василев. \"Нито аз вземам пари, нито ти като програмен директор (Сашо Диков, б. р.), нито собствениците на телевизията вземат пари от Цветан Василев. Това е ясно като бял ден, проверимо е. Ние просто даваме думата на хора, които не оневиняваме в никакъв случай\", заяви Кулезич в ефир в неделя.\r\n\tВ интервюто Василев и съпругата му изглеждат видимо гневни на преследването на дъщеря им Радосвета, която се сдоби с обвинение, че е изпрала над 2.6 млн. лв. заради придобиване на апартамент с дарение от баща си през 2013 г.\r\n\tВ интервюто Цветан Василев не посочва имената на рекетьорите си от прокуратурата, но оправя предупреждение, че бил готов да ги каже в друго интервю, по преразказа на Кулезич.\r\n\tЕксбанкерът, обвинен за ръководенето на организирана престъпна група, заявява още, че самият той не е бил част от мафията, но бил рекетиран от нея непрекъснато от 2009 г. насам.\r\n\tГоляма част от интервюто е посветена актуалното развитие по казуса с русенския оръжеен завод \"Дунарит\", който държавата изненадващо поиска да изкупи чрез поемане на дълговете му. Впоследствие схемата за слагането на държавна ръка върху предприятието пропадна, след като то спешно покри дълговете си към КТБ.\r\n\tСпоред Василев случаят с \"Дунарит\" е \"класическият ченгесарски подход – аз ти създавам проблеми и после ще ти ги решавам\". Ексбанкерът твърди, че повдигнатите обвинения срещу мениджърите на завода, заради които той беше заплашен от отнемане на лиценза, са \"несъществуващи\".\r\n\tСпоред версията на Василев \"Дунарит\" е имал определен дълг към КТБ към датата на затварянето на банката – 20 юни 2014 г. Квесторите на банката разрешават цесии, в които главен кредитор е Едуардо Миролио, който според Василев се явява \"емблематичен пример за наглост и беззаконие\". \"По някаква причина лицето Пеевски придобива всички активи на Миролио след закриването на банката\", казва Василев.\r\n\tПо думите му мениджърите на \"Дунарит\" са взели най-правилните решения, като са направили всичко възможно, за да спасят завода и да върнат кредитите на \"майката\" на \"Дунарит\" - \"Хедж Инвестмънт\" на самия Василев. Според него единствената причина мениджърите да не са разплащали задълженията си (към фирмата, свързана с Пеевски \"Виафот\"), въпреки че парите са били налични в дружеството, е, че тече съдебен спор между синдиците и въпросното дружество \"Виафот\".\r\n\t\"Сега трябваше да има обвинения срещу синдиците, срещу шефа на \"Държавната консолидационна компания\" (ДКК) и срещу министърчето – потръчко (момче за поръчки – бел. пр.) Караниколов, както казват сърбите, защото без съдебно споразумение банката купува вземане, което е оспорила и продължава да оспорва в съда\", смята Цветан Василев.\r\n\tПо думите му схемата с \"Дунарит\" в крайна сметка е пропаднала, защото организаторите й сами са паднали в собствения си капан.", "date": "2017.09.04", "title": "Цветан Василев обяви, че прокуратурата го е рекетирала за 15 млн. евро"}
{"url": "http://www.mediapool.bg/bulgaria-strana-sas-slabi-institutsii-ovladyana-ot-rusiya-news268839.html", "text": "\"Там, където институциите са слаби, Русия дори може да опита да овладее държавата, какъвто е случаят с България. Амбицията - макар и посрещана със силна съпротива от мнозина в страната - изглежда, е да се изградят мощни мрежи от съюзници и клиенти в страната и в същото време България да бъде оставена да бъде член на НАТО и ЕС именно за да играе роля на \"троянски кон\". Това заключение прани анализаторът Марк Галеоти в ново изследване \"Контролиране на хаоса: Как Русия управлява политическата си война в Европа\", публикувано в началото на месеца от .\r\n\tСпоред проучването, което изследва всички 252 партии представени в 28-те национални парламента и в Европейския парламент, в пет държави- Австрия, България, Гърция, Унгария и Словакия, общата партийна система клони към антизападни позиции.\r\n\tРусия може да разчита все по-малко на \"меката сила\" (soft power) - капацитет да влияе чрез чувства и даване на положителен пример\". За хората на Запад - продължава авторът, \"меката сила\" не се вписва в контекста на активните мероприятия, но в руското мислене това е само още едно средство за въздействие над държавите в преследване на собствена полза.\r\n\t\"Нещо повече - то е движено от държавни действия, а не от гражданското общество. Често руската \"мека сила\" е ограничена до национални лидери, за които образът на Путин е пример за решителен модерен автократ. В Югоизточна Европа това може да се възползва от общата вяра в България и Сърбия, а също и от историческата роля на защитник, включително срещу Османската империя. На други места Русия има образ - макар и поради митологизирани и погрешно разбрани причини - на преграда срещу предполагаема американска хегемония или като на бастион на традиционните ценности.\"\r\n\t\"Навсякъде Русия има превъзходство, макар и често поради митологизирани и неразбрани причини, като пречка пред предполагаемата американска хегемония или като бастион на традиционните ценности\", твърди докладът.\n\n\r\n\tИма много общи теми за руската пропаганда, до голяма степен свързани с предполагаемото беззаконие на САЩ, нуждата от сътрудничество с Русия срещу тероризма и моралната равностойност на Москва и Запада. Също така, според Галеоти, има една всеобща надежда да се издигне достатъчно голям облак от прах, спекулации, половин истина, конспирация и измама.\r\n\tГалеоти посочва, че широката цел на Русия за държави, които имат силни културни и исторически връзки с нея, изглежда е \"социално овладяване\": печелене на сърца и умове или поне известно съчувствие.\r\n\t\"Когато институциите са по-слаби, Москва може дори да потърси \"овладяване\" на държава, като например България, където амбицията, макар и силно осъждана от мнозина, изглежда е създаването на мощни мрежи на съюзници и клиенти вътре в страната. В същото време тази страна остава в НАТО и ЕС, точно за да бъде \"троянски кон\".\r\n\tМакар че вероятно е прибързано и нечестно да се твърди, че България вече е \"в напреднала фаза на овладяване на държавата\", стряскащо е до каква голяма степен политически, културни и икономически интереси често са обвързани с руската петролна компания \"Лукойл\" и различните поделения на тази най-голяма компания и данъкоплатец в страната.\r\n\tОсобено показателен е начинът, по който български медии създават и разпространяват проруски истории не заради натиск или обещания, дадени им от Москва, а защото за тях вече има готов местен пазар. Това задвижва и политическия процес, което предполага, че в България вече се върти един порочен кръг независимо от руските действия.\"\r\n\tДокладът продължава:\r\n\t\"Важен инструмент сред активните мерки на Русия са медиите и способността да влияе върху тях в целевите страни. Изглежда така, сякаш всеки евроскептичен или нехаресващ НАТО гражданин е повлиян именно от руската пропаганда. Независимо от това, дезинформацията - разпространението на често неверни или изкривени новини - и потокът от алтернативни мнения, които имат за цел да заглушат реалностите, са несъмнено централни елементи на настоящата политическа война. Отчасти това е сферата на чуждоезичните медии като RT (която излъчва на английски, арабски и испански език) и онлайн агенцията Sputnik (която издава на 30 езика)”.\r\n\tСпоред анализатора, отвъд използването на медиите, Москва също търси други инструменти, чрез които да прокара своето послание или да проведе политически операции. Той посочва, че понякога те са използват дори само заради чувството за обща враждебност, независимо дали към САЩ или либералните ценности.\r\n\t\"Съществуват и т.нар. \"полезни идиоти\", които дори не осъзнават коя страна приемат. И накрая, заедно със самомотивираните индивидуални \"тролове\" в интернет, които разпращат московските опорни точки, съществуват и много митологизираните, но въпреки това истински \"тролски ферми\". Тук платените работници прекарват своите смени с пускане на онлайн постове и коментари под стриктни инструкции, понякога рекламират търговски продукти и услуги, но в голяма степен работят за насърчаване на политическата програма”, казва специалистът.\r\n\tМарк Галеоти заключава, че Русия провежда и насърчава \"активни мерки\" в Европа за дестабилизиране и объркване на правителствата и обществата, но те често са опортюнистични и се оформят от местните условия.\r\n\tТова включва широк кръг участници, от държавни служители и медии, с военни заплахи, бизнес лобита и шпиони.\r\n\t\"Русия преследва различни приоритети в различните страни. Това до голяма степен се определя от корелацията между силата на националните институции на страните и тяхната уязвимост спрямо руското влияние\", казва той.\r\n\t\"Без да се отказва от надеждата да убеди Москва да промени политиката си, Европа все пак трябва да се заеме със собствените си уязвимости: \"да поправи покрива\", а не просто да се надява, че дъждът ще спре. Това включва, наред с другото, и решаването на демократичните отстъпления в някои части на континента\", предупреждава анализаторът.\r\n\tДокладът съдържа и схема с координатна система с два определящи фактора. Първият е степен на сила на институциите, определяна според Индекса за нестабилност на държавите, изработен от Фондацията за мир (Fund for peace fragile states index). Вторият е степен на свързаност/податливост, основаващ се на световното проучване на американския институт \"Пю\" за отношението към Русия, моделирано според нивото на икономическа зависимост/проникване на руския бизнес в икономиката на съответната държава.\r\n\tПри такова разглеждане България и Гърция са двете страни страни с най-слаби институции и съответно най-силна свързаност с Русия, поради което попадат в категорията \"овладяване на държавата\".\r\n\tС толкова слаби институции, но в по-малка степен свързани с Русия са страни като Унгария, Черна гора и Румъния. Поради тази причина подходът на Москва към тях е друг - да се вреди на държавата, да се разпалват вътрешни вражди, несигурност и разединение с цел обезсилване на страната.", "date": "2017.09.04", "title": "България – страна със слаби институции, \"овладяна\" от Русия"}
{"url": "http://www.mediapool.bg/gazoviyat-hab-balkan-proverka-za-realistichnost-news268840.html", "text": "Газовият хъб \"Балкан“ се превърна в синоним и в много отношения и заместител на енергийнатa политика в България в сферата на природния газ. За да не спекулираме относно различните версии на проекта, ще се спрем на изложената от националния газов оператор \"Булгартрансгаз\" официална версия за проекта, оценен на повече от 2 милиарда долара.\r\n\tВъпреки че може и да не е последната редакция, тъй като не включва всички развития около Турския поток – проектната схема е добра база за анализ, от която могат да се изведат както достойнствата, така и слабите места на концепцията и на нейното изпълнение.\r\n\t\r\n\tДа започнем с това, че енергийната политика на дадена страна не може да се изчерпва с идеята да посредничи в плановете на други стрaни да правят сделки с енергийни ресурси, като се фокусира върху тесен сегмент в средната и долна част от веригата в газовата индустрия, а пренебрегва горната – проучването и добива, и огромното количество възможности в газгенерация на електрическа енергия, в химическата промишленост, транспорта и търговията.\r\n\tДържавните институции, изначално, се натоварени със задачата да задоволят базовото търсене на газ при конкурентни и достъпни цени. Никой не очаква от държавата да приоритизира правенето на бизнес с природен газ и печалбите от търговия с енергия чрез държавни предприятия. Това трябва да бъде червена нишка в управленската философия в сферата на природния газ – да се окуражава конкуренцията между доставчици, маршрути за постигане на ликвиден и функциониращ газов пазар, който предоставя множество избори на потребителите през цялото време.\n\n\r\n\tФактът, че търговията с природен газ е много по-важна отколкото транзита, се доказва от съответните данни за финансовите потоци – под 100 милиона долара за \"Булгартрансгаз\" (БТГ), и между 600 милиона и 1.4 милиарда долара внесен природен газ от \"Булгаргаз\". Преките и непреки ползи за публичните финанси от транзита и търговия с природен газ също следват подобен модел. Това не означава, че базата от активи на \"Булгаргаз\" е по-голяма от тази на БТГ – разликата в оценката на активите може да бъде съществена, нито пък че търговията може да се осъществи без транспорт. Но е факт, че след като инфраструктурата достигне минимално критично равнище на достатъчност на капацитет, добавянето на нова инфраструктура при ниски и намаляващи нива на ангажираност на тези капацитети, включително като се правят нереалистични приемания за оправдаване на многомилиардни капиталово-интензивни инвестиционни програми в евро, води до зомби състояние – все по-рискови и все по-малко банкируеми.\r\n\t\r\n\tЕто защо, газовия хъб \"Балкан \"(ГХБ) изисква да му се направи предварителна оценка за съответствие с реалността, макар и от \"птичи поглед“ – като се съпоставят метафизиката в концепцията, от една страна, и притеглянето на пазарните фундаменти, от друга. Още повече, че българското правителство и ангажираните компании, както и обществото като цяло, боравят с широка палитра от вероятни и променливи стойности – не съществуват фиксирани договори и гарантирани приходи от транзит, които да предразположат към привнесен от \"звездите“ проектен ентусиазъм. Нещо повече, както продажбите на природен газ, така и на капацитет се ориентират от дълъг и фиксиран към къс и спот маркер.\r\n\tДа погледнем и оценим ключовите приемания, от които зависи жизнеспособността на проекта и най-вече входните данни за проекта – приеманията за очакваните количества природен газ.\r\n\tНяма никакъв шанс да се реализира нов \"поток“ от руски природен газ – посочените 62 милиарда кубически метра, които да влязат в страната пряко от Черно море. \"Газпром експорт\" винаги може да активира клаузите за прекратяване на договорите или да се опита да промени точките на доставки на газ, но това още не е факт. Нито, че освобождава съответните капацитети. Направените досега заявления са без юридическа стойност, докато не са задвижени съответните процедури. Руският газ в България ще продължава да бъде доставян на точката за доставка – Исакча, която е посочена в договора. Що се отнася до договора за транзит – точката е Негру-Вода за Трансбалканския Газопровод (ТБГ). Там също няма юридически валидни промени.\r\n\tАко \"Булгаргаз\" реши да прибегне до твърда защита на интересите, ако паралелно с това отвори пазара за конкурентни и алтернативни доставки от северно и южно направление, \"Газпром\" може да се изправи пред едновременна загуба на пазарни дялове, засилена конкуренция и огромни присъдени плащания по арбитражни производства. В допълнение, освободените капацитети в Трансбалканския Газопровод могат да привлекат други търговци и доставчици. За съжаление, последните преговори между \"Газпром\" и българските власти по-скоро говорят за склонност за тацитно споразумение - България да не оспорва преместване на точката на доставка за природен газ, нито да отнася спора до арбитраж, срещу неясни ангажименти на \"Газпром\" да проучи плановете за развитие на българската газопреносна мрежа и възможни неясни, под условие, ангажименти на преносен капацитет през българска територия от 15.7 милиарда кубически метра руски газ (на картата са посочени 20 милиарда кубически метра) в посока Сърбия и Румъния.\r\n\t\r\n\tПрогнозите за входящи потоци от природен газ от Турция не предвиждат каквито и да са обеми, които могат да се сравняват с текущия транзит на руски газ през България, дори и ако София тотално изпълни желанията на Москва. Освен ако монополът на \"Газпром\" върху износа на газ от Русия не падне, и други руски компании не започнат да покриват освободените от \"Газпром\" пазарни ниша и капацитети, няма голям шанс транзитът на руски газ през българска територия да стигне равнища близки до посочените в схемата на ГХБ.\r\n\t\r\n\tВъпреки опитите да се представи полученото неотдавна писмо от комисаря Канете като удостоверяващо съгласието и подкрепата на ЕК за газовия хъб \"Балкан“ и за безпрепятствен транзит на всякакви количества руски газ през България към пазара на ЕС, независимо от входните точки, реалността е по-различна.\r\n\tПроблемът със свободното придвижване на руски газ в рамките на Европейския съюз е отвъд контрола и управлението на българските власти, напълно в полето на преките отношения между Европейската комисия и \"Газпром\". ЕК със сигурност ще даде зелена светлина на интерконектор с Турция, който подпомага в трансграничния обмен и балансиране с природен газ на двете газопреносни системи.\r\n\tГазовият хъб \"Балкан“, в много отношения, оправдава съществуването си въз основа на приеманията за количества природен газ, които могат да влязат в България от изток и от югоизток. В момент, в който тези обеми, които далеч надвишават нуждите на балансиране и говорят за мини-формат \"Набуко“ само или предимно от руски газ, и които търсят вход в ЕС през българо-турската граница, тогава регулациите на ЕС излизат на преден план, включително изискванията за задължителен достъп на трети страни и правилото за таван от 50% ангажиране на капацитети, което не може да бъде изпълнено.\r\n\tОт доста време се спекулира с идеята, че природният газ в интерконектора Турция-България, който ще постъпи в Турция през \"Турски поток\", ще се появи с различни нови собственици – турски компании, европейски партньори на \"Газпром\" (следете внимателно визитата на президента Макрон за френски компании), а също и български компании. Това е теоретично възможно, но малко вероятно на практика.\r\n\t\"Газпром\" трудно ще замени руската с европейска шапка, въпреки че притежава достатъчно базирани в ЕС компании – WIEE, Wingas, WIEH, или че има стратегически партньори в ключовите държавни. Изискването за съответствие с директивите на ЕС касае нещо повече от място за регистрация, а именно контрола.\r\n\tВ случая с \"Турски поток\" \"Газпром\" направи съзнателно усилие, за да излезе от собственост в редица турски компании, като изпрати силно послание, че е малко вероятно, поне към настоящия момент, да използва турски, гръцки или български компании в \"Турски поток\" като търговски посредници, по начина по който използва немски или френски компании в \"Северен поток\".\r\n\t\r\n\tКогато говорим за \"зелената светлина“ в писмото на комисаря Канете и за регулаторно съответствие, трябва да правим ясна и отчетлива разлика между вноса на руски газ за собствени нужди – там където Комисията няма нищо против – и транзитиране на значителни обеми газ на \"Газпром\" към европейските пазари през българска територия.\r\n\tКогато точката за доставка при транзит се промени от румънско-българска на турско-българска, процедурата за регулаторно съответствие тръгва от нула.\r\n\tКазусът с преместването на точките на доставка на 3 милиарда кубически метра от \"Газпром\", отговаря на вътрешното потребление и самоналоженото равнище на 100% зависимост от руски газ. София лесно може да използва аргументи на \"националната енергийна сигурност“, с които да оправдае искането за изключения от правилата на ЕС за задължително право на достъп на трети стани и таван за заемане на капацитет от един доставчик.\r\n\tНо транзит на пет пъти по-големи количества газ, който е притежание на \"Газпром\", от турска към сръбска и румънска граница, е съвършено друг случай.\r\n\tВъзражението за преместването на точката на доставка за газ на \"Газпром\" бе основно несъгласие в писмото на служебния кабинет, от края на април, до Дирекция \"Конкуренция\" на ЕК. Новият екип на Борисов остави вратата отворена.\r\n\tЛогично е да се предполага, че ако монополът на \"Газпром\" за износ падне, други руски износители на природен газ биха могли да се явят в ролята на \"трета страна“ в Северен и Турски поток, включително като ангажират капацитет в украинската газопреносна система и Трансбалканския газопровод. Тези сценарии също трябва да се отчитат в допусканията за търсене на услугите на газовия хъб \"Балкан\", тъй като вероятността от подобно развитие нараства с всеки изминат ден. Засега изглежда в Кремъл са решили да премахнат експортния монопол на \"Газпром\" само за износ на втечнен природен газ и то само за руската компания \"Новатек\", но ситуацията лесно може да се промени. Всичко зависи от решението на един човек в Кремъл.\r\n\t\r\n\tОсновният въпрос при оценката на концепцията за газовия хъб \"Балкан“ е дали тя ще се опре на \"Газпром\" и руския газ като главен и единствен ориентир и стълб, както при планирането на инвестициите, на маршрутите, на плановете за развитие на преносната и транзитната система на страната, или ще се отчете и възможностите на неруската парадигма.\r\n\tВъпреки уверенията на \"Газпром\", че ще премахне ограниченията за реекспорт на руски газ, неговите официални представители откровено заявяват, че нямат намерения да използват базирани в България компании, за да търгуват с руски газ в региона, отвъд относително скромните излишъци на краткосрочна база. Това не би трябвало да изненадва никой. Нито \"Булгаргаз\", нито \"Булгартрансгаз\" са демонстрирали през годините воля и способност да надскочат рамката на национален фаворит като разширят дейността си в региона. И при двете компании отсъства желание, на фона на силно доминираща практика в Централна и Източна Европа, да получат компенсации за надвзети значителни суми от продажбата на природен газ на по-високи от пазарните цени от страна на \"Газпром\" – като оценката е за суми над 1.5 милиарда долара (за \"Булгаргаз\"), или за недовзетите приходи (от БТГ) от поддържаните в продължение на години изкуствено ниски транзитни тарифи за пренос на руски газ, които се оценяват на над 650 милиона долара. Една малка част от тези геополитически бонуси, които \"Газпром\" получава редовно, се връщат в България, за да \"смажат“ снизходителността по темата на топ мениджмънта и на политици, което оформя мнението, че от една страна \"в София можем да правим всичко“, а от друга \"там нямат капацитет“.\r\n\tСтратегическите партньори на \"Газпром\" в ЕС разполагат с добре развити търговски мрежи и клиентски бази, включително и в Централна и Източна Европа, докато \"Булгаргаз\" не е продал нито един кубически метър извън България. Колко достоверно могат да звучат уверенията към \"Газпром\", че компанията може спокойно да изтъргува всичко или част от тези над 15 милиарда кубически метра газ, които хипотетично могат да се появят на турската граница?\r\n\tА това е ключово допускане, когато екипът на ГХБ анализира сценариите за натоварване на газовия хъб и когато се търси начин да отсее важното в съдържанието. Другият вариант е да се повиши значително вътрешното потребление на газ в България, което не е много вероятно.\r\n\tОсвен ако големите европейски компании не съумеят да консолидират регионалния газов пазар в Югоизточна Европа и да партнират на \"Газпром\", \"Турски поток\" и най-вече продължението му към ЕС ще си останат в идейна фаза. Ето защо концепцията на ГХБ базиран основно или само на руски газ е нереалистична.\r\n\t\r\n\tНеобходимостта от поглед отвъд парадигмата на газовия хъб \"Балкан“ само или предимно с руски газ изглежда неотменима, когато говорим за хъб в широкия смисъл на понятието.\r\n\tМилиардите кубически метри природен газ от неруски източници си заслужaват анализа, както по отношение на потоците, които могат да постъпят от север, така и предимно от юг – от Южния Газов Коридор.\r\n\tНо това, което изглежда логично за всички, изглежда не се споделя от мениджмънта на системния оператор на българската газопреносна система.\r\n\tПри все това, вероятността неруски газ да се появи на границата ни с Турция и Гърция е значителна и непосредствена. Азерски, иракски, ирански, израелски, египетски, кипърски, катарски, американски и всеки друг алтернативен газ, който може да навлезе в България, не само че конкурира \"Газпром\", но може да помогне да се изпълни изискването на Третата енергийна директива за реализация за свързваща инфраструктура с руски газ и преодоляването на ограничението от 50% таван за заетост на капацитет и за достъп на трети страни.\r\n\tФактът, че азерската компания СОКАР и \"Булгартрансгаз\" са сключили споразумение не трябва да се надценява. Баку не разполага със значителни допълнителни количества природен газ над декларираните от находището \"Шах Дениз ІІ\". Анализаторите акцентират на вноса на руски газ в Азербайджан, с който се балансира вътрешния пазар и освобождават количествата за износ, необходими за изпълнение на поетите ангажименти.\r\n\tДругите приемания, отразени на проектната карта на газовия хъб \"Балкан“ за местен добив в Черно море са също силно спекулативни. В блока \"Хан Аспарух\" тепърва предстои втори сондаж през октомври, с шансове за успех, които се измерват с различни степени на вероятност. Компанията \"Шел\" е във фаза на анализ на сеизмичните данни в блока \"Силистар\" – също прекалено рано, за да може да се правят каквито и да са заключения.\r\n\tАко газовия хъб \"Балкан“ се оценява само за търговска осъществимост, първото и неотменимо условие за това е, да се направи пълен цикъл от задълбочени, професионални и независими изследвания – от пазарните до финансовите, икономическите, търговските, правни, технологични и пр. Проверката за съответствие с реалността би следвало да завършва с анализ на финансовия модел и избраната проектна структура.\r\n\t\r\n\tДо този момент, проектът за хъб \"Балкан“ се развива като вътрешен за \"Булгартрансгаз\", без никаква независима верификация на допусканията и на проектния дизайн, повече за да удовлетвори (гео)политически амбиции, докато грижливо се отбягва съизмерване с пазарни репери. Вариантите с неруски газ или отсъстват, или са слабо засегнати и недооценени.\r\n\tДа започнем с това, че съществува реален шанс за натоварване на капацитета на Трансбалканския газопровод, както в директен, така и в обратен поток извън \"Газпром експорт\". Компаниите, които добиват газ в офшорните блокове на акваторията на Румъния, реално могат да доставят поне 2 милиарда кубически метра газ. Оценката за прогнозни потоци от север е дори скромна, особено, ако се разгледат потенциалните излишъци в газовите баланси на Румъния, Украйна и Словакия след 2020 г., които могат да бъдат изтъргувани през Трансбалканския газопровод на юг.\r\n\tНай-критичният пропуск в ГХБ е отсъствието на пазарен тест и детайлно пазарно проучване за очакваните газови потоци, които потенциално могат да навлязат в България от юг – там където неруската парадигма има най-голям потенциал.\r\n\tГазовите потоци от Гърция, особено през интерконектора Гърция-България, отсъстват на картата на хъба с конкретно разбити цифри - постъпление от втечнен природен газ, газопроводи. Нито дума за 3-те милиарда кубически метра капацитет, който може да нарасне до 5 милиарда, които газовата връзка може да пренесе – както на базата на дългосрочни, така и на краткосрочни договори. Нито дума за това, че половината капацитет е вече ангажиран. Както Трансадриатическия газопровод, така и терминалът за втечнен газ в Александруполис могат да изиграят огромна роля за ориентиране на север на газови потоци от Южния газов коридор, които могат да бъдат обслужвани от газовия хъб \"Балкан“.\r\n\t\r\n\tИма огромна \"дупка“ в идентифициране на потенциалните източници за съществени газови потоци, които да влязат в България и в газовия хъб \"Балкан“ от района на Каспийско море, на Близкия Изток, на Източното Средиземноморие и глобалния пазар на втечнен природен газ. Това е особено изненадващо на фона на тоталната посветеност и времето, което се отделя на \"Газпром\" и неговите доставки от различни входни точки.\r\n\tРазместванията в газовия пазар, които се диктуват от търсенето и потребителите, са напълно пренебрегнати в проекта, така както е изложен в схемата на БТГ.\r\n\tВ текущия си вид, проектът за газов хъб \"Балкан“ е предназначен изключително за обслужване на потребностите на \"Газпром\", а газовия преносен оператор трябва да бъде неутрален към всякакви доставчици от всякакви маршрути. Този проект, оценен на фона на прогнозираните допълнителни капацитети от 120 милиарда кубически метра за пренос към 2023 година в Европа, при намаляващи нива на заетост на текущите капацитети (под 40 процента), никак не гарантира, че текущият ентусиазъм няма да отведе до невъзстановими инвестиции.\r\n\tЕдин от важните дефицити на проекта за газов хъб \"Балкан\" е отсъствието на значим национален играч, който да го ангажира и \"натовари“ – търговец на газ, който разполага с диверсифициран портфейл от източници и балансирана клиентска мрежа в региона. Идеята за изолирана транзитна тръба, която да пренесе газовите потоци, постъпващи през проекта \"Турски поток\", без връзка с преносната мрежа в България е абсурдна и невъзможна. \"Булгаргаз\" е единственият доставчик, а той не вижда друга роля за себе си извън класическата схема – един доставчик, един договор, един маршрут. Това неминуемо ще го маргинализира и доведе до загуба на пазарни дялове.\r\n\tТрудно е изобщо да си представим, как \"Булгаргаз\" може да играе някаква значима роля и да се легитимира като бизнес и маркет мейкър в газовия хъб \"Балкан“?\r\n\tАргументът на БТГ, че България трябва да инвестира изобщо, воден от визия и перспектива, за да привлече в бъдеще газови потоци с изобилие от услуги и капацитети, звучи първо недостоверно, на фона на текущото отсъствие на всякакви реални услуги и отвореност на компанията към пренос на неруски газ, и второ опасно, защото тези разходи като инвестиции след това служат за оправдание на високи и неконкурентноспособни тарифи.\r\n\tОтлаганите с години инвестиции като разширението на ПГХ \"Чирен“ също не внушава доверие към преценките на ръководството на компанията.\r\n\t\r\n\tБългария се бави в разработката и внедряването на търговска платформа за краткосрочна търговия с газ – газова борса, изобщо с всичко, което представлява меката инфраструктура на газовия хъб \"Балкан“. Особено на фона на процесите в съседните държави.\r\n\tОгромните планирани инвестиции в развитието на газопреносната система и новите връзки с румънската газопреносна система при Оряхово се обясняват с желанието, да се възобнови под някаква форма \"Южен поток\" и се транзитира руски газ.\r\n\tОсвен ако властите не отглеждат потайно нов фаворит, който да замени \"Булгаргаз\", като насочват към него парични потоци от изкуствено завишени инвестиции в спекулативни проекти, няма никаква логика да се хвърлят над 2 милиарда евро \"на вятъра“.\r\n\tГордостта на БТГ – двупосочните газови компресорни станции (ГКС) – играят ключова роля при краткосрочната търговия с капацитети за преки и обратни потоци, които следват отблизо колебанията в потреблението на газ. При все това обаче, заедно със залязването на дългосрочните фиксирани договори и сигурността на приходите от тях, излишъкът от мощности в компресорните станции може лесно да се превърне в пасив, след като няма насрещно търсене на тези услуги, съответно на приходи от дейността, които да възстановят инвестициите. И пак всичко завършва като разходи, които легитимират по-високи приходи, респективно по-високи тарифи само за конкурентните на \"Газпром\".\r\n\t\r\n\tДа не говорим, че без предоставяне на услуга за обратен поток през Трансбалканския газопровод през Негру-Вода (твърд капацитет не се предлага), на практика \"Булгартрансгаз\" ще затапи всяко значително количество, което влиза от юг, доколкото единственият изход ще бъде нискокапацитетната връзка при Русе-Гюргево.\r\n\tТепърва предстои \"Булгартрансгаз\" да повиши капацитета и стандартите на корпоративно\r\n\tуправление, които са нужни, за да превърнат проекта за газов хъб \"Балкан“ в реалност. С прогнозирани приходи за 2017 г. малко над 140 милиона евро и история на ангажиране с реализация на проекти с приблизително същата или сравнима стойност, компанията трудно ще убеди банките и клиентите си, че може да управлява, камо ли да осигури финансиране за проект за над два милиарда евро. Достатъчно, в порядъка например, да посочим завършения наскоро лупинг на транзитния газопровод Лозенец-Недялско с нетна строителна стойност (без развойни и проектни разходи) от 51 милиона лева за 20 км, което отне 3 години!? И тези разходи се прехвърлят в последна сметка върху потребителите.\r\n\tНай-големият проблем е, че не съществуват равни условия за различните потенциално заинтересувани клиенти в газовия хъб \"Балкан\" – що се отнася до газовите потоци от юг на север и от север на юг, без значение на източника – дали е \"Газпром\", \"Булгаргаз\" или техен конкурент. Достъпът до мрежите и условията на транзит, включително тарифи, са несравними и дискриминационни.\r\n\tСлед 1 октомври 2017 г. системният оператор БТГ ще премине от тарифи на принципа на пощенската марка към входно-изходни тарифи. Въпреки че регулаторът одобрява годишните приходи на компанията, равнището на тарифите, включително всички такси за услуги, ще се определя от газовия опаретар по негово усмотрение съгласно одобрена от регулатора методика. Това прави възможна и с оглед на историята на компанията реална дискриминацията между тарифи за вход и изход в различни точки, включително за реверсивни и обратни потоци, без да има санкция, или възможност за намеса на регулатора.\r\n\t\r\n\tПромяната на модела на тарифиране предполага смяна и на структурата с по-висока тежест на краткосрочните – три и едномесечни тарифи, които са по-скъпи и на фона на покриването на фиксираните разходи – по-ниската заетост на преносните мощности, може да се окаже сериозно препятствие пред доставчиците.\r\n\tПо-високи входни тарифи при внос на газ по интерконекторите, или при риверс от Турция или Гърция, през Сидерокастро-Кулата или Лозенец-Къркларели, може лесно да обезкуражат изобщо потока на газ от Южния газов коридор в северно направление, включително на втечнен природен газ през терминалите и през интерконектора Гърция-България (при входа в системата при Стара Загора). Това може да подкопае сериозно икономиката му, тъй като ангажирането на капацитети от компаниите при пазарния тест беше направено при едни условия – твърди тарифи система пощенска марка, а след 1 октомври на Стара Загора действа системата на входните тарифи. Особено при липса на свободен капацитет и твърд обратен поток в Трансбалканския газопровод.\r\n\t\"Газпром експорт\" в момента плаща за транзит на своя газ – достъп и пренос – от Негру-Вода в България малко над 6.5 долара/1000 кубически метра, докато всички негови конкурентни трябва да плащат близо 18.5 долара, ако природният газ постъпи по интерконектора Сидерокастро-Кулата.\r\n\tНа практика това би могло да \"взриви“ пазара на пренос и търговия с природен газ, поради преференциалните тарифи на \"Газпром експорт\" за пренос на руски газ, дискриминиращи другите търговци и клиенти за преносни услуги.\r\n\t\r\n\tТранзитът на руски газ ще продължи да се осъществява по действащия стар договор и старите тарифи. На кумулативна база тази политика на БТГ дава на \"Газпром експорт\" непазарно предимство от приблизително 12 долара за хиляда кубически метра, при това само от България. Много е лесно след това на преден план да се извежда аргумента, че ние сме готови да купим газ от други, само ако цената им е по-ниска от газпромовската.\r\n\tОдобрените годишни приходи на \"Булгартрансгаз\" са 277 млн. лв., което е приблизително 140 млн. евро. Делът на приходите от \"Газпром експорт“ за резервиране на транзитен капацитет от 17 милиарда долара е приблизително 111 милиона щатски долара. Обезценката на американския долар, в който са деноминирани тарифите за \"Газпром експорт\", в размер на 8.5%, през последната година намали ефективно левовия дял на приходите от руския транзит в приходите на БТГ, одобрен от регулаторите, с 18 милиона лева. Като цяло разходите на газовия оператор, които трябва да бъдат компенсирани в новата тарифна система, от \"Булгаргаз“ и всички други търговци и товародатели, нарастват от 70 на 95 милиона лева (с 35 %). Тази сума трябва да бъде разпределена между потребителите на 3 милиарда кубически метра газ, продаван в България, и разбира се нови товародатели, ако има такива. Докато БТГ може да твърди, че за годишния продукт – кумулативните тарифи за вход и изход – няма да се променят много, продуктите с по-кратък срок – един и три месеца – които ще бъдат най-търсени – ще поемат най-голямата тежест. Нетният ефект е, че спредът между тарифите на \"Газпром експорт“ - от едната страна, и \"Булгаргаз“ и всички останали търговци – от другата, се разширява допълнително и от българските потребители на газ се иска да платят сметките на БТГ. И всичко това е гарнирано с твърдението, че за всичко е отговорна Европейската комисия и почти религиозното внушение, че неразривно и вечно сме обречени на подобно \"сътрудничество“ с \"Газпром“.\r\n\tТези факти противоречат на твърденията на българското правителство, че провежда общоевропейската политика в сферата на енергийната сигурност за българските и европейските потребители и желае успеха на Южния газов коридор.\r\n\tДоставчиците на природен газ, вече интерпретират тези действия на българското правителство и на газовия оператор като преднамереност, като опит за защита на пазарните дялове и позиция на \"Газпром\" на регионалния пазар.\r\n\t\r\n\tАко газовият хъб \"Балкан\" изобщо някога има шанс, трябва да се промени политиката и посланието зад него – от това да обслужва и се адаптира към стратегията на \"Газпром\" като младши партньор, в посока на изпълнение на политиката на Европейския съюз – да привлича и улеснява движението на газови потоци от всякакви възможни посоки, като България посредничи ефективно между Южния газов коридор и газовите системи в другите страни от Югоизточна, Централна и Източна Европа, насърчавайки конкуренцията на руския газ.\r\n\tВместо политическата суета, свързана с газовия хъб \"Балкан\", струва си усилията да се фокусират върху практични и непосредствени резултати – които без шум, тихо и постепенно могат да изпълнят със съдържание това, което се определя като \"хъб“ – ангажирани капацитети, реализиран пренос в различни посоки, продаден газ.\r\n\t\r\n\tТой започва с довършване на свързването на българската преносна и транзитна система със Сърбия на принципа отначало скромно и постепенно разширение до нужното.\r\n\tВторо, тъй като е малко вероятно \"Булгаргаз\" да се промени, като възприеме по-експанзивна и независима политика, извън това да играе местно представителство на \"Газпром\", България има нужда да привлече компании сред големите в Европа, които да бъдат корпоративна \"котва“ или носител, промотър на проекта за газовия хъб \"Балкан“. Те ще балансират руската връзка в газовия хъб. Няма нужда да се посочват фаворити или печеливши, трябват правила и равно третиране.\r\n\tТрето, правителството трябва да ускори либерализацията и диверсификацията на газовия пазар, като освободи преносните капацитети и предефинира националните интереси в сферата на енергийната сигурност. Вместо сигурност чрез газови доставки от обществен доставчик към сигурност чрез функциониращ пазар и конкуренция. Идеята за обществения доставчик, като последен източник, е износена, тъй като пазарът отдавна е преминал от състояние на дефицитност на природен газ – в миналото, към устойчиви и сериозни излишъци. \"Булгаргаз\" се опитва да извие ръцете на потребителите, като ги принуждава доброволно да ограничат избора си, като фиксират доставки за години напред, което е антитеза на либералния пазар. Правителството трябва просто да престане с опитите си да пази \"Булгаргаз\" от гравитацията на пазара и конкуренцията, и по този начин да пази и интересите на \"Газпром\".\r\n\tПравителство може и трябва да ускори всеки проект, който води до материална диверсификация – от местния добив, през лизинга на терминали за втечнен газ и по-доброто управление на капацитети.\r\n\tЧетвърто, условията на използване на преносната и транзитна мрежа трябва да бъдат хармонизирани, като изключенията, които се правят за руския газ се премахнат незабавно като противоречащи на европейските директиви. \"Газпром експорт\" не може да получава и ползва гарантирани капацитети, докато другите компании трябва да участват на търгове, често дефицитни, или да чакат \"Газпром експорт\" да освободи място в тръбата.\r\n\tНяма пазар, когато всяка компания \"конкурент“ на \"Газпром\" трябва да плаща два или повече пъти за ангажирани на дългосрочни капацитети за пренос, както пряк, така и обратен, както твърд, така и прекъсваем. Това на практика представлява нерегламентирана държавна помощ и лишава българските и регионалните потребители, индивидуални и корпоративни, от привилегията на конкуренцията и най-добрите пазарни условия.\r\n\tНещо повече, не само \"Газпром експорт\" без конкуренция получава най-ниските тарифи и гарантирани капацитети за пренос през България, а ги предоставя на свои европейски партньори, като лишава \"Булгартрансгаз\" от приходи.\r\n\tПето, работата по групиране, интегриране и хармонизация на тарифи и споразуменията за сътрудничество между системните оператори в Гърция, Турция, Румъния, Унгария, Сърбия, Украйна и други е незаменима. Преференциалното третиране трябва да се предоставя на реципрочен принцип. Сега произволно високи тарифи за пренос от страна на гръцката ДЕСФА на практика убиват конкурентоспособността на алтернативни газови доставки през Гърция за и през България, особено на тези, които стартират от терминала за втечнен газ в Ревитуса, въпреки ниските равнища на ангажираност. \"Булгартрансгаз\" трябва незабавно да престане да изисква двойно плащане за ползване на транзитната /транзитната тръба за обратен поток от Гърция/ и на преносната система.\r\n\tШесто, България трудно ще привлече значителни газови потоци за транзит и осигури достатъчна ликвидност в газовия хъб, ако продължи да потребява малко газ. Съществува значителен \"спящ“ потенциал за увеличение на потреблението – през газовата електрогенерация, в химическата промишленост, при потреблението газ на дребно и за допълнителна газификация.\r\n\t\r\n\tСписъкът с \"важни неща“ по казуса газов хъб вероятно е два или три пъти по дълъг.\r\n\tЕвропейският пазар бавно, но необратимо се движи към интеграция и хармонизация на националните газови пазари, което маргинализира достойнствата на националните \"хъбове“. Тези дни, при търговия с газ може да се използват относително отдалечени ценови репери като холандския газов хъб TTF. Утре те могат да се преместят отвъд Атлантика, към платформата Хенри Хъб в САЩ. Тези тенденции само ще се усилват заедно с глобализацията на газовия пазар.\r\n\tЕто защо ще бъде прекалено наивно да очакваме, че газовият хъб\" Балкан\" изобщо някога ще стигне до статут на ценови репер, или пък, че \"Булгаргаз\" лесно ще смени практиките си като премине на краткосрочна спот търговия и стане регионален играч.\r\n\tНякои неща просто няма как да се случат. С парадигмата да стъпва само или предимно върху руски газ, газовият хъб \"Балкан“ просто е фикция.\r\n\tБългария, вместо мост между Южния газ коридор и пазарите на Централна и Югоизточна Европа, може да се превърне в бариера. А това никой няма да позволи.", "date": "2017.09.04", "title": "Газовият хъб \"Балкан\" – проверка за реалистичност"}
{"url": "http://www.mediapool.bg/holandiya-pobedi-bulgaria-s-31-i-ohladi-mechtata-za-svetovnoto-news268803.html", "text": "Националният ни отбор по футбол загуби с 1:3 гостуването си на Холандия и на практика сложи край на мечтата си за класиране на световното първенство в Русия. В другия важен мач от групата Швеция победи Беларус като гост с 4:0 и почти си осигури второто място.\r\n\tСледващите две срещи на България са домакинство на фаворита Франция и гостуване на Люксембург.\r\n\tПървият гол в мача падна още в 7-ата минута след гол на Дейви Пропер. До попадението се стигна след объркване в отбрана. Българите така и не успяха да се разбрат кой да да покрие Пропер, който получи възможност да вкара отблизо.\r\n\tВ 17-ата минута България получи шанс за гол, но Георги Костадинов удари греда след изстрел с глава.\r\n\tВ 67-ата Робен покачи на 2:0 след като засече остро центриране отдясно.\n\n\r\n\tТози път българите реагираха. Ивелин Попов центрира от свободен удар, Костадинов не успя да отиграе, но топката обърка холандския вратар и влезе в мрежата – 2:1. Попадението активизира гостите, но те така и не успяха да стигнат до чиста позиция за изравняване.\r\n\tВ 80-ата минута Холандия приключи интеригата в мача. Промес центрира остро и Пропер  вкара трети гол, засичайки топката с глава.", "date": "2017.09.04", "title": "Холандия победи България с 3:1 и охлади мечтата за световното"}
{"url": "http://www.mediapool.bg/bez-vlakove-mezhdu-plovdiv-i-stara-zagora-do-20-oktomvri-news268807.html", "text": "От 4 септември до 20 октомври влаковете между Пловдив и Стара Загора няма да се движат, а пътниците ще бъдат извозвани с автобуси. Промяната се налага заради ремонт на жп линията Пловдив-Бургас, съобщи БДЖ.\r\n\tВлаковете спират заради извършване на ремонтни дейности в участъка между Скутаре и Оризово.  Промяната ще увеличи времето за пътуване с около 50 минути. Цената на билета обаче остава същата.\r\n\tПромяна има и при бързите влакове по линията София-Бургас и София-Варна, които минават през Пловдив и Стара Загора. Те ще бъдат отклонявани през Димитровград и пътниците няма да се прекачват. Тези влакове ще пътуват с 20 минути повече.", "date": "2017.09.04", "title": "Без влакове между Пловдив и Стара Загора до 20 октомври"}
{"url": "http://www.mediapool.bg/katastrofa-mezhdu-tri-kamiona-zatvori-prohoda-na-republikata-news268805.html", "text": "Проходът на Републиката е затворен за движение заради тежка катастрофа между турски тир и два български товарни автомобила. Пострадали са трима души.\r\n\tЛеките автомобили се пренасочват към Габрово и прохода \"Шипка\". Проходът \"Хаинбоаз\" остава затворен за неопределено време, съобщиха от Пътната полиция.", "date": "2017.09.04", "title": "Катастрофа между три камиона затвори Прохода на Републиката"}
{"url": "http://www.mediapool.bg/horata-ot-polski-trambesh-protestirat-zaradi-loshite-patishta-news268806.html", "text": "Жителите на пет населени места в община Полски Тръмбеш излизат на протест срещу лошото състояние на пътищата в региона, съобщи БНР.\r\n\tПовече от хиляда души са подкрепили подписка до Агенция “Пътна инфраструктура“, с която настояват за ремонт на републиканската пътна мрежа, минаваща през населените им места.\r\n\tХората от Обединение, Долна Липница, Иванча, Климентово и Полски Тръмбеш ще затворят от 9 до 11 часа третокласния път между село Обединение и общинския център. По думите на местните хора, най-разбитата 10-километрова отсечка не е ремонтирана повече от две десетилетия. \r\n\tКметовете обясняват, че проблемът с ремонта на третокласния път от село Патреш до Полски Тръмбеш, чиято обща дължина е 29 километра, неколкократно е поставян пред властите.", "date": "2017.09.04", "title": "Хората от Полски Тръмбеш протестират заради лошите пътища"}
{"url": "http://www.mediapool.bg/merkel-pobedi-shults-v-predizborniya-debat-news268804.html", "text": "Германският канцлер Ангела Меркел бе обявена за победител в телевизионния дебат със лидера на социалдемократите Мартин Шулц, съобщи БТА. Меркел бе атакувана за политиката й към бежанците, Турция и за отношенията й с президента на САЩ Доналд Тръмп.\r\n\tПарламентарните избори в Германия ще се проведат на 24 септември, а дебатът в неделя вечерта бе единственият досега между Меркел и Шулц. Половината от избирателите все още не са решили за кого да гласуват. .\r\n\tАнкета на агенция \"Инфратест Димап\", поръчана за телевизия А Ер Де, показа, че Меркел е била по-убедителна в дебата за 55% от зрителите. Общо 35% смятат, че Шулц е победил, а останалите 10% не могат да решат.\r\n\tДебатът продължи точно 97 минути. Шулц бе решил да бъде агресивен. Той обяви, че ако спечели вота ще спре преговорите на Турция за присъединяване към ЕС. На това Меркел заяви, че според нея Турция никога няма да стане член на ЕС.\r\n\t\"Винаги съм била сигурна, че Турция няма да стане член на Европейския съюз. Ще разговарям с колегите си от ЕС, за да видя можем ли да постигнем обща позиция по този въпрос и да прекратим преговорите\", каза канцлерът.\n\n\r\n\tШулц обвини американския президент, че тласка света към ръба на криза със своите туитове. Според него Германия трябва да работи по-близо с европейските си партньори, с Канада, Мексико и вътрешните опоненти на Тръмп. Социалдемократът каза, че Тръмп е твърде непредвидим.\r\n\tМеркел отговори, че разговаряла в събота с президента на Франция Еманюел Макрон за Северна Корея и ще говори и с Тръмп, както и с лидерите на Русия, Китай, Япония и Южна Корея в близките дни.\r\n\t\"Не мисля, че някой може да реши този конфликт без американския президент. Но според мен трябва да се заяви възможно най-ясно, че за нас е възможно единствено мирно дипломатическо решение\", каза Меркел.\r\n\tТя неизбежно бе атакувана от съперника си и за бежанската криза. Шулц упрекна Меркел, че не е съгласувала с европейските страни по-добри ответни действия на бежанската криза през 2015 г.\r\n\t\"Щеше да е по-добре, ако тогава се бяха включили нашите европейски съседи\", каза Шулц. Меркел отговори, че тогава ситуацията е била “драматична“.\r\n\t“В живота на канцлера има моменти, в които трябва да взима решения. Взимала съм решения в много драматични ситуации - за еврото и бежанската криза и продължавам да стоя зад тези решения\", каза Ангела Меркел.\r\n\tЕдин от модераторите на дебата упрекна канцлера за нежеланието й да критикува автомобилната индустрия заради скандала с дизеловите двигатели на \"Фолксваген\". Меркел реагира остро: \"Напротив, потресена съм и съм изключително много разгневена\".\r\n\tКакви са позициите на двамата по ключовите въпроси \r\n\tВ дебата нямаше особено противопоставяне на мнения, но той позволи на двамата кандидати да изложат позициите си по ключови въпроси, пише агенция ДПА и обобщава тези позиции:\r\n\tВЪНШНА ПОЛИТИКА\r\n\t \r\n\tСоциалдемократът Шулц казва, че ако стане канцлер, ще спре преговорите за присъединяване на Турция в ЕС. Меркел казва, че Германия не бива да настоява за пауза в преговорите. Тя обаче смята, че трябва да се замразят всякакви плащания от ЕС за подпомагане на турското присъединяване и че трябва да се упражни политически натиск върху Анкара.\r\n\t \r\n\tПо севернокорейския въпрос Шулц твърди, че американският президент Доналд Тръмп не е правилният човек, който да успокои напрежението на Корейския полуостров. Меркел отговаря, че макар и да има различия с Тръмп по много въпроси, уреждането на сегашната ситуация без неговата намеса е невъзможно.\r\n\tМИГРАЦИЯ\r\n\t \r\n\tШулц обвинява Меркел, че преди две години не е информирала надлежно другите държави от ЕС за плановете си да допусне на германска земя блокираните в Унгария бежанци. Това според него е причината европейските партньори сега да не помагат адекватно на Германия в миграционната криза, пред която е изправен блокът.\r\n\t \r\n\tКанцлерката казва, че по онова време правителството просто е действало според нормите, залегнали в конституцията на страната. Двамата кандидати са единодушни, че споразумението между ЕС и Турция за бежанците трябва да остане в сила, въпреки извършваните от Анкара посегателства срещу правата на човека.\r\n\tСИГУРНОСТ И ИСЛЯМСКИ ЕКСТРЕМИЗЪМ\r\n\t \r\n\tКанцлерката твърди, че властите трябва да разполагат с повече инструменти за водене на видеонаблюдение и следене на социалните мрежи.\r\n\t \r\n\tШулц казва, че иска да бъдат създадени още 15 000 работни места в полицията и служителите й да не бъдат натоварени с толкова бюрокрация.\r\n\t \r\n\tПо въпроса за радикализацията Меркел казва, че Германия няма нищо против версия на исляма, която не е в разрез с конституцията й. И двамата кандидати заявяват, че не трябва да бъдат толерирани проповедниците, разпространяващи крайни възгледи в джамиите в Германия.\r\n\tСОЦИАЛНА СПРАВЕДЛИВОСТ\r\n\t \r\n\tШулц твърди, че макар Германия да е богата страна, не всички хора живеят добре. Той дава за пример самотните родители, пенсионерите и хората, които от дълго време са безработни. Той обещава да води кампания за безплатни детски градини в опит да намали финансовата тежест върху родителите. Меркел контрира, че броят на безработните е намалял от 5 на 2,5 милиона, откакто е станала канцлер.\r\n\t \r\n\tШулц иска да намали данъците за семействата и да повиши прага, над който важи най-високата данъчна ставка. Меркел иска да спести на германските данъкоплатци 15 милиарда евро през следващите четири години.\r\n\tВАРИАНТИ ЗА КОАЛИЦИЯ\r\n\t \r\n\tМеркел категорично изключва възможността да се коалира с партията \"Левите\" и с дясната \"Алтернатива за Германия\", но не отговаря на въпроса дали би влязла в партньорство с благосклонно настроените към бизнеса \"Свободни демократи\".\r\n\t \r\n\tШулц не изключва възможността партията му да стане отново по-малък партньор в широка коалиция с Меркеловите християндемократи, ако не спечели вота на 24 септември.", "date": "2017.09.04", "title": "Меркел победи Шулц в предизборния дебат"}
{"url": "http://www.mediapool.bg/premierat-kato-natsiya-tryabva-da-osaznaem-che-vseki-iska-da-se-pridvizhva-na-nyakade-a-ne-da-zagine-news268838.html", "text": "\"Трябва да осъзнаем просто като нация, че на пътя всеки иска да се придвижва нанякъде, а не да загине някъде\", коментира премиерът Бойко Борисов в Червен бряг. Той започна говори за катастрофите по пътищата в отговор на журналистически въпрос, който нямаше нищо общо с темата - дали трябват нови закони, които да активират взаимодействието между централната и местната власт.\r\n\t\"Закони много имаме. Просто трябва да се изпълняват. Това зависи и от хората. Ей сега от София до тука (Червен бряг) на всеки 100 метра са помлени мантинелите. Какво ли не се изговори, какво ли не се прави, просто безобразно се кара. И санкции... и коли изкарахме, и се снима, и се налагат глоби, и се конфискуват коли, и се свалят номера. Това, ако не го осъзнаем ние... погледнете колко паметници има по пътя. Всеки може да не се прибере\", каза Борисов.\r\n\tПосле допълни: \"Не може да сложим на всяка пресечка полицай. Не може на всяко нещо да сложиш полицай. Ние плащаме за всичко от джоба си като данъкоплатци\".", "date": "2017.09.04", "title": "Премиерът: Като нация трябва да осъзнаем, че всеки иска да се придвижва на някъде, а не да загине"}
{"url": "http://www.mediapool.bg/bsp-predlaga-darzhavata-da-subsidira-meditsinski-deinosti-i-vav-vedomstvenite-bolnitsi-news268836.html", "text": "БСП предлага промяна в Закона за лечебните заведения, с която ведомствените болници да могат да получават държавно финансиране наравно с останалите държавни и общински болници за определени дейности. Сега някои медицински интервенции, както и спешните случаи, които не се покриват от НЗОК, се субсидират от Министерството на здравеопазването, но ведомствените болници като ВМА, Транспортна болница, МВР болница и други попадат извън този обхват.\r\n\tДепутатите от БСП предлагат и тези лечебни заведения да получават финансиране за медицинските изделия при лечение на мозъчни аневризми, бъбречно заместителна терапия и др. заболявания, които се субсидират по специална методика на здравното министерство.\r\n\tПрез 2016 година по тази методика в цялата страна са лекувани над 1200 пациенти. 51 са пациентите, лекувани от мозъчни аневризми и артериографии на венозни малформации.\r\n\tЗа сравнение от 2007 до 2016 година във ВМА са извършени общо 382 мозъчни емболизации и артериографии на венозни малформации или 38 средногодишно. Тоест сериозна част от тази дейност се извършва именно във ВМА. Първата мозъчна емболизация у нас също е извършена във ВМА.\r\n\tСпоред БСП невъзможността на ведомствените болници да получават държавни субсидии за тези дейности поставя техните пациенти в ситуация да плащат сами за скъпо струващото лечение.\n\n\r\n\t“Това на практика ги поставя в неравностойно положение и ограничава достъпа им до лечение. Законопроектът цели именно премахването на тази необоснована и по никакъв начин защитима неравнопоставеност“, се казва в мотивите на вносителите, сред които са лидерът на БСП Корнелия Нинова и депутатите Анелия Клисарова, Георги Михайлов, Георги Йорданов, Жельо Бойчев и др.", "date": "2017.09.04", "title": "БСП предлага държавата да субсидира медицински дейности и във ведомствените болници"}
{"url": "http://www.mediapool.bg/sasht-preduprediha-za-risk-ot-atentati-v-evropa-news268809.html", "text": "Държавният департамент на САЩ предупреди гражданите на страната за “продължаваща заплаха“ от терористични атентати в Европа, пише “Индипендънт“, цитиран от агенция “Фокус“.\r\n\tАмериканското правителство съветва туристите да “внимават“.\r\n\tСъобщението е публикувано на сайта на Държавния департамент. В него се припомнят скорошните терористични атентати в Швеция, Русия, Франция, Великобритания, Испания и Финландия, като доказателство за намерението на “Ислямска държава“, да продължи с нападенията из континента.\r\n\t“Докато местните правителства продължават антитерористичните операции, Департаментът продължава да бъде притеснен относно потенциални бъдещи терористични атаки“, се казва в изявлението.\r\n\t“Хотелите, клубовете, ресторантите, храмовете, парковете, важните мероприятия, образователните институции, летищата и други, остават приоритетни локации за възможни нападения“, се казва в предупреждението.", "date": "2017.09.04", "title": "САЩ предупредиха за риск от атентати в Европа"}
{"url": "http://www.mediapool.bg/rodnini-na-pochinali-patsienti-sadyat-bolnitsi-zaradi-neuspeshni-operatsii-news268808.html", "text": "Дела за стотици хиляди левове обезщетения заради неуспешни операции срещу различни болници водят в Софийския градски съд пациенти и близки на починали след лечението, съобщава вестник “Сега“.\r\n\t\"Шейново\", \"Пирогов\" и \"Александровска\" са ответници по делото за смъртта на млада жена, починала от сепсис след секцио. Искът срещу болниците е за 350 хил. лв. главница и още над 100 хил. лв. лихви. Случаят е от 2011 г., а делото е заведено от майката на починалата родилка през 2016 г. През юни т.г. е било първото заседание по казуса и делото е отложено за декември.\r\n\tПо този случай се води и наказателно дело срещу шестима лекари. След близо 6 г. разследване прокуратурата го е внесла в съда през юни т.г. На 20 юли процесът обаче е върнат за отстраняване на процесуални нарушения.\r\n\tРодителите и на починал пациент след неуспешна бъбречна трансплантация водят дело срещу болница \"Лозенец\". В случая се търси обезщетение от 150 хил. лв., а гражданското дело се точи от 2011 г.\r\n\tОт деловодната система на съда се вижда, че голямото забавяне е заради експертизи, без които процесът няма как да бъде решен. \"Съдът, като взе предвид, че всички лекари са със значими служебни ангажименти, което от своя страна препятства движението на делото, намери, че искането за освобождаване на вещото лице не следва да се уважава\", се разпореждат магистратите през януари. Следващото заседание е през октомври.\n\n\r\n\tЗа октомври е насрочен и процес срещу болница \"Доверие\" за 100 хил. лв. неимуществени и 5038 лв. имуществени вреди. Това дело се точи от 2009 г. Заведено от пациентка заради неуспешна операция за отслабване, която е довела до здравословни проблеми. Делото е отлагано много пъти, няколко съдии са си правили отводи и се е налагало да бъде преразпределяно.", "date": "2017.09.04", "title": "Роднини на починали пациенти съдят болници заради неуспешни операции"}
{"url": "http://www.mediapool.bg/burya-nanese-shteti-blokira-patishta-i-ostavi-naseleni-mesta-bez-tok-v-rusensko-news268810.html", "text": "Ураганен вятър, придружен с проливен дъжд и градушка, нанесе тази нощ сериозни щети в Русенско. Блокирани бяха пътища, населени места останаха без електричество. Проблеми има и с железопътния транспорт.\r\n\t \r\n\tОт хидрометеорологичната станция съобщиха, че в Русе тази нощ са паднали 28,6 л/кв. м дъжд, а скоростта на вятъра е достигала до 122 км/час. Бурята е продължила около час.\r\n\t \r\n\tОбластният управител на Русе Галин Григоров обясни, че към момента ситуация в областта все още е усложнена. Около 30 населени места в региона са без ток.\r\n\t \r\n\tНай-сериозна е обстановката в община Иваново. Там всички села са без електричество. В половината населени места в община Бяла също няма електрозахранване. Заради паднал далекопровод между Русе и село Червена вода ток няма и в няколко населени места в община Русе.\r\n\t \n\n\r\n\tЕкипи работят по отстраняване на авариите, като се очаква до края на деня електрозахранването да бъде възстановено.\r\n\t \r\n\tВ региона има унищожени земеделска продукция, зеленчукови градини и лозови масиви, а в отделни населени места са нанесени щети по покриви на къщи, счупени са и прозорци.\r\n\t \r\n\tКметът на Две могили Божидар Борисов обясни, че ситуацията в общината се нормализира.\r\n\t \r\n\tВ село Бъзовец голям бор се е наклонил и се е подпрял на църквата, като днес ще бъде отстранен. При първоначалния оглед не са установени сериозни щети по храма.\r\n\t \r\n\tЗатруднено е било и движението на влакове в региона заради паднали дървета, съборени стълбове и прекъсната контактна мрежа. Засега пътниците, които пътуват от Русе към Горна Оряховица и обратно, се извозват с автобуси до и от гара Иваново. Някои влакове се движат все още със закъснение.", "date": "2017.09.04", "title": "Буря нанесе щети, блокира пътища и остави населени места без ток в Русенско"}
{"url": "http://www.mediapool.bg/bombata-vav-frankfurt-zatrudnyava-sapyorite-news268813.html", "text": "Обезвреждането на намерената във Франкфурт бомба от Втората световна война, заради която бе предприета мащабна евакуация на 60 000 души, се оказа по-трудно от очакваното, съобщи ДПА. \r\n\t \r\n\tНе се знае кога хората, изведени от зоната с радиус километър и половина, ще могат да се върнат в домовете си. И трите детонатора са били свалени, но някои от взривните компоненти не са могли да бъдат премахнати безопасно и сега детонаторите трябва да бъдат отстранени по отделно, за което са необходими друг вид инструменти. \r\n\t \r\n\tШефът на полицията каза, че работата по дезактивирането на бомбата, която тежи 1,8 тона, не е приключила и все още тя не може да бъде безопасно транспортирана.", "date": "2017.09.04", "title": "Бомбата във Франкфурт  затруднява  сапьорите"}
{"url": "http://www.mediapool.bg/stolichnata-politsiya-zadarzha-psihichno-bolen-za-ubiystvoto-na-maika-mu-news268814.html", "text": "Столичната полиция е задържала психично болен мъж за убийството на майка му, съобщи в понеделник БНР.\r\n\tПрестъплението е било извършено в неделя. По случая работят Четвърто РПУ и СДВР.\r\n\tИзвършителят е с психични отклонения и по тази причина е откаран в психодиспансер за лечение, след като е бил арестуван.", "date": "2017.09.04", "title": "Столичната полиция задържа психично болен за убийството на майка му"}
{"url": "http://www.mediapool.bg/prints-uilyam-i-saprugata-mu-keit-ochakvat-treto-dete-news268815.html", "text": "Принц Уилям и съпругата му Кейт очакват трето дете, обявиха от двореца Кенсингтън.\r\n\tКралица Елизабет II и двете семейства са щастливи от новината, се казва в съобщението.\r\n\tКакто и с предишните две бременности, 35-годишната херцогиня на Кеймбридж има тежко сутрешно гадене. Порази тази причина тя няма да участва в планирания ангажимент в детски център по-късно в понеделник.\r\n\tДвете предишни бременности на херцогинята бяха обявени преди дванадесетата седмица, заради тежкото ѝ състояние. Хиперемнезис гравидариум засяга около 1 на двеста жени и се изразява в остро неразположение и повръщане, което може да бъде опасно заради дехидратацията. Ако и сега случаят е такъв, третото кралско бебе би трябвало да се очаква през март 2018 г.\r\n\tПървата бременност на Кейт бе оповестена, след като тя бе приета в болница през декември 2012 г.\n\n\r\n\tПоследната публична поява на херцогинята беше в Бялата градина на двореца Кенсингтън миналата седмица, когато бе отбелязана годишнината от смъртта на Диана, принцесата на Уелс. Облечена в рокля на цветя и под прикритието на чадър, Кейт не даваше признаци, че не се чувства добре, отбелязва онлайн изданието на британския в. \"Телеграф\".\r\n\tПрез юли, когато е била в ранния етап на бременността, Кейт придружи съпруга си Уилям в обиколката му в Полша и Германия. Двамата участваха в състезание по спортно гребане в Хайделберг, в което Уилям победи Кейт.\r\n\tНовината за очакваното трето дете бе съобщена, докато кралската двойка се готви да изпрати за пръв път на училище най-голямото си дете – четиригодишният принц Джордж. Той ще посещава платено независимо училище в южната част на Лондон.\r\n\tПървият учебен ден на Джордж отваря нова глава за семейството, което сега живее основно в апартамент в двореца Кенсингтън, а не в собствения им дом \"Амбър хол\" в Норфолк.\r\n\tУилям напусна работата си като пилот във Военновъздушната спешна помощ на Източна Англия, за да се отдаде изцяло на задълженията си към кралското семейство. През януари той обяви, че ще се посвети повече време на официалните задължения в полза на баба си – кралица Елизабет Втора, която стана на 90 миналата година и облекчи работния си график.\r\n\tТретото дете на Уилям и Кейт ще бъде родено като пето в реда за наследяване на короната, изтласквайки чичо си Хари на шесто място, извън челната петорка.\r\n\tВ момента първи е Чарлз, принц на Уелс, следван от Уилям, трети е принц Джордж, а четвърта е сестра му принцеса Шарлът, второто дете на Уилям и Кейт. Заради Шарлът, родена през 2015 г., законът за наследяването бе така променен, че тя не може да бъде изместена от родени след нея братя.\r\n\tБританската букмейкърска компания \"Уилям Хил\" предлага залози 33/1, че херцогинята на Кеймбридж е бременна с близнаци. Алис е любимото име на букмейкърите, ако бебето е момиче, следвано от Елизабет и Виктория.", "date": "2017.09.04", "title": "Принц Уилям и съпругата му Кейт очакват трето дете"}
{"url": "http://www.mediapool.bg/iran-planira-parvi-kontakti-sas-sauditska-arabiya-ot-blizo-dve-godini-news268811.html", "text": "Делегация от Саудитска Арабия се очаква да посети в близките седмици Иран, съобщи иранското външно министерство, цитирано от ДПА.\r\n\t \r\n\tТова ще е първият дипломатически контакт между двете регионални сили за последните почти две години. \r\n\t \r\n\tГоворителят на иранското външно министерство Бахрам Гасеми каза в интервю, разпространено от държавната информационна агенция ИРНА, че след като завършат празненствата, свързани с годишното поклонение пред светите места на исляма, ще има размяна на делегации от двете страни.\n\n\r\n\t \r\n\tТе ще посетят посолствата си, които са празни, откакто двете страни скъсаха дипломатическите отношения. Хаджът, приключва утре, уточнява ДПА. \r\n\tИран от няколко седмици показва, че е готов да нормализира отношенията с регионалния си съперник.\r\n\t \r\n\tМиналия месец, без да споменава изрично Саудитска Арабия, иранският президент Хасан Рохани каза, че за да има мир, страната му \"трябва да се обърне към всички съседни страни и да ги прикани заедно с нея да постигнат тази цел\". \r\n\t \r\n\tРияд скъса отношенията си с Техеран през януари 2016 г., след като разярена тълпа нападна саудитското посолство в иранската столица в отговор на решението на Саудитска Арабия да екзекутира шиитския духовник дисидент Нимр ан Нимр, обвинен в тероризъм.", "date": "2017.09.04", "title": "Иран планира първи контакти  със Саудитска Арабия от близо две години"}
{"url": "http://www.mediapool.bg/ipi-60-70-ot-stokite-v-targovskite-verigi-sa-balgarski-news268817.html", "text": "Стоките от български доставчици съставляват приблизително 60-70 на сто от общия обем на изделията, продавани в магазините на търговските вериги. Това показва изследване на Института за пазарна икономика, озаглавено . На сайт на института може да се види и  на изследването. Ето основните моменти в него.\r\n\tЦелта на изследването е да подложи на проверка редица популярни твърдения за модерната търговия в България. Твърдения, които често стават основание за политически действия и дори законодателни инициативи срещу модерните търговски формати.\r\n\tПрегледът на тенденциите в сектора сочи, че той става все по-конкурентен – фирмите в него и техните пазарни дялове бързо се менят. Днес модерната търговия предлага на клиентите си достъп до магазини от всички ценови сегменти – хипермаркети, супермаркети, дискаунтъри и кеш-енд-кери формати.\r\n\tПрез последното десетилетие броят на обектите и оборотът на фирмите за модерна търговия в България расте. Въпреки това тази тенденция няма почти никакъв ефект върху традиционната търговия.\r\n\tОборотите в традиционната търговия остават де факто непроменени между 2012 и 2015 г., а при специализираните магазини дори се наблюдава ръст. През 2015 г. делът на фирмите с над 250 заети (които до голяма степен се припокриват с модерните търговски формати) в търговията на дребно е 26%. Останалата част от пазара продължава да се държи от фирмите в традиционната търговия.\n\n\r\n\t\r\n\tЧесто срещана теза е, че навлизането на модерните формати вреди на местните производители, тъй като веригите предлагат предимно вносни стоки. Стоките от български доставчици обаче съставляват приблизително 60-70% от общия обем на стоките, продавани в магазините на търговските вериги.\r\n\t\r\n\tПовечето модерни търговски формати изграждат дългосрочни отношения с местни доставчици – фермери, млеко- и месопреработватели и др., като им помагат да внедрят европейски и международни стандарти и да излязат на външния пазар.\r\n\tПо този начин положителните ефекти върху българските производители от работата им с модерните търговски формати се простират далеч отвъд пласмента – съкращаване на веригите на предлагане чрез елиминиране на прекупвачите, повишаване на конкурентоспособността, въвеждане на високи стандарти за качество и директни инвестиции в производство.\r\n\t\r\n\tТърговските вериги извършват сериозни инвестиции в страната – към края на 2015 г. преките чуждестранни инвестиции в търговията на дребно са 2,6 милиарда лева или 5,8% от общите ПЧИ с натрупване към този момент.\r\n\t\r\n\tОт значение е и влиянието на модерната търговия по линия на изсветляване на икономиката – големите търговски вериги помагат за повишаването на събираемостта на данъците, деклариране на сделките с бързооборотни стоки и спазване на трудовото и осигурителното право. По приблизителни оценки, за 2015 г. те са внесли ДДС на стойност около 1,4 милиарда лева и данъци върху труда на стойност около 170 милиона лева.\r\n\t\r\n\tЕдин от митовете около модерните търговски формати е този за масовите фалити на малки магазини и загуба на работни места. Всъщност статистиката показва, че между 2005 и 2015 г. заетите в търговията на дребно нарастват с около 12%. Този ръст показва, че навлизането на модерните търговски формати на практика води до нетно увеличение на заетостта в сектора.\r\n\tОсвен това търговските вериги предлагат чувствително по-високи заплати на своите служители – средната брутната месечна заплата в тях е била 976 лева през 2015 г. или над два пъти по-висока от тази в най-малките фирми с до 9 заети (449 лева). Трудът в най-големите фирми в сектора е и много по-производителен – ако средната годишна добавена стойност на един служител при тях е 22,2 хиляди лева, то при малките фирми тя е едва 5,1 хиляди лева.\r\n\t\r\n\t\r\n\tРазпространението на модерната търговия се отразява положително и на потребителския избор. Различните модерни формати предлагат между 2 000 и 20 000 артикула, което е непостижимо за по-малките магазини. Методите им за сертифициране и контрол, както и насрещните изисквания към доставчиците повишават качеството на продукцията, предлагана на крайния потребител.\r\n\tНе на последно място, търговските вериги влияят и на социалната среда в страната. Част от тях предлагат курсове и специализации и участват в пилотни програми за дуално образование. От значение е и обвързването им с различни каузи – от опазването на околната среда и културното наследство, през различни програми за дарителство до финансиране на инициативи на гражданското общество.\r\n\t\r\n\tВ по-общ план, анализът сочи, че навлизането и разширяването на дейността на веригите за модерна търговия има благоприятен ефект върху икономиката на страната като цяло.\r\n\tСекторът изсветлява и привлича значителни инвестиции, работещите в него се увеличават и се радват на все по-високи доходи, а потребителите получават по-голям избор на стоки и насрещна гаранция за качество.\r\n\t\r\n\tНавлизането на модерните търговски формати спомага и за развитието на местното производство, тъй като предлага на практика огромен пазар за своите доставчици, като в същото време ги насърчава да внедряват международни стандарти и да стават все по-конкурентни.\r\n\tИзследването показва, че периодичните атаки към модерните търговски формати не се базират на факти, а по-скоро обслужват частни интереси и целят да донесат краткосрочни политически ползи на своите глашатаи.", "date": "2017.09.04", "title": "ИПИ: 60-70% от стоките в търговските вериги са български"}
{"url": "http://www.mediapool.bg/turtsiya-obvini-germanskite-polititsi-v-populizam-news268818.html", "text": "Говорител на турския президент Реджеп Тайип Ердоган обвини германските политици в популизъм след телевизионен дебат между канцлера Ангела Меркел и социалдемократическия кандидат за канцлер Мартин Шулц, в който и двамата изразиха готовност за прекратяване на преговорите за членство на Турция в ЕС, съобщи Ройтерс.\r\n\t \r\n\t\"Надяваме се, че проблемната атмосфера, която превърна турско-германските отношения в жертва на този тесен политически хоризонт, ще приключи\", написа в Туитър президентският говорител Ибрахим Калън.\r\n\t \r\n\tТой посочи, че Меркел и Шулц атакуват Турция и президента Ердоган, за да отклонят вниманието от по-спешни проблеми, като нарастващата дискриминация.\r\n\t \r\n\tКалън заяви, че отношението на Европа към Турция цели да създаде образа на \"враждебния друг\" и че популизмът в германската политика би разпалил дискриминация и расизъм.\r\n\t \r\n\tВъв вчерашния телевизионен дебат Шулц заяви, че ако стане канцлер, би сложил край на преговорите за присъединяване на Турция към ЕС заради все по-авторитарната политика на Ердоган.\r\n\t \n\n\r\n\tМеркел, която и преди е изразявала съмнения дали Турция някога ще се присъедини към ЕС, заяви, че страната \"се отдалечава от всички демократични практики с главоломна скорост\".\r\n\t \r\n\t\"Ясно е, че Турция не бива да става член на ЕС. Ще говоря с колегите си, за да разбера можем ли да постигнем обща позиция и да прекратим преговорите за присъединяване на Турция\", каза канцлерката, цитирана от Ройтерс.", "date": "2017.09.04", "title": "Турция обвини германските политици в популизъм"}
{"url": "http://www.mediapool.bg/mazh-strelyal-po-detsa-e-zadarzhan-s-boen-arsenal-v-dupnitsa-news268819.html", "text": "Полицията в Дупница задържа мъж, стрелял по деца, играещи на улица \"Одринска\" в града, съобщиха в понеделник от пресцентъра на МВР.\r\n\tЗа щастие при инцидента няма пострадали. При ареста на 56-годишния Н.В. в дома му е открит цял боен арсенал – 9 пистолета, 400 бойни патрона, 300 газови патрона, въздушна пушка, както и старинни монети.\r\n\tОръжието и боеприпасите са незаконно притежавани. По случая е образувано досъдебно производство.", "date": "2017.09.04", "title": "Мъж, стрелял по деца, е задържан с боен арсенал в Дупница"}
{"url": "http://www.mediapool.bg/vss-gotvi-do-7-uvelichenie-na-zaplatite-v-sadebnata-sistema-news268816.html", "text": "Висшият съдебен съвет готви между 3 и 7% увеличение на заплатите на магистратите и съдебната администрация. Решението ще бъде взето от Пленума на ВСС на 14 септември, съобщи \"Правен свят\".\r\n\t \r\n\tПлановете са заплатите на младшите съдии и прокурори да бъдат увеличени със 7% от 1 септември. В момента те взимат около 1848 лева, което означава повишение със 120 лева.\r\n\t \r\n\tВСС обсъжда вариант за различно увеличение на възнагражденията на магистратите на различните нива, за да се запази ножицата на заплатите между върховните магистратите и младшите. Съдебният съвет обмисля магистратите на районно ниво да получат 6.5% увеличение, а върховните – около 3 на сто.\n\n\r\n\t \r\n\tВ момента върховните съдии и прокурори получават основна заплата от 3668 лева, но върху нея се начисляват 40% за стаж в система и добавката за ранг. Апелативните са със заплата 3084 лева, окръжните вземат 2533 лева, а районните - 1979 лева. В бюджета на съдебната власт има достатъчно пари за увеличението на заплатите.\r\n\t \r\n\tСпоред съдебния закон всяка година заплатите на младшите магистрати трябва да са в размер на удвоената средномесечна заплата на заетите в бюджетната сфера. Върху тази основа се актуализират всички други заплати в системата. От началото на година се е натрупала разлика от 7%, а заплатите на младшите магистрати още не са актуализирани.", "date": "2017.09.04", "title": "ВСС готви до 7% увеличение на заплатите в съдебната система"}
{"url": "http://www.mediapool.bg/zapochna-sreshtata-na-varha-na-grupata-briks-news268820.html", "text": "Лидерите на петте най-големи развиващи се пазарни икономики започнаха своята среща на върха в китайския град Сямън, предаде ДПА.\r\n\tКитайският президент Си Цзинпин приветства руския президент Владимир Путин, бразилския президент Мишел Темер, южноафриканския президент Джейкъб Зума и премиера на Индия Нарендра Моди в началото на срещата, която продължава и утре.\r\n\tНачалото на срещата на върха обаче бе засенчено от новия севернокорейски ядрен опит, извършен вчера. Късно вечерта вчера руският президент и китайският му колега публикуваха изявление, в което обещават да се справят по съответния начин с най-новото ядрено изпитание на Северна Корея.\r\n\tПетте страни от БРИКС (Бразилия, Русия, Индия, Китай и Южноафриканската република) обхващат над 40 процента от населението на света и над 25 процента от сухопътната територия на света. През 2015 г. те са били източник на 22,5 процента от световния БВП, според данни на Международния валутен фонд.\r\n\tВ началото на срещата на върха в Сямън китайският лидер каза, че страната му ще предостави 500 милиона юана (76,4 милиона долара) за плана за икономическо и техническо сътрудничество на групата, предадоха световните агенции. Си Цзинпин каза също, че Китай ще даде 4 милиона долара за проекти на Новата банка за развитие на страните от БРИКС.\n\n\r\n\tУтре, във втория ден от срещата на върха, лидерите от БРИКС ще имат среща с лидерите на Египет, Гвинея, Мексико Тайланд и Таджикистан. Те са поканени в рамките на процеса, наречен \"БРИКС плюс\".\r\n\tЛидерите от петорката ще имат и редица двустранни срещи, на които се очаква да обсъждат и актуални политически въпроси.\r\n\t\r\n\tЛидерите на петте най-големи развиващи се пазарни икономики решително осъждат поредния ядрен опит на Северна Корея, но смятат, че проблемът за нейната ядрена програма трябва да бъде решен само с мирни средства и чрез пряк диалог на Корейския полуостров, се казва обща декларация от срещата им, цитирана от Ройтерс.\r\n\t\"Ние изразяваме дълбока загриженост от неотслабващото напрежение около продължаващия вече дълго време ядрен проблем на Корейския полуостров и подчертаваме, че той може да бъде решен само с мирни средства и чрез пряк диалог на всички заинтересовани страни\", се казва в документа, публикуван днес на сайта на Кремъл.\r\n\tЛидерите на Брикс се изказват също така за създаване на широка световна антитерористична коалиция, като подкрепят централната координираща роля на ООН в тази област. Те призовават към най-скорошно приключване на работата над всеобхватна конвенция за борба с международния тероризъм, която да бъде приета от Общото събрание на ООН.\r\n\tТе също така призовават всички страни да се придържат към комплексен подход в борбата с тероризма, който да включва противодействие на радикализацията, на вербуването и придвижването на терористите, включително чуждестранните бойци терористи, блокиране на източниците за финансиране на тероризма и на доставките на оръжие, борба с незаконната търговия с наркотици и с друга престъпна дейност, унищожаване на базите на терористите и противодействие на използването на интернет за престъпни цели.\r\n\tЛидерите на петорката от БРИКС също така призовават всички страни за спазват изцяло Парижкото споразумение за климата.\r\n\tВ декларацията петимата лидери призовават и всички страни по иранската ядрена сделка да изпълняват произтичащите от нея задължения.\r\n\t\r\n\tРусия и Китай представиха обновен проектодоговор, целящ да предотврати разполагането на оръжия в космическото пространство и употребата или заплахата с употреба на сила спрямо космически обекти. Това се казва в декларация, приета от лидерите на БРИКС през първия ден от срещата им, предаде ТАСС.\r\n\t\"Отново заявяваме, че космическото пространство трябва да е свободно за изследване и използване с мирни цели от всички държави въз основа на принципа за равенство според нормите на международното право\", се казва в документа.\r\n\tПреговорите с оглед сключване на споразумения, предотвратяващи оръжейна надпревара в космоса, са приоритетна задача на Конференцията на ООН по разоръжаването, изтъкват ръководителите на страните от БРИКС. Те насърчават започването на конкретна работа по въпроса, включително въз основа на обновения проектодоговор, насочен срещу разполагането на оръжия в космическото пространство.\r\n\tЛидерите на страните от БРИКС обръщат внимание на инициативата да се поеме политически ангажимент никоя страна да не разполага първа оръжия в космоса. Те приканват да се обмисли \"с приоритетно внимание гарантирането на дългосрочна стабилност на космическата дейност\", да се намерят \"пътища и средства за опазване на космическото пространство за идните поколения\".", "date": "2017.09.04", "title": "Започна срещата на върха на групата БРИКС"}
{"url": "http://www.mediapool.bg/dizelovata-kriza-zastiga-merkel-v-razgara-na-predizboranata-kampaniya-news268821.html", "text": "Германският канцлер Ангела Меркел приема в понеделник кметовете на най-замърсените германски градове, в които дизеловите коли са изправени пред риска да бъдат забранени. В същото време автомобилната криза създава усложнения за политиците в разгара на кампанията.\r\n\tКонсервативната лидерка, разкъсвана между картелните разкрития, засягащи Volkswagen, Daimler и BMW, 800 000-те работни места в сектора и залозите за общественото здраве, вече е започнала надпревара с времето, посочва всекидневникът \"Ханделсблат\".\r\n\t \r\n\tДали става дума за гарантиране в най-скоро време на по-чист въздух в метрополиите? Три седмици преди парламентарните избори приоритетът е по-скоро да \"се обезвреди\" тази взривоопасна тема, като \"се избегнат забрани за движение, от които са застрашени шофьорите в големите градове\", отсича канцлерът.\r\n\t \r\n\tСезирани от асоциацията Umwelthilfe, която твърди, че \"над 10 000 случая на преждевременна смърт годишно в Германия се дължат на емисиите на азотен окис (NOx), правосъдните институции биха могли да принудят близо 70-те общини, които превишават европейските норми за NOx, да забранят движението по техните улици на най-замърсяващите двигатели.\r\n\t \r\n\tИ този сценарий придобива практическо измерение: редица съдилища, по-специално в Мюнхен и Щутгарт, решиха, че това е единствената мярка, която може да сведе замърсяването до приемливи равнища, а Федералният административен съд трябва да се произнесе в началото на 2018 година по тази тема.Номерът на еквилибриста\r\n\t \r\n\tАвтовобилостроителните компании предложиха в началото на август, на \"среща на високо равнище\", свикана в Берлин, да оборудват със софтуер над 5 милиона дизелови коли - една трета от автомобилите в Германия са на дизел - и да облекчат ремонтирането на най-старите автомобили.\r\n\t \n\n\r\n\tТези мерки обаче ще бъдат недостатъчни, за да се влезе в определените рамки, потвърди на 26 август Федералната служба по околната среда.\r\n\t \r\n\tВ тази тройна криза, която смесва промишлени интереси, защита на потребителя и на околната среда, канцлерът заложи на любимия си метод: да изпраща двусмислено послание и да се предпазва от действия.\r\n\t \r\n\tОт една страна тя заклейми \"силната загуба на доверие\" заради \"истински катастрофи за автомобилната промишленост\" след скандала с дизеловите двигатели със софтуер за манипулиране на данни за отделяните емисии на Volkswagen и след скандала за картела.\r\n\t \r\n\tОт друга страната обаче тя посочи, че трябва да се върне \"доверието в дизела\", отхвърляйки вероятността за планове за отказ от тези двигатели.\r\n\t \r\n\tДнешната среща би трябвало да се изрази в ангажименти на общините да разработят мрежи от станции за зареждане на електрическите автомобили и по-добър обществен транспорт, с помощта на държавата.\r\n\t \r\n\t\"Автобилостроителите трябва да допринесат най-много\" за изчистването на въздуха, заяви пред медии ръководителят на Федерацията на германските общини Герд Лансберг, но шансовете гласът му да бъде чут не са особено големи: усилията на компаниите от автомобилостроителния сектор ще почакат до втората \"среща на високо равнище\", планирана за ноември.\r\n\t \r\n\tКато се има предвид колко важна е темата, най-фрапиращото е, че предизборна кампания за дизела изобщо не се състоя: освен Зелените, които искат да забранят двигателите с гориво към 2030 година, политическата класа остава на твърде близки позиции по този въпрос.\r\n\t \r\n\tКонсерваторите и социал-демократите от ГСДП са на едно мнение, че трябва да бранят дизела като \"преходна технология\".\r\n\t \r\n\tИ макар да призовават на висок глас за завой към по-чистите превозни средства, те оставят на промишлеността свободата да организира този преход по свое усмотрение и не поставят срокове за отказ от дизела - за разлика от случващото се във Франция или във Великобритания.\r\n\t \r\n\tРазбира се, всички си дават сметка за големия дял в икономиката на този стратегически сектор, който дава близо една пета от износа на страната и досега олицетворяваше имиджа й на надеждност в горната гама, който сега е накърнен.\r\n\t \r\n\tСамо че сходството в позициите на големите партии с линията на автомобилопроизводителите се обяснява и с \"мълчаливото одобрение\" на едните пред шмекеруванията на другите, според Щефан Брацел от Центъра по автомобилно управление.\r\n\tПровинция Долна Саксония, в северната част на Германия, където се намира централата на Volkswagen, е акционер с 20% в групата, а премиерът на провинцията от ГСДП е член на надзорния съвет на компанията.\r\n\t \r\n\tМежду другото бившият директор по персонала на гиганта, който притежава 12 марки, Петер Харц, вдъхнови социалните реформи на канцлера Герхард Шрьодер, които продължават да бъдат представяни като източника на сегашното германско благоденствие.\r\n\t \r\n\tАнгела Меркел пък несръчно се бореше срещу европейските норми за допустимост на замърсяването на околната среда, които са прекалено стриктни в очите на германските автомобилостроители, до момента, когато един от нейните съветници не стана главен лобист в Daimler през 2013 година.", "date": "2017.09.04", "title": "Дизеловата криза застига Меркел в разгара на предизбораната кампания"}
{"url": "http://www.mediapool.bg/ubiliyat-saprugata-si-be-zaloven-kato-terorist-s-hamar-i-i-armiya-news268812.html", "text": "Вицепремиерът и военен министър Красимир Каракачанов е изпратил военни и специализирана техника да помагат за издирването и ареста на мъж, заподозрян за убийството на съпругата си в Пещера. Обявеният за общодържавно издирване Георги Генов (44 г.) е бил задържан в понеделник сутринта във вила в района на язовир \"Тополница\" край софийското село Мухово (община Ихтиман), съобщи говорителят на Областна дирекция на МВР-Пазарджик Мирослав Стоянов. През последните дни Генов се е укривал именно там, след като на 1 септември малко след 19.30 часа е нашушкал смъртоносно с нож няколко пъти в гърдите и сърцето 41-годишната си съпруга Катя на кръстовище в Пещера в близост до дома на тъщата си.\r\n\tПри претърсването на вилата е намерен и ножът, с който е било извършено убийството.\r\n\t\"Проведената съвместна операция на екипи от МВР и Министерство на отбраната е изключително добър пример за ефективно институционално взаимодействие в обществен интерес\", заяви вицепремиерът Красимир Каракачанов, отговарящ за обществения ред и сигурността, цитиран от .\r\n\tВ отговор на запитване на Меdiapool oт министерството уточниха, че армията е била изпратена да участва в операцията по ареста на основание чл. 57 от ЗОВС, който е променен миналата година и дава възможност въоръжените сили да оказват съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие, тероризъм и други.\r\n\tАрмията разполага и с широки правомощия по  от миналата година.\n\n\r\n\tЧл. 57. (1) (Предишен текст на чл. 57 – ДВ, бр. 17 от 2016 г.) Въоръжените сили могат да изпълняват задачи и по:\r\n\t1. (изм. – ДВ, бр. 103 от 2016 г.) оказване съдействие на органите за сигурност в борбата им срещу разпространяване на оръжия за масово унищожение, незаконен трафик на оръжие и тероризъм;\r\n\t2. (доп. – ДВ, бр. 1 от 2014 г., изм., бр. 103 от 2016 г.) охраната на стратегически обекти, на обекти и системи от критичната инфраструктура, за което може да се сключи договор със заинтересуваните лица, както и провеждане на специални операции за противодействие на тероризма и преодоляване на последиците от тероризъм;\r\n\t3. (нова – ДВ, бр. 17 от 2016 г.) участие в охраната на държавната граница. (2) (Нова – ДВ, бр. 17 от 2016 г., доп., бр. 103 от 2016 г.) Изпълнението на задачите по ал. 1 се възлага на въоръжените сили с акт на Министерския съвет, с който се определя и финансовото и ресурсното осигуряване на участието им, и със Закона за противодействие на тероризма. (3) (Нова – ДВ, бр. 17 от 2016 г.) Министърът на отбраната определя правила за използване на сила при изпълнението на задачите по ал. 1 по предложение на началника на отбраната.\r\n\tВъпрос на тълкуване е дали случаят с издирването и ареста на 44-годишния Георги Генов попада в тези разпоредби. След  от миналата година армията се включи и в охраната на границата.\r\n\t\"Мястото, където се намира вилата, е високопланинско и трудно проходимо и се наложи от ръководството на МВР да поискат съдействието от Министерството на отбраната за предоставяне на специализирана техника, за да стигнат нашите служители дотам. Лично военният министър Красимир Карачанов даде съгласие и разпореждане съдействие да ни окажат екипи от 68-ма бригада \"Специални сили\" под ръководството на генерал Явор Матеев, тъй като без техните коли \"Хамър\" и \"Мерцедес\" нямаше как да обходим района и да заловим издирвания мъж\", заяви говорителят на Областна дирекция на МВР-Пазарджик Мирослав Стоянов.\r\n\tГенов бе безуспешно издирван три дни, след като той изчезна веднага след убийството на съпругата си Катя със семейната \"Мазда 6\". По думите на Стоянов успешното му заляване станало възможно благодарение на оперативна информация на разследващите, които едва в неделя научили, че родителите на Генов имат вила в ихтиманското село, където той се е укривал. Автомобилът е бил в близост до мястото, където е открит заподозреният.\r\n\tРазследването се водело лично от началника на Областна дирекция на МВР-Пазарджик старши комисар Йордан Рогачев, който прекратил отпуската си, за да поеме случая.\r\n\tУбийството на 41-годишната жена бе извършено около 19.30 часа в петък в Пещера, като пристигналите на мястото полицаи констатираха, че жертвата е наръгана с остър предмет.\r\n\tВпоследствие бе установено, че непосредствено преди убийството между Катя и съпруга й Георги е възникнал скандал, след което той е избягал с колата си. В последните 20 дни преди фаталния й край Катя е живеела в апартамента на майка си в Пещера и всеки ден пътувала до Пазарджик, където работела в супермаркет.\r\n\tОткрити бяха и свидетели на случилото се, разпитани са били и двете дъщери близначки на Катя и Георги. Близки до семейството споделили, че Генов бил ревнив и избухлив.\r\n\tГеорги Генов бе обявен за издирване като основен заподозрян. Веднага след убийството пазарджишката полиция веднага блокира основните пътища, като съдействие бе поискано и от колегите им в съседните области.\r\n\tПредстои на Генов да бъде повдигнато обвинение и да се внесе искане за постоянното му задържане.", "date": "2017.09.04", "title": "Убилият съпругата си бе заловен като терорист – с \"Хамър\"-и и армия"}
{"url": "http://www.mediapool.bg/isk-za-propusnati-polzi-sreshtu-shantazhori-na-targove-obmislya-darzhavata-news268822.html", "text": "Цялата експертна мисъл на държавата ще бъде впрегната да се измисли законова промяна, която да позволява на възложителите на обществени поръчки да завеждат обратни искове за пропуснати ползи срещу фирми, които неоснователно са обжалвали и забавяли търгове. Това заяви вицепремиерът по икономическите въпроси Томислав Дончев в интервю за вестник \"24 часа\", публикувано в понеделник.\r\n\tВ средата на автуст премиерът Бойко Борисов заяви, че  за промени в Закона за обществените поръчки, които да доведат до спиране на безкрайните обжалвания. Поводът бе продължилото повече от година обжалване на търга за внедряване на тол системата за платено преминаване на камионите по пътищата. Месец преди това регионалният министър Николай Нанков заяви, че , които постоянно спират изпълнението на поръчката, заради която дори държавата търга да прави собствено дружество, за да му възложи вътрешно изграждането на тол системата. В крайна сметка офертите за системата  и се оказа, че част от жалбите са били от кандидати да я изградят.\r\n\tДончев сега обясни, че досега са предприемани различни действия да се ограничат опитите за злоупотреба с обжалване - включително повишаване на такси, депозити и т. н. \"Имали сме неприятности с ЕК, която третира по-трудния достъп до обжалване като ограничаване на достъпа до правосъдие. И е права. Не можем да твърдим, че всяка комисия е перфектна и си е свършила работата както трябва, затова трябва да има контрол. Проблемът не е в обжалването, а в злоупотребата с него, с изнудване на бизнес опонентите, ако щете - изнудване на възложителя\", коментира той.\r\n\tЗатова \"събирам следващата седмица цялата експертна мисъл на държавата по тази тема\", обяснява вицепремиерът. \"В директивата пише, че трябва да има две обжалвания, едно от които е съдебното. Една фирма, която не е класирана, обжалва първо в КЗК, след това във ВАС и се губи половин година. Накрая ВАС решава, че жалбата е неоснователна. Аз искам възложителят да има право на обратен иск за пропуснати ползи към този, който спира поръчката, ако жалбата е неоснователна. Това ми е идеята и ще я предложа на всички експерти дали е възможна, дали не противоречи на европейското законодателство. За мен това е добра идея. Тя би преследвала случаите на злоупотреба при обжалването\", коментира Дончев.\r\n\tТой дава статистика, според която при най-апетитните поръчки - тези с европейско финансиране, обжалването е 70%. \"Говорил съм с колегите от други държави в ЕС, особено за строителния сектор. В повечето от тях вътрешнобраншовата регулация е толкова силна, че ако някоя строителна фирма изнудва колегите си, като подава неоснователни жалби, нея ще я изключат от строителната камара - и да цитирам един мой колега - тя след това не може да построи дворна тоалетна или ограда\", допълва вицепремиерът.\n\n\r\n\tПо думите му има държави в ЕС, където жаленето е в пъти по-високо. \"Но злоупотребата е българска практика, така че трябва да намерим отговор на този феномен. Такова е и по-силна браншова регулация – там си знаят кои са професионалните изнудвачи\", посочва още той.\r\n\tСпоред него например строителната камара у нас може започне да изключва фирма, защото изнудва колегите си. \"Има компании, които са специализирани в това не да строят, да доставят и предлагат услуги, а са професионални шантажори\", заявява Томислав Дончев..\r\n\tТой коментира и предприетата от правителството на ГЕРБ административна реформа.\r\n\t\"Когато говорим за реформа в администрацията, е имало един подход назад в годините, да го наречем декоративен. Администрациите да са по-добри, като ги накараме да бъдат по-любезни, да сложим табелки на гишетата, да има един център за обслужване на гражданите, да има описание какво можеш да получиш като услуга в интернет и т.н. Този подход прилича на смяна на прическата и на грима. А същността е в електронизацията на процесите\", коментира вицепремиерът.\r\n\tТой повтори тезата, че най-модерният подход е гражданинът да се отиде в администрацията, която трябва да издаде документа, а тя чрез електронни регистри почти в реално време да извърши услугата. \"Сегашната реформа не е половинчата, защото точно това правим - пребазираме всички услуги чрез достъп до базата данни, които съществуват в администрацията\", уверява Дончев.\r\n\t\"Най-високият стандарт - той съществува в някои европейски държави, е гражданинът при общуването с администрацията да е задължен да посочи само личните си данни. Всички останали справки са налични в публичната администрация, тя трябва да си ги направи сама. Което означава да не попълваш какво, къде имаш, къде си учил, каква заплата вземаш, какви данъци си платил. Това е крайната цел, която гоним\", декларира той и допълни, че това ще става на стъпки.\r\n\tСпоред него предприетото от кабинета отпадане на 12 удостоверителни документа до края на годината е първата стъпка по административната реформа. \"Когато сме готови със следващия пакет с 4-5 регистъра, ще направим и следващата стъпка. В много администрации върви електронизация, въвеждат данни. Това са 2500 услуги и сигурно 6000 изискуеми документа\", заявява Томислав Дончев.\r\n\tДругият сюжет е подобряването на услугите на гише и ще се оптимизират над 600 услуги, допълва той. \"Отпадане на удостоверителни документи, съкращаване на срокове и всякакъв вид подобрения. Дребни проблеми, но като се сблъскаш с тях, стават големи. Като например - министерството или агенцията работят 8 часа, но с граждани 2 часа\", обяснява вицепремиерът.\r\n\t\"Премиерът обича да казва, че това, да стоиш на гише, е власт. Когато едно ведомство разрешава или не разрешава, то има власт над хората. Тя се изпуска трудно. Когато висенето на гише се заменя с достъп до електронния масив без човешка намеса, тази власт изчезва. Когато премахнеш гишето, когато от 5 остава 1, това е загуба на власт, губиш чиновници, губиш част от армията. И ако говорим в политически некоректни категории - има съпротива. Тук има два възможни избора - да застанем на страната на чиновника или на страната на гражданина\", зоключава Дончев..", "date": "2017.09.04", "title": "Иск за пропуснати ползи срещу шантажори на търгове обмисля държавата"}
{"url": "http://www.mediapool.bg/polskata-premierka-othvarlya-shantazha-na-bryuksel-za-migratsionnite-kvoti-news268823.html", "text": "Полската премиерка Беата Шидло отхвърли \"шантажа\" на Европейския съюз по въпроса за задължителните миграционни квоти за преразпределяне между страните членки на хилядите кандидати за убежище, дошли в Гърция и Италия, предаде Франс прес.\r\n\t \r\n\t\"Няма да се подадем на шантажа на ЕС да ни бъдат орязани част от европейските фондове като наказание за това че не приемаме пренастаняването на мигранти от Северна Африка и от Близкия изток\", каза Шидло.\r\n\t \r\n\tВ края на юли европейският комисар по въпросите на миграцията Димитрис Аврамопулос съобщи, че Брюксел е задействал втората фаза на процедура за нарушение, подета още през юни срещу Прага, Будапеща и Варшава заради отказа им да изпълнят задълженията, произтичащи от плана на ЕС за миграционните квоти. Трите страни може да бъдат глобени, което, според Варшава, ще се изразява в съкращаване на европейските средства\r\n\t \r\n\t\"Европейските фондове и кохезионната политика са стълбовете на ЕС също както свободата на движение на стоки и услуги. Ние имаме право на това. Ние настояваме следователно европейските договори да бъдат спазвани и отхвърляме диктата на най-големите страни по въпроса за квотите\", каза Шидло.\r\n\t \r\n\tВ сряда Европейският съд се произнася по жалбите на Унгария и Словакия срещу плана на ЕС за пренастаняване на мигрантите, чието начало бе поставено през 2015 г. Целта му е да се намали огромният миграционен натиск, тегнещ над Италия и Гърция.\n\n\r\n\t \r\n\tЕвропейският план предвиждаше пренастаняването на 160 000 души за 2 години от Италия и Гърция към други страни членки на ЕС. Той се отнасяше до кандидати за убежище, на които е почти гарантирано предоставянето на такова убежище, като например сирийци или еритрейци.\r\n\t \r\n\tЗа близо 2 години само малко над 24 000 кандидати за убежище бяха пренастанени. Само през 2015 г. в двете южни страни членки на ЕС дойдоха над 1 милиона мигранти. Повечето от тях продължават пътя си към Северна Европа. Полша не е приела нито един кандидат за убежище според плана за квотите.", "date": "2017.09.04", "title": "Полската премиерка отхвърля \"шантажа\" на Брюксел за миграционните квоти"}
{"url": "http://www.mediapool.bg/v-montevideo-e-arestuvan-italianski-mafiot-izdirvan-ot-1995-g-news268824.html", "text": "Роко Морабито - италианец, издирван над 20 години в родината си за наркотрафик и мафиотски дейности, бе арестуван в неделя в хотел в Монтевидео. Това съобщи уругвайското вътрешно министерство, предаде Франс прес.\r\n\tМорабито е член на калабрийската мафия - т. нар. ндрангета, и е издирван от Италия от 1995 г., а Интерпол е издал червена бюлетина във връзка със случая, тъй като мафиотът е членувал от 1988 до 1994 г. в престъпна организация за международен наркотрафик.\r\n\tТой осигурявал превоза на дрога до Италия, продажбата й в Милано и се опитал през 1992 г. да внесе от Бразилия 592 кг кокаин, а през 1993 г. - 630 кг от същия наркотик.\r\n\tСпоред министерството един от най-влиятелните главатари на клана \"Нова Африка\" в ндрангетата, живеел в Уругвай от 13 години - в курорта Пунта дел Есте, и бил открит, когато записал дъщеря си в колеж под истинското си име.\r\n\tСледствието установило, че той е получил уругвайски документи, представяйки бразилски паспорт на чуждо име.\n\n\r\n\tДокато се обработва искането за екстрадиция в Италия, мафиотът ще остане три месеца в уругвайски затвор за притежание на подправени документи и използване на фалшива самоличност.", "date": "2017.09.04", "title": "В Монтевидео е арестуван италиански мафиот, издирван от 1995 г."}
{"url": "http://www.mediapool.bg/obama-posavetval-tramp-nikoga-da-ne-zabravya-vazhnostta-na-demokratichnite-institutsii-news268825.html", "text": "Отдавнашна и изискана традиция в Белия дом е отиващият си президент да оставя на своя приемник писмо, което новият президент намира в Овалния кабинет, пише агенция Франс прес.\r\n\tПисмото на Барак Обама до Доналд Тръмп, за чието съдържание се съобщава седем месеца след излизането му от Белия дом, съдържа един основен съвет: отвъд суровостта на политическите битки никога да не забравя важността на демократичните институции.\r\n\tПисмото на 44-ия до 45-ия президент на САЩ се състои от около 300 думи и придобива особено значение след хаотичните седмици в управлението на Тръмп, критикуван в собствени си лагер за неяснотата на позициите му след расовото насилие в Шарлотсвил.\r\n\tПисмото, копие от което било получено в АФП, започва с обръщението: \"Скъпи господен президент\" и с поздравления за началото на великолепното приключение - президентското управление. \"Милиони хора заложиха надеждите си на вас, и всички ние, независимо от партиите, се надяваме на по-голямо процъфтяване и сигурност при вашето управление\".\r\n\tОбама изтъква, че президентският пост в САЩ е уникален и за него няма \"проста рецепта\".\n\n\r\n\tТой подчертава важността на американското водачество в света: \"На нас, с действията ни и примера, който даваме, е поверено да поддържаме международния ред, който бе създаден след края на Студената война и от който зависи нашето процъфтяване и сигурността ни\".\r\n\t\"Ние сме временно на този пост и това ни прави пазители на демократичните институции и традиции, каквито са правовата държава, разделението на властите, защитата на гражданските права, за които са се сражавали предците ни. Каквито и да са напреженията във всекидневната политика, трябва да оставим тези инструменти на нашата демокрация поне толкова силни, колкото сме ги заварили\".\r\n\tПоследният съвет на Обама към Тръмп е в динамиката на събитията и под натиска на отговорностите да отделя време с приятелите и семейството си. \"Те ще Ви помагат да преодолявате трудните моменти, които са неизбежни\", пише Обама.\r\n\tФранс прес напомня за президентското писмо, оставено на 20 януари 1993 г. от Джордж Буш баща на приемника му Бил Клинтън: \"Вашият успех е успехът на вашата страна. Изцяло ви подкрепям. Ще има много трудни моменти. Не допускайте критиците да Ви обезсърчат\", е съветът, който дава Буш на Клинтън.", "date": "2017.09.04", "title": "Обама посъветвал Тръмп никога да не забравя важността на демократичните институции"}
{"url": "http://www.mediapool.bg/remontite-na-tri-stolichni-bulevarda-prodalzhvat-i-sled-15-septemvri-news268841.html", "text": "По три столични булеварда ремонтите ще продължат и след 15 септември. Това са бул. \"Княз Дондуков\", бул. \"Тодор Каблешков\" и бул. \"Монтевидео\". Това съобщи столичният кмет Йорданка Фандъкова, която провери на място ремонта на бул. \"Княз Дондуков\".\r\n\tДо края на тази седмица да бъде готов бул. \"Овча купел\", а преди 15 септември и бул.\"Шипченски проход\", допълни Фандъкова. Тя припомни, че в неделя беше пуснато движението по бул. \"Прага\".\r\n\t\r\n\tЦялостният ремонт на бул.\" Княз Дондуков\" трябва да приключи до края на октомври- началото на ноември при благоприятни атмосферни условия, каза Фандъкова.\r\n\tЗа 15 септември ще бъде пуснато движението в участъците от ул. \"Сердика\" до ул. \"Раковски\" и от бул.\"Васил Левски\" до ул. \"Кракра\". След това ще започне работата по последния участък от ул. \"Раковски\" до бул.\"Васил Левски\". Той трябва да е готов най-късно в началото на ноември, каза Фандъкова. За да се случи това, ще се работи с удължено работно време.\n\n\r\n\tРемонтът на тротоарите по бул. \"Княз Дондуков\" ще продължи след 15 септември. Работата по булеварда започна на 1 август и първоначално беше обявено, че участъкът между ул.\"Сердика\" и ул.\"Раковски\" . Общата дължина на ремонтирания участък на бул. \"Княз Дондуков\" от ул.\"Сердика\" до ул. \"Кракра\" е 1.1 километра. Изпълнител на ремонта е \"Трейс груп\".\r\n\tЗапазва се ширината на пътното платно и на тротоарите, като в южната му част се обособява двупосочно велотрасе, което се изгражда със специален гранитоиден паваж. Велоалеята е от Министерския съвет до бул. \"Васил Левски\". Има идеята след това да бъде удължена в посока бул. \"Мария Луиза\".\r\n\tПолага се гранитна паважна настилка на пътните платна и трамвайното трасе, в това число и на кръстовището с ул. \"Г. Раковски“. Трамвайното трасе се реконструира на дълбочина 75 см. Изградена е и циментостабилизирана основа.\r\n\tСъществуващите гранитни бордюри се пренареждат и фугират. На местата на пешеходните пресичания в кръстовищата се изпълнява понижение на бордюрите и тактилни ленти, с цел осигуряване на достъпна среда за хора с увреждания и майки с детски колички.\r\n\tРеконструира се контактно-кабелната мрежа и стълбовете на контактната мрежа, както и тролейбусната контактна мрежа от кръстовището на бул. \"Княз Дондуков\" и бул. \"Васил Левски\" до ул. \"Кракра\", включително и двете кръстовища.\r\n\tИзпълнява се и реконструкция на уличното осветление.\r\n\t\r\n\tПротест в София спря движението на трамваите по бул. \"Скобелев\" преди НДК в понеделник сутринта. Хора, които живеят в кооперациите в близост, са недоволни срещу продължилото седем години временно преместване на трамвайните линии.\r\n\t\"Това трасе е незаконно от години и руши нашите жилища. Притеснително е, че това е игнорирано от общината толкова време\", коментира Михаил Марков, един от организаторите на протеста пред бТВ.\r\n\tПрез 2010 г. трамвайните линии са прокарани временно в локалното платно под прозорците на хората с обещанието, че това ще бъде временно, докато се построи втория метродиаметър.\r\n\tЖители в околните кооперации подават жалби към редица институции, включително и ДНСК срещу трасето на трамваите. Михаил Марков твърди, че строителният контрол е излязъл с решение, че трасето трябва да бъде премахнато през 2012 г.\r\n\tПротестиращите настояват проблемът да се реши час по-скоро и заплашват с нови спирания на движението на трамваите на 15 септември.\r\n\tЗам.-кметът по транспорта на София Евгени Крусев каза пред журналисти, че се обсъждат два варианта за решаването на проблема. И двата предвиждат изместването на релсите, които в момента са под прозорците на хората, на около 6 метра от кооперациите, стана ясно от обясненията на Крусев.\r\n\tПредстои двата варианта да се обсъдят от експертния съвет на Направление \"Архитектура и градоустройство\", за да се избере един. Обществената поръчка ще бъде проведена през зимата. \"И очаквам догодина, около 1 юли, да започне същинското строителство на новото трамвайно шосе, което да бъде според всички нормативни изисквания\", каза Крусев.", "date": "2017.09.04", "title": "Ремонтите на три столични булеварда продължват и след 15 септември"}
{"url": "http://www.mediapool.bg/valeri-simeonov-obyavi-totalna-voina-na-slanchev-bryag-news268843.html", "text": "След зрелищните акции срещу шума в  курорта \"Слънчев бряг“ вицепремиерът Валери Симеонов взе на прицел и всички сергии и атракции в курорта. В понеделник той се обяви за забрана на всички преместваеми обекти в \"Слънчев бряг“, както и в останалите шест национални курортни комплекса у нас.\r\n\tОт думите на вицепремиера се разбра, че по плажовете трябва да останат само спасителните постове, медицинските пунктове и водните атракциони, а от курортните алеи да се премахне всякаква търговска дейност в преместваеми обекти, включително файтоните и рикшите.\r\n\t\"Колко мислите, че са приходите от преместваемите обекти за миналата година? На \"Слънчев бряг\" АД, разбирайте - на държавата? По-малко от 150 000 лв. Като ви казвам преместваеми обекти, нямам предвид само бараките. Имам предвид и тия триколки, дето хвърчат, имам предвид и файтоните... Истината е, че всички тия преместваеми обекти се държат от едни фигури от подземния свят, които ги държат и не плащат нищо на АД-то, но за сметка на това са собственост на някакво Слънце, на някакъв Козел, на някакви ей такива хора. Да, те дават хляб на много хора, но не дават хляб на държавата\", посочи вицепремиерът.\r\n\tДействително от години акционерното дружество \"Слънчев бряг“ АД, 75% от което са собственост на държавата чрез Министерството на туризма, не отчита никакви приходи от основната си дейност, а именно – поддръжката на инфраструктурата като алеи и пътища, ВиК, озеленяване, охрана, реклама.\r\n\t\"През 2015 г. и 2016 г. не са реализирани приходи от услуги, свързани с поддръжката на инфраструктурата в к. к. \"Слънчев бряг“. Причината е възникналият през 2009 г. конфликт между дружеството и собствениците на туристически обекти в комплекса, които отказаха да заплащат такса за поддръжка на инфраструктурата“, се посочва в годишния финансов отчет на \"Слънчев бряг“ АД за 2016 г. От документа става ясно още, че през 2016 г. дружеството е било на загуба от близо 1 млн. лв., въпреки общите му приходи от дейността в размер на 2.6 млн. лв. През 2015 г. загубата е била още по-сериозна – 2.2 млн. лв. В отчета се споменават и предложенията, правени от дружеството, за регулиране на конфликта със собствениците, които обаче до момента не са дали резултат.\r\n\t\"Всички преместваеми обекти в курорта \"Слънчев бряг\" трябва да бъдат премахнати. Това трябва да се случи във всички национални туристически комплекси. По плажовете трябва да останат единствено спасителни постове, медицински пунктове и водни атракциони. Всичко останало ще настояваме да бъде забранено, защото не само \"Слънчев бряг\", а и \"Златни пясъци\" са се превърнали в едно уродливо подобие на нискобюджетни арабски пазари. Не казвам \"Капалъ чарши\", защото той е от много висок клас, сравнение с тях“, разви тезата си Симеонов на пресконференция в Бургас.\n\n\r\n\t\"Морето е една природна забележителност, която обаче трудно може да бъде видяна от тези сергии и барачки, разположени в курорта. Можем да се обзаложим на 100 евро със всеки, че ако кажете на един турист: \"ей тука е морето\", той няма да го види“, предложи Семеонов.\r\n\tТой обеща, че \"Обединени патриоти“ ще инициират промени в Закона за туризма и Закона за устройство на Черноморското крайбрежежие, с които да се въведе ред в курортите.\r\n\tЗаради проблемите с финансовото състояние на \"Слънчев бряг“ АД Симеонов настоява дружеството да бъде закрито, защото не генерира никакви печалби. Според Сименов Община Несебър би била по-добър стопанин на курорта \"Слънчев бряг\" и трябва да отговаря за инфраструктурата в курорта.\r\n\t\"Това дружество не генерира практически почти никакви печалби. То е гнездо и условие за мащабна корупция. Там за дейности, които водят до десетки, стотици хиляди приходи, държавата не може да събере по едни жалки стотина-двеста лева. Това дружество всъщност узаконява и преместваемите обекти, това е дружество, което узаконява ония уродливи бар кролове (туристически обиколки по баровете, б. р.). Дружеството отказа да изпълни моето разпореждане за прекратяването и за отмяната на договорите с тези бар кролове с туроператорските фирми“, коментира Симеонов.\r\n\t\"Поставям си за цел промяна на туристическия бранш\", обяви още Симеонов. Според него след активната намеса на държавата и влизането на инспектори от НАП, полицията и митниците в курортите, приходите в туризма са превишили миналогодишните данни и са скочили до над 400 млн. лв.\r\n\tПо данни на вицепремиера има спад и на престъпността, като това лято дори нямало нито един случай на балконинг. Единственият инцидент, свързан с падане от терасата на хотел, според него е бил предизвикан поради \"търсене на сродни души по балконите“.\r\n\tПрез август Симеонов привлече общественото внимание около акциите си по опазване на тишината по морските курорти, конфискуването на уредби и ареста на диджей.\r\n\tВ тази връзка вицепремиерът отчете, че продължават проверките за шума, като 196 акта са съставени само в Община Несебър. Рекордьори по нарушаването на закона били също Царево и Созопол, а заведенията, които са го допуснали, са едни и същи.\r\n\t12 нарушения пък са открити от строителната инспекция на имоти на председателя на съюза на собствениците в \"Слънчев бряг\" Елена Иванова, каза още Симеонов. Имало и обекти върху разрушени дюни, предстои събарянето им, добави вицепремиерът.", "date": "2017.09.04", "title": "Валери Симеонов обяви тотална война на \"Слънчев бряг\""}
{"url": "http://www.mediapool.bg/mazh-izbyaga-ot-varnenskiya-zatvor-s-vazhe-ot-charshafi-news268844.html", "text": "Осъденият за кражба Румен Асенов е успял да избяга от варненския затвор, след като изплел въже от чаршафи и изчезнал през прозореца, съобщиха от прокуратурата. Той изтърпявал присъдата си в село Разделна и му оставали още 11 месеца до изтичането на наказанието.\r\n\tВъв варненския затвор бил доведен във връзка с явяването му на съдебно дело. Около 4 часа сутринта в понеделник затворникът успял с метален крак на стол да раздалечи решетките на помещението, в което се намирал. С чаршафи се спуснал от втория до първия етаж на сградата и избягал.\r\n\tВластите започнали издирване и открили беглеца в дома му във видимо неадекватно състояние. Асенов бил задържан и отведен отново във варненския затвор.", "date": "2017.09.04", "title": "Мъж избяга от варненския затвор с въже от чаршафи"}
{"url": "http://www.mediapool.bg/dogovori-za-naem-i-arenda-na-nivi---samo-sas-sobstvenitsite-news268845.html", "text": "Договорите за наем и аренда на земеделска земя да се сключват само със собствениците на имоти, а Общинската служба по земеделие да не регистрира договори, които са сключени от несобственици. Това са част от предложенията на омбудсмана Мая Манолова за промени в закона, с които да се спрат опитите за измама със земеделска земя.\r\n\tТя внесе промените в Закона за собствеността и ползването на земеделските земи и в Закона за арендата в земеделието в Народното събрание.\r\n\tПреди това ги представи на дискусията \"Белите петна\" и \"черните дупки\" в законите за земеделските земи\". В нея участваха експерти от Министерството на земеделието, зам.-председателят на парламентарната комисията по земеделието Йордан Апостолов (\"Обединени патриоти\") и колегата му Румен Георгиев (БСП), представители на Нотариалната камара, на Агенцията по вписванията, зам.-областната управителка на Монтана Нина Петкова, кметът на община Вълчедръм Иван Барзин, браншови земеделски организации, земеделски производители и собственици на земи.\r\n\t\n\n\r\n\tПовод за новите текстове са десетките жалби на земеделски производители и собственици на земя от цялата страна за опити за злоупотреби и порочни схеми на отдаване под наем на плодородни имоти, без тяхното знание и съгласие. Това стана през юли 2017 г. по време на кампанията за заявяването на площите за следващата селскостопанска година.\r\n\tУжилените сезираха Мая Манолова. Тя се обърна към земеделското министерство и министър Румен Порожанов нареди да се изискват документи за доказване на собственост на земята.\r\n\tЗасечените 79 случая на измами в областите Бургас, Варна, Велико Търново, Видин, Враца, Добрич, Монтана, Разград, Русе, Силистра, Смолян, Шумен и Ямбол бяха предадени на районните прокуратури, каза Порожанов при отчета на първите 100 дни от управление.\r\n\t\r\n\t\"Схемата позволява несобственици да сключват договори за наем на чужд имот за срок от 3 години, без знанието на стопаните\", каза Манолова. Това става с помощта на нотариуси, които заверяват договорите без проверка на собствеността. След това тези договори се регистрират в службата по вписванията отново без проверка. И на финала документите се внасят в Общинската служба по земеделие и на тяхна база се получават евросубсидии, описа схемата Манолова.\r\n\tТя даде пример как само с един измамен договор са засегнати 600 имота.\r\n\tНа практика се създава се ситуация \"измаменият ще сее, а измамникът ще жъне\", констатира Манолова. Освен това измамникът ще прибере и по около 22 лв. средно на декар европейска субсидия от директните плащания.\r\n\tСпоред обществения защитник, проблемът възниква след направена промяна в Закона за арендата в земеделието, с която отпада изискването за представяне на скица за имотите при регистрирането на договор за аренда в Агенцията по вписванията. Премахването му е станало чрез промени в преходните и заключителните разпоредби на Закона за ползването на земеделските земи, с които се правят промени в Закона за арендата. Поправките са приети единодушно от депутати в последния им работен ден – 26 януари 2017 г.\r\n\tВносител на поправката е тогавашният депутат от ГЕРБ Мария Белова от Сливен. Мотивът ѝ е, че преди да заверят даден договор, нотариусите са задължени да проверят в кадастралната Карта на възстановената собственост и в Имотния регистър дали лицето действително е собственик на парцела. Затова, според нея, няма нужда тази скица отново да се носи и при регистрирането на договора в Агенцията по вписванията. \"Ако има измама, то е възможно тя да се случва чрез някои недобросъвестни нотариуси\", коментира с днешна дата Белова пред списание \"Икономист\".\r\n\t\r\n\tЗа да се затворят вратичките за измама, Манолова предлага да се въведе изрично изискване договорите за наем и аренда на земеделска земя да се сключват само от собствениците на имоти.\r\n\tПри съсобственост вариантите за сключване са два, според предложението на Манолова – без праг на идеални части и от 25% идеални части.\r\n\tОбщественият защитник иска и нотариусът да проверява собствеността при сключването на договорите за наем и за аренда. Тя предлага още да се представят скици при вписване на договорите за наем и аренда. Друго предложение е Общинската служба по земеделие да не регистрира договори, сключени от несобственици. Вече подписани контракти от несобственици да могат да се потвърдят в едномесечен срок само от собствениците с нотариално заверена декларация, предлага още Манолова.\r\n\tДруга нейна оферта е нотариалната заверка на декларацията да струва 5 лева.\r\n\tМанолова предупреди депутатите да не превръщат предлаганите изменения в \"партийно-политическа дъвка\", а да ги приемат до 1 октомври, когато започва стопанската година.\r\n\tРешението е в ръцете на законодателите, защото ако минат през земеделското министерство, ще отнеме повече време заради съгласувателните процедури и общественото обсъждане, посочи Манолова.", "date": "2017.09.04", "title": "Договори за наем и аренда на ниви - само със собствениците"}
{"url": "http://www.mediapool.bg/uvolnen-e-direktorat-na-smg-antoni-stoyanov-news268846.html", "text": "Директорът на Софийската математическа гимназия Антони Стоянов беше уволнен в понеделник след продължили два месеца протести на родители и учители срещу него и след като от Министерството на образованието го призова да се оттегли преди десетина дни, но той отказа. Заповедта за уволнението на Стоянов му е била връчена от комисия от Столичното управление на образованието, съобщи директорът на звеното Ваня Кастрева пред журналисти.\r\n\tНедоволството на родители и учители срещу Стоянов се надигна през юли заради това, че уволни учителката по математика Петя Тодорова, която се ползва с уважение сред колегите си и родителите. Обяснението на Стоянов за отстраняването й бе, че Тодорова е уронила престижа на гимназията и е дискриминирала около 130 свои ученици в качеството си на член на националната комисия за подбор на кандидати за състезанието \"Европейско кенгуру\".\r\n\tНачалникът на регионалното управление по образованието в София Ваня Кастрева съобщи, че до вторник ще бъде назначен временно изпълняващ длъжността директор и той ще изяснява казуса с уволнената учителка Петя Тодорова.\r\n\tВерсията на уволнения директор е, че Тодорова е дискриминирала 130 ученици от СМГ и още други от страната, като се е подписала под решение, което допуска до националния кръг на състезанието “Европейско Кенгуру“ само учениците, регистрирани към единия легитимен организатор, въпреки че ученици, регистрирани към другия легитимен организатор – Съюза на математиците в България (СМБ), са с равни и дори по-високи резултати.\r\n\tПри квота от 400 човека, които трябва да бъдат класирани на Националния кръг, Стоянов твърди, че Тодорова е допуснала с подписа си 390, регистрирани само към единия организатор- сдружение “Европейско Кенгуру“.\n\n\r\n\t“В изявленията си пред различни медии Петя Тодорова разказваше как не е била получила резултатите от СМБ, но два дни по-късно, веднага щом ги получила, е подписала друг протокол, съдържащ резултатите и на явилите се 196 деца, регистрирани към СМБ\", твърди Стоянов.\r\n\tТака по думите му деца с високи резултати не са допуснати да се явят на Национален кръг, защото не са регистрирани при “правилния“ организатор. Дискриминацията се изразява в това, че ученик, регистриран към сдружение Европейско Кенгуру, е допуснат със 70 точки, а такъв от СМГ, регистриран към СМБ – се допуска само ако има 100 точки.\r\n\tСамата Тодорова отрича да е лобирала за когото и да било и с подписа си единствено е удостоверила, че децата са получили съответните оценки на областен кръг на състезанието и са допуснати до национален.\r\n\tСпоред нея проблемът е бил решен след намеса на МОН и така няколко дни след първия протокол е подписан и втори – с учениците на другия организатор.", "date": "2017.09.04", "title": "Уволнен е директорът на СМГ Антони Стоянов"}
{"url": "http://www.mediapool.bg/miliard-evro-shte-struva-balgarskata-chast-na-zhp-koridora-ot-more-do-more-s-gartsiya-news268847.html", "text": "Българският участък от новия жп коридор с Гърция ще струва около 1 мрд. евро и трябва да бъде изграден за около десет години. Това съобщи в понеделник министърът на транспорта Ивайло Московски в София пред медии, които ще пътуват с него до Кавала на 6 септември за подписването на междуправителствения меморандум за реализацията на проекта.\r\n\tИмето на новия транспортен коридор, който трябва да свърже гръцките пристанища Солун, Кавала и Александруполис с железопътна връзка през Свиленград с българските портове Бургас, Варна и Русе е \"Sea2Sea\".\r\n\tЦелта на проекта е интегрираност, свързаност, развитие на индустрията по протежението на този коридор, каза Московски.\r\n\tИндикативната стойност на проекта в българския участък е на стойност 1.070 млрд. евро, като транспортните съоръжения трябва бъдат изградени за около 10 години, каза Московски.\r\n\tВ събота гръцкият му колега Христос Спирцис , че на гръцка територия той ще струва около 4 млрд. евро.\n\n\r\n\tАнализите за норми на възвращаемост и трафик ще бъдат правени съвместно от двете държави. Обсъждат се вариантите и начините на неговото финансиране, каза Московски.\r\n\t\"Проектът би могъл да намери интерес сред значителна част инвеститори, да бъде финансиран по плана \"Юнкер\", или да провокира интереса на Европейската инвестиционна банка и другите големи банки\", заяви Московски.\r\n\tПо думите му проектът създава алтернатива, не отнема възможността на другите транспортни трасета и по никакъв начин няма да намали и развитието на коридор номер 8, който трябва да свърже Черно с Адриатическо море.", "date": "2017.09.04", "title": "Милиард евро ще струва българската част на жп коридора \"от море до море\" с Гърция"}
