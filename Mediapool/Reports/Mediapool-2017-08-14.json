{"url": "http://www.mediapool.bg/komunikatsionnata-sistema-na-speshna-pomosht-shte-prodalzhi-da-raboti-news267918.html", "text": "Договорът на консорциума \"Електронно здравеопазване\" изтече на 22 юли, а министерството все още не е избрало нова фирма, която да поддържа системата. Процедурата по избор на нов изпълнител беше обявена едва на 2 август, а оферти се събират до 7 септември. От здравното ведомство очакват до 2 месеца да има подписан договор. \"Електронно здравеопазване\" ще поддържа системата заради „високата социална значимост на Спешна помощ“. Първоначално от консорциума смятаха да спрат поддръжката от понеделник, 14 август.\r\n\tОще миналата седмица зам.-министърът на здравеопазването Мирослав Ненков заяви, че е възможно комуникационната система да бъде спряна заради изтеклия договор. Това обаче нямало да доведе до проблеми в работата на центровете за спешна помощ и да забави линейките, тъй като има изградена паралелна система за свързаност.", "date": "2017.08.14", "title": "Комуникационната система на Спешна помощ ще продължи да работи"}
{"url": "http://www.mediapool.bg/zapochna-remontat-na-14-km-ot-vtoroklasniya-pat-dobrich---kardam-news267907.html", "text": "В понеделник започна рехабилитацията и реконструкцията на 14 км от второкласния път Добрич – Кардам, който е една от основните пътни артерии между двете съседни области. Пътят е най-кратката връзка между Румъния и курортите по българското Черноморие.\r\n\tИзпълнител на ремонта, който струва 14.553 млн. лв. е \"Инжстройинженеринг“ ЕООД, строителният надзор ще се осъществява от фирма \"Трафик холдинг“ ЕООД, а авторският контрол – от \"Трансконсулт-22“ ООД. 85 на сто от финансирането е предоставено от европейските фондове по програмата \"Региони в растеж\".\r\n\tСега започналият ремонт е част от рехабилитацията на близо 30 км от пътя Варна - Добрич. В средата на юни започна ремонтът на 15.5 км от второкласния път, които са в лот 4, а днес и на още 14 км, включени в лот 5, каза по време на първата копка председателят на управата на Агенция \"Пътна инфраструктура\" (АПИ) Дончо Атанасов. В рамките на една година основно бъде ремонтират общо над 40 км от пътя Варна-Добрич, като рехабилитацията на 10 км от отсечката ще се финансират от бюджета на АПИ, обясни Атанасов.\r\n\tЩе остане един участък от западния обход на Добрич, като надеждите са в рамките на следващата година да бъде ремонтиран и той, допълни пътният шеф. По този начин Околовръстният път на Добрич ще бъде завършен във вид според европейските изисквания.\r\n\t\"Важен път за нас. Качеството трябва да бъде такова, каквото се изисква за главен път от републиканската пътна мрежа и надявам се под зоркото око на надзорната фирма това ще бъде изпълнено“, каза още Атанасов.\n\n\r\n\tОтсечката, чийто ремонт започна в понеделник, е след разклона за с. Стефаново до кръговото кръстовище на Околовръстния път на Добрич и пътя за село Паскалево. Предвиден е ремонт на обходния път на Добрич, както и на 6 големи съоръжения, сред които мост и пътният възел \"Сердика“, където се пресичат пътят Варна - Добрич и третокласният път за село Победа. Срокът за изпълнение на строителните дейности е 15 месеца.\r\n\tС рехабилитацията на участъка, който е обновяван преди повече от 10 години, ще се повиши безопасността на движение, ще се подобри връзката между населените места в региона, ще се увеличат възможностите за предоставяне на гражданите на качествени и конкурентни здравни, социални и образователни услуги, посочват от пътната агенция.\r\n\tЖителите от селата Стожер и Стефан Караджа, град Генерал Тошево, селата Кардам и Йовково ще полячат бърз достъп до жп гарата и летището във Варна, както и до Добрич и ГКПП \"Кардам“ на границата с Румъния.", "date": "2017.08.14", "title": "Започна ремонтът на 14 км от второкласния път Добрич - Кардам"}
{"url": "http://www.mediapool.bg/lekar-ot-speshnata-pomosht-v-dobrich-udaren-pri-skandal-news267903.html", "text": "Лекар в Центъра за спешна помощ в Добрич е ударен при скандал, предизвикан от двама мъже, съобщават от пресцентъра на областната дирекция на МВР.\r\n\tСлед подадения сигнал за физическа саморазправа полицията е задържала Ф.Ф. - на 24 години, и О.М. - на 40 години, - и двамата от близкото село Стожер.\r\n\tПри започналия скандал дежурният лекар помолил двамата да спазват реда в сградата и да не вдигат шум, след което Ф.Ф. му нанесъл удар в областта на гърдите.\r\n\tПо случая в Спешната помощ е образувано бързо полицейско производство.", "date": "2017.08.14", "title": "Лекар от спешната помощ в Добрич ударен при скандал"}
{"url": "http://www.mediapool.bg/boiko-rashkov-polititsi-magistrati-i-zhurnalisti-sa-podslushvani-s-tsel-splashvane-news267906.html", "text": "Има данни за нерегламентирано подслушване на политици, магистрати и журналисти, обяви в понеделник шефът на Националното бюро за контрол върху специалните разузнавателни средства (СРС) Бойко Рашков. Попитан дали това се е правило с цел сплашване, натиск или шантаж, пред Нова телевизия той отговори положително.\r\n\t \r\n\tБойко Рашков обясни, че органите, които искат да ограничат дейностите на бюрото, са прокуратурата и ДАНС. Той коментира, че целта е да се стигне до безконтролно подслушване.\r\n\t \r\n\t\"До 2014 г. един от държавните органи, които безогледно искаха използване на СРС в абсолютен разрез със закона, беше ДАНС. Ежегодно е имало нерегламентирано подслушване с цел натиск и сплашване на политици, магистрати и журналисти\", каза Рашков.\n\n\r\n\t \r\n\tТой разкритикува прокуратурата, че не желаела да събира факти по случая с адвокат Георги Гатев, чийто достъп до класифицирана информация бе отнет от ДАНС по инициатива на прокуратурата. Така Гатев бе отстранен от зам.-председателската позиция в Бюрото за контрол на СРС.\r\n\t \r\n\tБойко Рашков каза, че за него случаят е постановка. По думите му той е предложил да предостави доказателства, като е потърсил и няколко пъти главния прокурор Сотир Цацаров. Никой обаче не му обърнал внимание.\r\n\t \r\n\tКакто е известно, на 24 юли прокуратурата оповести, че предлага на ДАНС да отнеме достъпа на Гатев до секретна информация заради три случая, в които той имал нерегламентирани контакти с обвиняеми магистрати. Впоследствие агенцията се съобрази с предложението, като така на практика свали от поста зам.-шефа на Бюрото за контрол на СРС.\r\n\t \r\n\tМеждувременно в медиите изтече контролирана информация, според която Гатев е помагал на подсъдимия за натиск над прокурор варненски съдия Светлозар Георгиев, на разследвания за връзки с криминалния авторитет Камен Балбузанов-Куката прокурор Димитър Захариев, както и на обвинителя Росен Каменов, срещу когото има дисциплинарно производство, защото лобирал пред свои колеги в полза на обвиняеми.\r\n\t \r\n\tТвърденията на прокуратурата за връзките на Гатев с тези трима магистрати бяха възприети от ДАНС като достатъчно основание да му отнеме достъпа до класифицирана информация.\r\n\t \r\n\tГеорги Гатев от своя страна обяви, че познава отдавна Георгиев и Захариев, обяснявайки, че с първия се е виждал в кафене до Съдебната палата и действително му казал как и къде може да подаде молба за проверка дали е бил обект на незаконни СРС-та. Прокурор Димитър Захариев пък ходил поне пет пъти в Бюрото да пита кога ще получи отговор на молбата си за проверка.\r\n\t \r\n\tКакто Росен Каменов е опровергал твърдението на държавното обвинение, че Гатев го е съветвал. Въпреки това ДАНС потвърди отнемането на достъпа до секретни данни за Гатев.\r\n\t \r\n\tПрез миналата седмица пред  по-малко от 4 години от началото на работата на Бюрото то е успяло да намали в пъти нерегламентираните подслушвания в страната и така те станали в съответствие с европейските стандарти.", "date": "2017.08.14", "title": "Бойко Рашков: Политици, магистрати и журналисти са подслушвани с цел сплашване"}
{"url": "http://www.mediapool.bg/inflatsiyata-za-yuli-e-03-news267902.html", "text": "Инфлацията за юли на месечна база е 0.3%, съобщи Националният статистически институт (НСИ).\r\n\tОт началото на годината инфлацията е 1%, а годишната инфлация за юли 2017 г. спрямо юли 2016 г. е 1.3%.\r\n\tСредногодишната инфлация за периода август 2016 - юли 2017 г. спрямо периода август 2015 - юли 2016 г. е 0.9 процента.\r\n\tПрез юли цените на хранителните продукти и безалкохолните напитки - са паднали с 0.1 на сто. Цените на алкохолни напитки и тютюневи изделия остават на равнището от миналия месец, а цените на жилища, вода, електроенергия, газ и други горива се увеличават с 0.8 на сто.\r\n\tЦените на услугите в сферата на развлеченията и културата се увеличават през юли със 7.1 на сто, в образованието с 0.1 на сто, а в ресторантите и хотелите - с един процент.\r\n\tНай-силен ръст на цените се отчита при международните полети точно в разгара на активния туристически сезон – 19.6%. Пакетните услуги за почивка и туристически пътувания увеличават цената си с 16.8%, а услугите за краткосрочно настаняване – с 10.2%.\r\n\tСъщевременно облеклата и обувките, както и горивата, продължават да поевтиняват и през юли, отчита националната статистика.", "date": "2017.08.14", "title": "Инфлацията за юли е 0.3%"}
{"url": "http://www.mediapool.bg/bezrabotitsata-padna-do-63-news267908.html", "text": "Безработицата в България е спаднала до 6.3% през второто тримесечие на 2017 г., съобщи Националният статистически институт (НСИ). Това е намаление с 1.7 процентни пункта в сравнение със същия период на 2016 г.\r\n\tПрез второто тримесечие на 2017 г. безработните са били 213 900 души, като това е намаление с 51 700 души за година.\r\n\tКоефициентът на безработица намалява с 1.9 процентни пункта при мъжете и с 1.5 п. п. при жените, като достига съответно 6.9% за мъжете и 5.7% за жените. От общия брой на безработните лица през второто тримесечие на 2017 г. 123 900 (57.9%) са мъже и 90 000 (42.1%) - жени.\r\n\t\r\n\tОт всички безработни 13.4% са с висше образование, 48.8% - със средно, и 37.8% - с основно и по-ниско образование. Коефициентите на безработица по степени на образование са съответно 2.8% за висше образование, 5.4% за средно образование и 18.3% за основно и по-ниско образование.\n\n\r\n\tПрез второто тримесечие на 2017 г. продължително безработни (от една или повече години) са 118 400 души, което е 55.3% от всички безработни. Коефициентът на продължителна безработица е 3.5%, като в сравнение със съответното тримесечие на 2016 г. намалява с 1.4 процентни пункта.\r\n\tОт общия брой на безработните лица 36 200, или 16.9%, търсят първа работа.\r\n\tПрез второто тримесечие на 2017 г. коефициентът на безработица за възрастовата група 15 - 29 навършени години е 9.5%, или с 1.4 процентни пункта по-нисък в сравнение с второто тримесечие на 2016 година. При мъжете коефициентът на безработица (15 - 29 навършени години) намалява с 2.6 процентни пункта и достига 10.1%, докато при жените нараства с 0.4 процентни пункта, достигайки 8.8%.\r\n\t\r\n\tИкономически неактивните лица на възраст 15 – 64 г., които не са нито безработни, нито заети, са 1 296 700 души, или 28.2% от населението в същата възрастова група, сочат още данните на НСИ. От тях 115 600, или 8.9%, са обезкуражени, тоест хора, които желаят да работят, но не търсят активно работа, защото не вярват, че ще намерят.\r\n\tВ групата на неактивните също има сериозно намаление в сравнение с втората половина на 2016 г., когато те са били 1 428 200 души (30.6% от населението). Преди година и обезкуражените граждани са били значително повече – 158 900 души.\r\n\tЗаетите българи на възраст 15 и повече години според НСИ са 3 171 700 души, като се регистрира увеличение на дела им за последната година с 2.7%.\r\n\tВ сектора на услугите работят 2 001 700 души, което е над 63% от всички заети. В индустрията работят 933 900 души (29.4%), а в селското стопанство – 236 100 души (7.4%).\r\n\tОт общия брой на наетите лица 2 127 900 (76.2%) работят в частния сектор, а 664 500 (23.8%) - в обществения.", "date": "2017.08.14", "title": "Безработицата падна до 6.3%"}
{"url": "http://www.mediapool.bg/politicheska-burya-sled-reaktsiyata-na-tramp-na-nasilieto-v-sharlotsvil-news267910.html", "text": "Вицепрезидентът на САЩ Майк Пенс осъди насилието по време на шествието на расисти в Шарлотсвил, Вирджиния, и подчерта, че \"подобни опасни крайнодесни групировки нямат място в американския обществен живот\", предаде Асошиейтед прес.\r\n\t\"Ние не проявяваме търпимост към омразата и насилието, нито към привържениците на идеята за превъзходство на бялата раса, неонацистите или Ку клус клан\", добави вицепрезидента в Картахена, Колумбия, където е на посещение.\r\n\tРепубликанци и демократи разкритикуваха президента Доналд Тръмп за първоначалното му изявление за насилието в Шарлотсвил. Тръмп не спомена нито една от тези групировки като виновни за насилието. Някои представители на Демократическата партия дори заявиха, че президентът не иска да се разграничи от расисткия сегмент в електората си.\r\n\tЗаповед на властите в Шарлотсвил за премахване на паметник на генерал Робърт Е. Лий, главнокомандващ армията на Конфедерацията в гражданската война между Севера и Юга, стана повод за многолюден протест на националистически организации и привърженици на теорията за превъзходството на бялата раса. Членове на Ку-клукс-клан и активисти, свързани с т.нар. \"алтернативна десница\", организираха шествието под наслов \"Единство на десните\".\r\n\tВъпреки разположените полицейски сили за борба с безредиците и националната гвардия избухнаха сблъсъци между протестиращи и контрадемонстранти, развяващи знамена на движението \"Животът на чернокожите има значение\".\n\n\r\n\t\r\n\tБелият дом срещна неочаквано бурна и враждебна реакция след коментара на Тръмп за събитията в Шарлотсвил, отбелязва по този повод \"Вашингтон пост\".\r\n\tВестникът съобщава, че Белият дом е прекарал голяма част от вчерашния ден в опити да защити президента от пороя от критики, който е завалял след реакцията му, включително от редиците на неговата Републиканска партия. Източници на вестника коментират, че развоят на нещата след коментара на Тръмп дава възможност да се види как работи Белият дом в подобни ситуации.\r\n\t\"Ню Йорк таймс\" пише, че след реакцията на Тръмп Белият дом е бил поставен под обсада, като тя е срещнала отрицателно отношение сред представители на целия идеологически спектър. Вестникът също така определя случая в Шарлотсвил като най-сериозния епизод с напрежение на расова основа, откакто президентът е встъпил в длъжност.\r\n\t\"Уойлстрийт джърнъл\" коментира, че станалото в американския град е изпитание за Тръмп.\r\n\tИзданието отбелязва, че президентът на САЩ е поставен под натиск да скъса окончателно с националистически организации като тези, участвали в събитията в Шарлотсвил, които в голяма степен са подкрепили предизборната му кампания и управлението му като президент.\r\n\tТака наречената алтернативна десница - тоест групировката, която отхвърля традиционния консерватизъм в полза на белия национализъм - породи голяма полемика още по времето на предизборната кампания на Тръмп.\r\n\t\r\n\tНасилието по време на шествието в събота на расисти и неонацисти в Шарлотсвил предизвика протести срещу омразата и расизма в Сиатъл и други градове в САЩ, предаде Асошиейтед прес. Организаторите заявиха, че целта е да бъде заклеймен фашизмът, както и президентството, което според тях е оставило привържениците на идеята за превъзходство на бялата раса да се почувстват окрилени.\r\n\t\"Хората трябва да се пробудят и да се опълчат срещу това с нужното безстрашие\", заяви Карл Дикс, лидерът на организацията \"Отхвърляне на фашизма\", която е организатор на протести в Ню Йорк, Сан Франциско и други градове.\r\n\tВ Сиатъл десетки демонстранти и контрапротестиращи се събраха в центъра. Стигна се до стълкновения със силите на реда. Полицията използва лютив спрей и шокови гранати, за да разпръсне тълпите. Задържани са няколко души, от които са иззети метални пръти.\r\n\tМирна протестна акция се състоя във Вашингтон. Неколкостотин души се обявиха срещу насилието, омразата и снизходителното отношение на властите към националистите. Някои участници държаха в ръце плакати с надпис \"Тръмп е равно на ненавист\".\r\n\tПо-късно са планирани протести и бдения в Уинтър Хевън и в Тампа, щата Флорида, и други места.\r\n\tВ Денвър няколко стотици демонстранти се събраха пред статуя на Мартин Лутър Кинг в градския парк, откъдето се отправиха към щатското събрание. Във Форт Колинс, Колорадо, участници в антирасистки поход скандираха \"Не на омразата и страха\"; \"Да накараме расистите отново да се срамува\".\r\n\tНа други демонстрации бяха издигнати искания за отстраняване на паметници на конфедерацията - проблем, който стана причина за сблъсъците в Шарлотсвил.\r\n\t\r\n\tМъжът, прегазил в събота с колата си хора, протестиращи срещу шествие на бели расисти в Шарлотсвил, Вирджиния, е бил фотографиран часове преди това с емблемата на расистката групировка \"Авангард на Америка\" в компанията на нейни членове, предаде Асошиейтед прес.\r\n\t20-годишният Джеймс Алекс Фийлдс беше задържан и обвинен в умишлено причиняване на телесни повреди и за бягство от местопрестъплението. Тридесет и две годишна жена загина и 19 души бяха ранени, когато колата му се вряза в антирасистки демонстранти. За днес е насрочено съдебно изслушване, на което ще бъде решено дали да остане под стража или да бъде пуснат под гаранция.\r\n\tГрупировката \"Авангард на Америка\" отрече да има връзка със заподозрения, въпреки че снимка, поместена в \"Ню Йорк дейли нюз\" показа 20-годишния Фийлдс, застанал до половин дузина мъже, облечени с униформата й и държащи бели щитове с нейното чернобяло лого от две пресечени брадви.\r\n\t\"Авангард на Америка\" посочи в Туитър, че е раздавала щитове на всички желаещи участници в шествието, но че Фийлдс не е неин член.\r\n\tЕдин от учителите на Фийлдс от гимназията заяви пред американски медии, че той е бил силно увлечен по нацистката идеология и Адолф Хитлер. Момчето проявявало огромен интерес към историята и по-специално към историята на Германия през Втората световна война. То уважавало другите, но споделяло радикални расистки идеи.", "date": "2017.08.14", "title": "Политическа буря след реакцията на Тръмп на насилието в Шарлотсвил"}
{"url": "http://www.mediapool.bg/trup-na-novorodeno-e-nameren-v-pernik-news267901.html", "text": "Труп на новородено бебе е намерен в пернишкия квартал \"Тева\", съобщи МВР, цитирано от БТА.\r\n\tСигналът в полицията бил подаден в неделя вечер около 19,50 ч. на тел. 112. Граждани алармирали, че забелязали бебе, лежащо в междублоково пространство.\r\n\tПристигналите на място полицейски екипи и представители на Центъра за спешна медицинска помощ установили, че детето е новородено и е починало. Бебето е закарано в Съдебна медицина-Перник за аутопсия.\r\n\tЗапочнато е досъдебно производство.", "date": "2017.08.14", "title": "Труп на новородено е намерен в Перник"}
{"url": "http://www.mediapool.bg/zadarzhana-e-maikata-na-izostavenoto-bebe-v-zapadniya-park-news267905.html", "text": "Полицията в София е задържала майката на бебето, което бе открито в петък привечер изоставено в столичния \"Западен парк\".\r\n\t18-годишната Юлия Василева е била открита при своя приятелка в квартал \"Овча Купел\" в София.\r\n\tТя се издирваше от събота, когато бе установено кои са родителите на изоставеното 8-месечно момиченце. 32-годишният баща беше привикан на разпит, след който той обясни, че Юлия го е зарязала пет дни по-рано с детето и че иска да си прибере бебето и да се грижи за него.\r\n\tМомиченцето все още е под грижите на социалните служби.", "date": "2017.08.14", "title": "Задържана е майката на изоставеното бебе в Западния парк"}
{"url": "http://www.mediapool.bg/konservatorite-i-sebastian-kurts-vodyat-2-mesetsa-predi-izborite-v-avstriya-news267911.html", "text": "Повечето австрийци смятат да подкрепят в предстоящите парламентарни избори Австрийската народна партия и нейния нов председател, министъра за Европа, интеграцията и външните работи Себастиан Курц. Това показват данни от анкета на Института за маркетингови проучвания, цитирани от осведомителните агенции.\r\n\tДва месеца преди предсрочните избори за долната камара - австрийския Национален съвет, които са на 15 октомври, предпочитанията на електората все повече се насочват към консервативната АНП и нейния водач Курц. Трийсет и две на сто участници са готови да гласуват за АНП, ако избори се състоят още тази неделя.\r\n\tНа втора позиция е Австрийската социалдемократическа партия, оглавявана от сегашния канцлер Кристиан Керн, с подкрепа от 25 на сто. Последна в лидерската тройка е Австрийската партия на свободата с председател Хайнц-Кристиан Щрахе - за тях смятат да гласуват 22 на сто от анкетираните.\r\n\tНа четвъртото място с по 6 на сто от гласовете са партиите \"Зелените\" и \"Листата на Петер Пилц\", следва \"Нова Австрия\" с 5 процента, а 4 на сто от запитаните ще гласуват за други партии, пише австрийският в. \"Курир\".\r\n\tРейтингът на младия и амбициозен Себастиан Курц расте с невероятно темпо, главно заради призивите му за пълно ограничаване на потока от нелегални мигранти в Европа и предложението да се затворят австрийските граници при ескалация на миграционната криза.\n\n\r\n\tТой бе и инициатор на забраната за носене на фереджета на обществени места, която влиза в сила през октомври. Настоя освен това всички бежанци задължително да учат немски и основи на австрийската култура.", "date": "2017.08.14", "title": "Консерваторите и Себастиан Курц водят 2 месеца преди изборите в Австрия"}
{"url": "http://www.mediapool.bg/sasht-mozhe-da-nalozhat-ogranicheniya-na-pridvizhvaneto-na-ruskite-diplomati-news267913.html", "text": "САЩ може да съкратят двойно радиуса на придвижване на руските дипломати, работещи на територията на страната, съобщава руският в. \"Известия\", като се позовава на информирани дипломатически източници.\r\n\tСтава дума за съкращаване на сегашния периметър от 25 мили (40 км) до 10-15 мили (16-24 км). Служителите от дипломатическите мисии са длъжни да уведомяват Държавния департамент три работни дни предварително, че планират да пътуват на по-голямо разстояние. Според източниците на вестника това е една от възможните ответни мерки, които се обсъждат във Вашингтон.\r\n\tСега действащото ограничение, въведено от администрацията на Барак Обама, се отнася до дипломатите от среден и по-нисък ранг. За съветниците и дипломатите от по-висок ранг тази норма не е в сила.\r\n\tПо-рано \"Комерсант\" съобщи за друга вероятна стъпка на американската страна - затваряне на едно от консулствата на Русия в САЩ. Източниците на \"Известия\" отбелязват, че този вариант също се разглежда от Държавния департамент, като се смята за най-мек. Освен това във Вашингтон според източниците на вестника се обсъжда и възможността за експулсиране на още една група руски дипломати.\r\n\tСпоред експертите всяка ограничителна мярка, която американските власти наложат, ще повлече реципрочен отговор от Москва. Очаква се САЩ да обявят окончателното си решение до 1 септември.", "date": "2017.08.14", "title": "САЩ може да наложат ограничения на придвижването на руските дипломати"}
{"url": "http://www.mediapool.bg/patnata-agentsiya-shte-pravi-sama-tol-sistemata-news267900.html", "text": "Пътната агенция ще внедри сама съоръженията за платено преминаване на камионите по пътищата, съобщи в Добрич председателят на управителния съвет на Агенцията \"Пътна инфраструктура\" Дончо Атанасов пред журналисти. Така той спази заканата на премиера Бойко Борисов за създаване на държавно предприятие за тол системата, ако до понеделник не започне обжалваната от повече от година обществена поръчка, при която частна фирма трябваше да инвестира 200 млн. лв. в съоръженията и после да си върне средствата от управлението й.\r\n\tАтанасов обяви в понеделник, че започва изграждането на държавно предприятие за въвеждането на тол система и това ще е първата система, която ще се самофинансира, без да разчита на държавния бюджет. Не става ясно обаче дали пътната агенция ще инвестира в тол системата и към кого ще е въпросното държавно предприятие. В Агенцията за обществените поръчки не е отбелязано да е спряно обавеното през а прил 2016 г. задание на АПИ за тол системата. Няма и решение на Комисията за защита на конкуренцията по внесените три жалби срещу търга.\r\n\tИнтересно е какви мотиви ще се изтъкнат за прекратяването на обществената поръчка, тъй като от това зависи дали пък спирането й няма да се обжалва от подалите оферти шестима кандидати да изградят системата.\r\n\tАтанасов коментира, че \"тази сага\" с обструкции и подадени над дванайсет жалби продължава година и половина.\r\n\tНадявам се през 2018-2019 година тол системата вече да акумулира средства, като се очаква приходите да достигат между 800 милиона и 1 милиард лева на годишна база, каза оше пътният щеф.\r\n\tПо думите му нетните приходи от винетки към края на тази година се очаква да достигнат около 320 милиона лева - с 20 милиона повече от 2016 г.. Няма как с тези постъпления да се правят необходимите ремонти, добави Атанасов, като посочи, че 6000 километра от републиканската пътна мрежа са в много лошо състояние и има пътища, които 40 години не са обновявани поради липса на финансови средства.\r\n\tТой посочи, че на денонощие по пътищата в страната преминават между 8000 и 10 000 тежкотоварни автомобила. \"Ако прибавим и трафика от Близкия изток към Западна Европа, който е огромен, особено през летните месеци, - от него също се губят огромни средства. Така че този, който най-много руши републиканската пътна мрежа, трябва да плаща\", добави Атанасов.", "date": "2017.08.14", "title": "Пътната агенция ще прави сама тол системата"}
{"url": "http://www.mediapool.bg/patnitsite-na-letishte-sofiya-se-uvelichili-rekordno-news267909.html", "text": "Близо 3,75 млн. пътници са преминали през летище София от началото на годината до края на юли. Това е с 42% повече в сравнение със същия период на миналата година.\r\n\tСамо през юли обслужените пътници са над 611 хил.\r\n\t\r\n\t\r\n\tРъст има и на пътниците по чартърни линии - 12% повече спрямо година по-рано.\n\n\r\n\tПрез юли на летище София са обработени общо 1771 тона товарни и пощенски пратки.", "date": "2017.08.14", "title": "Пътниците на летище София се увеличили рекордно"}
{"url": "http://www.mediapool.bg/vitseprezidentat-na-sasht-uveri-che-sasht-iskat-mirno-reshenie-na-krizata-vav-venetsuela-news267915.html", "text": "САЩ разглеждат различни варианти за въздействие върху Венецуела, като разчитат на мирно решаване на кризата. Това заяви вицепрезидентът Майк Пенс на обща пресконференция с президента на Колумбия Хуан Мануел Сантос, съобщи Асошиейтед прес.\r\n\tПенс пристигна в Картахена, Колумбия в рамките на обиколка в Южна и Централна Америка, по време на която ще посети също Аржентина, Чили и Панама.\r\n\tВицепрезидентът на САЩ подчерта, че Вашингтон няма да приеме появата на диктатор и затова съвсем скоро може да наложи нови санкции срещу Венецуела. Той добави, че САЩ ще разчитат на страните от региона да окажат натиск върху венецуелския президент Николас Мадуро да бъде възстановена демокрацията в страната му.\r\n\tПрезидентът на Колумбия съобщи, че е поискал на срещата САЩ да изключат възможността от военна намеса. Сантус припомни, че Америка е мирен континент и отправи призив да си остане такъв.\r\n\tПрезидентът Доналд Тръмп заяви в петък, че не изключва \"военна опция\" за решаване на венецуелската криза, което предизвика недоволство в страните от Латинска Америка, припомня АП.", "date": "2017.08.14", "title": "Вицепрезидентът на САЩ увери, че САЩ искат мирно решение на кризата във Венецуела"}
{"url": "http://www.mediapool.bg/shtabat-na-tramp-za-preizbiraneto-mu-za-prezident-pusna-parvata-televizionna-reklama-news267914.html", "text": "Щабът на Доналд Тръмп за преизбирането му за президент пусна първата телевизионна реклама - 30-секунден клип, отправящ нападки срещу демократите и възхваляващ постиженията му през първите седем месеца на поста, предаде Ройтерс.\r\n\tТръмп обяви, че ще се бори за преизбиране, почти веднага след като положи клетва като президент - необичайна стъпка, която обаче му позволи да започне агитация много преди следващите президентски избори през ноември 2020 г. Обикновено президентите новаци изчакват две години, преди да се кандидатират официално за преизбиране, посочва Асошиейтед прес.\r\n\tОт кампанията на президента отказаха да отговорят колко пари са похарчени за рекламата или защо са решили да я пуснат точно този уикенд. В нея се отбелязва, че Тръмп е създал работни места и е подпомогнал финансовите пазари след идването си в Белия дом.\r\n\t\"Враговете на президента не искат той да успее, но американците казват: Да оставим президента Тръмп да си върши работата\", се казва в рекламата.\n\n\r\n\tТръмп продължава да се сблъсква с нисък рейтинг на одобрение, така че телевизионната реклама може да е опит за повишаване на подкрепата за него.\r\n\t\"Рекламата е адресирана пряко до американския народ и му напомня, че президентът Доналд Тръмп няма да спре да се бори за него и няма да позволи на никой да застане на пътя му, за да осигури успех за хората в нашата страна\", заяви шефът на предизборния щаб Майкъл Гласнър.\r\n\tЩабът е събрал повече от 2 милиона долара от началото на годината.", "date": "2017.08.14", "title": "Щабът на Тръмп за преизбирането му за президент пусна първата телевизионна реклама"}
{"url": "http://www.mediapool.bg/tri-humanitarni-organizatsii-spryaha-spasyavaneto-na-hora-v-sredizemno-more-news267889.html", "text": "Три хуманитарни организации обявиха, че временно спират спасяване на мигранти в Средиземно море. В неделя \"Лекари без граници\" първа обяви, че екипите й се чувстват заплашени от либийската брегова охрана и прекратяват дейността си. В понеделник към тях се присъединиха \"Спасете децата\" и \"Сий Ай\".\r\n\t\"Оставяме смъртоносна празнина в Средиземно море\", предупреди основателят на германската организация \"Сий Ай\" Михаел Буш Хойер. По думите му Либия е отправила \"явна заплаха\" към неправителствените организации, които действат в района около нейното крайбрежие.\r\n\tПрез последните седмици се покачва напрежението между хуманитарни организации и италианското правителство, което намеква, че някои неправителствени групи улесняват контрабандата на хора.\r\n\t \r\n\tТози месец Италия започна военноморска мисия в либийски води, за да обучава и подкрепя бреговата охрана на Либия.\r\n\tПочти 600 000 мигранти са пристигнали в Италия през последните четири години. Повечето са тръгнали от Либия с ненадеждни плавателни съдове, управлявани от каналджии. Над 13 000 мигранти са загинали при опит да прекосят морето.\r\n\tВ спасяването на мигрантите значително роля имат благотворителни организации, които са спасили повече от една трета от всички мигранти, след което са ги превозили да италианските пристанища.", "date": "2017.08.14", "title": "Три хуманитарни организации спряха спасяването на хора в Средиземно море"}
{"url": "http://www.mediapool.bg/nyakolko-hilyadi-evakuirani-zaradi-pozhar-krai-atina-news267890.html", "text": "Няколко хиляди души в курортен район североизточно от гръцката столица Атина напуснаха домовете си, заради излязъл от контрол горски пожар, съобщава ДПА.\r\n\t \r\n\tСлужбата за извънредни ситуации използва високоговорители, както и съобщения по радиото и телевизията, за да призове хората в района на Каламос да напуснат домовете си.\r\n\t \r\n\tНанесени са материални щети на около 20 къщи, а една е напълно разрушена. Евакуирани са два детски лагера с 320 деца. Властите затвориха и част от пътната мрежа в района, предаде БНТ.\n\n\r\n\t \r\n\tРъководителят на гръцката служба за гражданска защита Янис Капакис каза пред гръцка телевизия, че \"пожарът е много труден\".\r\n\t \r\n\tВ Туитър премиерът Алексис Ципрас призова всички правителствени служби да обединят усилия за борба с пожара.\r\n\t \r\n\tДесетки къщи са унищожени от пламъците. Не се съобщава за пострадали хора, отбелязва ДПА.\r\n\t \r\n\tГоворител на службата за извънредни ситуации каза, че още не е направена окончателна оценка на щетите, тъй като много от къщите в района се намират в отдалечени зони.\r\n\t \r\n\tОт 11 август в много региони в Гърция избухнаха силни пожари, последният от които в близост до столицата.\r\n\tСпоред властите палежите са умишлено предизвикани преди големия църковен празник Успение на пресвета Богородица. На остров Кефалония на 11 и 12 август избухнаха осем пожара. На остров Закинтос бяха регистрирани 11 огнища, пострадаха жилищни сгради.\r\n\tОт началото на пожароопасния сезон в Закинтос силните пожари са общо 66. Пожари имаше и на остров Евбея.", "date": "2017.08.14", "title": "Няколко хиляди евакуирани заради пожар край Атина"}
{"url": "http://www.mediapool.bg/rekorden-broi-predsrochno-osvobodeni-zatvornitsi-news267891.html", "text": "Предсрочно освободените от затвора тази година ще достигнат рекорден брой, съобщава вестник “Сега“. От началото на годината до 21 юли пуснатите от затворите преди да са изтърпели цялото си наказание са 632-ма, показват данните на Главна дирекция \"Изпълнение на наказанията\".\r\n\tАко темпът се запази, до края на годината ще излязат още 451 души. Така ще се стигне до рекорд - 1083-ма. За сравнение - през 2010 г. предсрочно освободените са 1014, през 2014 г. - 855, през 2015 г. - 727, а през 2016 г. - 764.\r\n\tРекордът вероятно се дължи на факта, че в предпоследния работен ден на миналия парламент през февруари беше приета поправка в Наказателния кодекс, която махна ограничението за предсрочно пускане на рецидивисти. Законът позволява предсрочно да бъдат освободени и убийци, изнасилвачи, вършили отвличания, грабежи и т.н. Съдът разрешава това за \"осъден, който с примерно поведение и честно отношение към труда е дал доказателства за своето поправяне и е изтърпял фактически не по-малко от половината от наложеното наказание\". Неизтърпяната част от наказанието се превръща в изпитателен срок, като съдът може да нареди и пробация. Ако в този период бъде извършено ново умишлено престъпление или не се изпълнява пробацията, се излежава и неизтърпяното наказание.\r\n\tОсвен това затворниците получиха директен достъп до съд, който при последните поправки в НПК беше премахнат в противоречие с решение на съда в Страсбург от 2015 година.\r\n\tОт данните се вижда, че осъдените са се възползвали веднага от новите си права. Първите случаи, които станаха известни, предизвикаха скандал, защото ставаше дума за двама от осъдените през 2014 г. от групата за отвличания \"Наглите\". Осъденият на 18 г. затвор Ивайло Евтимов и Любомир Димитров - с 10-годишна присъда, дори бяха освободени от Софийския градски съд (СГС). След скандала втората инстанция отмени освобождаването и на двамата.\r\n\tОблекчението за рецидивистите така и не беше отменено и е в сила. И ако до февруари осъдените трябваше, освен да са излежали поне 2/3 от наказанието, да имат оставаща присъда не повече от 3 г., сега остатъкът вече няма значение. Преди рецидивист с 18-годишна присъда можеше да иска да излезе от затвора чак на 15-ата година, а сега може да го направи още на 12-ата. В останалите случаи предсрочно освобождаване може да се търси, когато е изтърпяно поне половината от наказанието.\r\n\tОт делата за предсрочно освобождаване се вижда, че има случаи на отказано освобождаване и при остатък от два месеца, докато други излизат по 3 и повече години по-рано. В София има и казус на лишен от свобода, който сам е оттеглил молбата си за предсрочно освобождаване.\r\n\tДруг затворник е пуснат 7 г. и 17 дни по-рано. Той е в затвора от 2009 г., осъден на 15 г. за умишлено убийство в Сливен. Съдът приема, че е дал доказателства за поправянето си, а освен това страда от множествена склероза и прекарва наказанието си на легло. Друг съдебен състав пуска 5 години, 9 месеца и 5 дни по-рано втория осъден по същото дело за убийство в Сливен. В този случай мотивите са, че \"е настъпила промяна в нагласите\" и \"оценката на риска от рецидив е ниска\", а осъденият работи като шивач в затвора.", "date": "2017.08.14", "title": "Рекорден брой предсрочно освободени затворници"}
{"url": "http://www.mediapool.bg/tsru-ne-vizhda-neposredstven-risk-ot-voina-sas-severna-koreya-news267892.html", "text": "Директорът на ЦРУ Майк Помпейо смята, че няма непосредствена опасност от конфронтация със Северна Корея. Той обаче уточни, че рискът от война с комунистическата държава е по-голям, отколкото преди десетина години, съобщава БТА.\r\n\tПомпейо заяви, че стремежът на Пхенян да се сдобие с балистична ракета с ядрена бойна глава, способна да достига до територията на САЩ, \"е много голяма заплаха и правителството се отнася с голяма сериозност към нея\". Подобно мнение сподели и съветникът на президента Доналд Тръмп по въпросите на националната сигурност Ейч Ар Макмастър.\r\n\t\"Не сме по-близо до война в сравнение с преди една седмица, но много по-близо отколкото преди десетина години\", обяви Макмастър.\r\n\tПомолен да направи психологически портрет на севернокорейския лидер Ким Чен-ун директорът на ЦРУ каза, че го смята за \"разумен\" въпреки поведението, което показа по време на ескалиращото напрежение със САЩ. Помпейо изрази увереност, че Ким ще осъзнае, че не желае военна конфронтация с Вашингтон. Преди време Доналд Тръмп заяви, че на Ким Чен-ун \"му сече пипето\".\r\n\tСеул: Не бива да има повече войни на Корейския полуостров\r\n\t \n\n\r\n\tСъщевременно южнокорейският президент Мун Дже-ин заяви, че не бива да избухва война на Корейския полуостров и призова Северна Корея да престане със заплашителното си поведение, предаде Ройтерс. Агенцията цитира съобщение на президентството.\r\n\t \r\n\t\"Не бива да има повече войни на Корейския полуостров. Каквито и възходи и спадове да преживеем, ситуацията със севернокорейската ядрена програма трябва да бъде уредена по мирен път\", каза Мун в началото на редовно заседание с висши помощници и съветници.\r\n\t \r\n\t\"Сигурен съм, че САЩ ще реагират на сегашната ситуация спокойно и отговорно, като нас\", добави Мун.\r\n\t \r\n\tЗаместник-министърът на отбраната на Южна Корея Сух Чху-сук смята, че Пхенян все още не е усвоил технологията, позволяваща връщане на ракета в плътния слой на атмосферата за нанасяне на удар по обекти на противника.\r\n\t \r\n\tЗа да бъде това възможно, трябва да се осигури такава защита на ядрената бойна глава, че тя да устои на високите температури, когато навлезе обратно в атмосферата със скорост от 7 километра в секунда, отбелязва Асошиейтед прес.\r\n\t \r\n\t\"Не смятаме, че (севернокорейците) са достигнали този етап, но вече са близо. Не можем да предположим кога точно ще стане, но ще отнеме поне още една или две години\", каза Сух в ефира на корейската обществена телевизия Кей Би Ес.\r\n\t \r\n\tТой каза, че Северна Корея вероятно ще продължи с провокациите, включително с ядрените си опити, но според него няма голяма опасност страната да започне истински военен конфликт.", "date": "2017.08.14", "title": "ЦРУ не вижда непосредствен риск от война със Северна Корея"}
{"url": "http://www.mediapool.bg/elizabet-ii-podgotvya-otteglyaneto-si-ot-trona-news267893.html", "text": "Кралица Елизабет II подготвя своето оттегляне от престола и назначаването на принц Чарлз за регент, пише вестник “Дейли мейл“, позовавайки се на източници от двореца. Пред най-близките си хора 91-годишната кралица е казала, че ако все още е на трона на 95 години, ще поиска да влезе в сила закон, наречен “Акт за регентство”.\r\n\tАктът ще даде на най-големия й син Чарлз право да царува, дори Елизабет II да е жива. Той ще изпълнява изцяло функциите на кралицата, но без да бъде титулуван крал, съобщава британският вестник, цитиран от “24 часа“.\r\n\tИзточници разказват, че Елизабет II държи на монархията и иска промяната да бъде направена гладко, когато реши да се оттегли. Принц Чарлз вече е влизал в тази роля, като е представлявал майка си по време на две свои пътувания до Австралия и Нова Зеландия.", "date": "2017.08.14", "title": "Елизабет II подготвя оттеглянето си от трона"}
{"url": "http://www.mediapool.bg/5-kilometrova-kolona-ot-tir-ove-se-e-sabrala-na-kapitan-andreevo-news267894.html", "text": "На българо-турската граница на ГКПП „Капитан Андреево” има 5 км колони от товарни автомобили на изход от страната, съобщават от “Гранична полиция”, цитирана от агенция “Фокус“.\r\n\tНа българо-сръбската граница на ГКПП „Калотина” и на българо-гръцката граница на ГКПП „Кулата” трафикът от товарни автомобили също е интензивен в посока Сърбия и Гърция.\r\n\tНа българо-македонската и на българо-румънската граница трафикът е нормален на всички ГКПП. Фериботът Оряхово – Бекет работи само в светлата част от деня поради ниско ниво на река Дунав.", "date": "2017.08.14", "title": "5-километрова колона от ТИР-ове се е събрала на “Капитан Андреево“"}
{"url": "http://www.mediapool.bg/futbolna-sadiyka-obvini-nachalnika-si-v-seksualen-tormoz-news267895.html", "text": "Младата футболна съдийка Теодора Тодорова от Лом обвини в сексуален тормоз шефа на футболните съдии в Монтана Ангел Стоянов, съобщи Нова телевизия. От него зависи кой съдия на кой мач да бъде разпределен. До момента тя не е получила нито един наряд.\r\n\tСпоред Теодора Тодорова през октомври миналата година Стоянов започнал да й изпраща неприлични съобщения в социалните мрежи. \"Предложи ми дискретна връзка. Тъй като трябваше да си оставя вратичка, да не е груб отказ, нито съгласие, реших да започна чат, защото думите няма как да бъдат доказани иначе\", разказа тя.\r\n\tТеодора споделила със съпруга си, който от своя страна я предупредил, че няма как да напредне в кариерата, ако бъде прекалено груба със Стоянов. Съпругът й е треньор на женския отбор на \"Атлетико\" (Лом).\r\n\t“Всичко е една долна манипулация. Тази жена създаде дискомфорт на близките и детето ми\", отговори Ангел Стоянов. Той се закани, че всичко ще стане ясно в съда.\r\n\tВ отговор на въпрос дали младата жена го привлича, той отвърна: \"Всички жени са хубави. Няма нищо лошо в това да харесваш жени. Лошото е да харесваш мъже\".", "date": "2017.08.14", "title": "Футболна съдийка обвини началника си в сексуален тормоз"}
{"url": "http://www.mediapool.bg/turski-politsai-be-ubit-ot-zapodozryan-za-chlen-na-islyamska-darzhava-news267896.html", "text": "Турски полицай е бил наръган смъртоносно с нож от заподозрян боец на групировката \"Ислямска държава\" в полицейски участък в Истанбул, предаде Анадолската агенция, цитирана от АФП.\r\n\tЗаподозреният бил задържан, тъй като имало сведения, че готви самоубийствено нападение. Той бил отведен в участъка в Истанбул, където нападнал с нож полицая, преди да бъде застрелян. Раненият полицай починал по-късно в болница.", "date": "2017.08.14", "title": "Турски полицай бе убит от заподозрян за член на “Ислямска държава“"}
{"url": "http://www.mediapool.bg/teroristi-ubiha-18-dushi-v-restorant-v-stolitsata-na-burkina-faso-news267888.html", "text": "Най-малко 18 души загинаха и 10 бяха ранени снощи при въоръжено нападение в ресторант в столицата на Буркина Фасо Уагадугу.\r\n\t \r\n\tСилите за сигурност убиха двамата нападатели и освободиха блокираните в сградата хора, съобщиха световните агенции, като се позоваха на министъра на информацията на африканската страна Реми Данджину.\r\n\t \r\n\tРайонът около мястото на нападението бе отцепен, докато силите за сигурност издирваха двамата нападатели. До ранни зори се чуваха изстрели от хотел \"Бравия\" и турския ресторант \"Истанбул\", разказват очевидци.\r\n\t \n\n\r\n\tПо думите на сервитьор от ресторанта въоръжени мъже са слезли снощи към 21,30 часа местно време от автомобил и са открили огън по клиентите.\r\n\t \r\n\tСпоред други свидетелства трима или четирима нападатели пристигнали пред турския ресторант с мотоциклети и започнали да стрелят безразборно по многобройните клиенти, седнали на открито на терасата на ресторанта.\r\n\t \r\n\tПо първоначална информация нападателите най-вероятно са от местна ислямистка организация, свързана с \"Ал Кайда\".\r\n\t \r\n\tЖертвите на нападението са от различни националности и поне един от убитите е французин, съобщи министърът, цитиран от Ройтерс. Френското външно министерство заяви, че е в постоянен контакт с властите в Уагадугу и следи ситуацията, като посъветва френските граждани в африканската столица да избягват района на нападението.\r\n\t \r\n\tТурското външно министерство, цитирано от агенция Ройтерс, съобщи, че и турски гражданин е сред убитите. Друг турски гражданин пък е сред ранените.\r\n\t \r\n\tПрезидентът на Буркина Фасо Рок Марк Кристиан Каборе осъди \"подлия атентат\" и заяви, че страната му ще продължи да се бори с тероризма. Френският президент Еманюел Макрон също заклейми в комюнике терористичната атака.\r\n\t \r\n\tТова е втората атака срещу заведение, популярно сред чужденци, в столицата Уагадугу през последните две години.\r\n\t \r\n\tКафе-ресторантът „Истанбул“ се намира на 200 метра от кафене \"Капучино\", където през януари 2016 г. бе извършено кърваво джихадистко нападение, за което пое отговорност групировката \"Ал Каида в ислямския Магреб\". Тогава загинаха 30 души и бяха ранени 71.\r\n\t \r\n\tТогавашните трима нападатели бяха чужденци, но според експерти терористичната заплаха в Буркина Фасо все повече е с вътрешен произход.\r\n\t \r\n\tЗападноафриканската страна, която е една от най-бедните в света, граничи с Мали, където отдавна действат ислямски екстремисти. Северният граничен район сега е твърдина на местен радикализиран проповедник - Ибрахим Малам Дике, който пое отговорност за кървави атаки напоследък срещу военни и полицаи. Неговата групировка Ансар ул Ислам се смята за терористична от правителството на Буркина Фасо.", "date": "2017.08.14", "title": "Терористи убиха 18 души в ресторант в столицата на Буркина Фасо"}
{"url": "http://www.mediapool.bg/dvama-udavili-se-v-moreto-prez-pochivnite-dni-news267898.html", "text": "Морето взе две жертви през почивните дни, съобщиха от полицията в Бургас.\r\n\t \r\n\tПри единия от инцидентите е загинал 52-годишен столичанин. Той се е удавил в района на Южния плаж в Китен.\r\n\t \r\n\tВ Пето районно управление в Бургас пък е получен сигнал за изхвърлено от вълните тяло на мъж в района на Северния плаж в областния град. По-късно е установено, че това е 50-годишен бургазлия. При първоначалния оглед видими следи от насилие по тялото му не са открити.", "date": "2017.08.14", "title": "Двама удавили се в морето през почивните дни"}
{"url": "http://www.mediapool.bg/politsiyata-vav-veliko-tarnovo-izdirva-shofyor-pregazil-peshehodets-i-izbyagal-news267899.html", "text": "Полицията във Велико Търново издирва шофьор, който тази нощ е прегазил пешеходец на главния път София-Варна, в района на западния вход на Велико Търново, и е избягал от местопроизшествието, съобщиха от ОД на МВР.\r\n\t \r\n\tСигнал за произшествието е подаден малко след полунощ на телефон 112. Екипи на полицията и на пожарната са пристигнали на място. Самоличността на загиналия мъж е установена.\r\n\t \r\n\tОбразувано е досъдебно производство, огледите продължават.", "date": "2017.08.14", "title": "Полицията във Велико Търново издирва шофьор, прегазил пешеходец и избягал"}
{"url": "http://www.mediapool.bg/v-rusiya-sa-zadarzhani-teroristi-podgotvyali-atentati-v-moskva-i-regiona-news267916.html", "text": "Руската Федерална служба за сигурност (ФСС) задържа четирима терористи - един гражданин на Русия и трима на централноазиатски държави, подготвяли атентати\r\n\tв Москва и региона, съобщи пресцентърът на ФСС, цитиран ТАСС.\r\n\tГрупата планирала самоубийствени атентати с мощни експлозиви в места, където се събират много хора - транспортни обекти и търговски средища в Москва.\r\n\tПодготовката била ръководена от пратеник на групировката \"Ислямска държава\", действал по указания на нейни главатари, намиращи се в Сирия.\r\n\tКрай руската столица е открита и обезвредена лаборатория, където терористите са изготвяли експлозиви и взривни устройства, посочва ФСС.", "date": "2017.08.14", "title": "В Русия са задържани терористи, подготвяли атентати в Москва и региона"}
{"url": "http://www.mediapool.bg/kreditorite-na-venetsuela-mozhe-da-izzemat-petrolnite-y-aktivi-news267917.html", "text": "Венецуела преживява най-тежката политическа криза от десетилетия, белязана от недостиг на храни и масови протести. Положението обаче може да се влоши още повече, тъй като над страната витае заплахата от неплатежоспособност, информира Франс прес, цитирана от БТА.\r\n\tПри такъв сценарий достъпът до капиталовите пазари ще се затвори незабавно за богатата на петролни ресурси, но бедна на ликвидности страна.\r\n\tТогава кредиторите й биха могли да конфискуват активите на държавната петролна компания Петролеос де Венесуела (PDVSA), включително петролни танкери, рафинерии, банкови сметки. А така хуманитарната криза ще се задълбочи.\r\n\tКаква е обаче вероятността Венецуела да обяви неплатежоспособност по дълга си, оценяван на 100 милиарда долара?\r\n\tДосега правителството на президента социалист Николас Мадуро правеше всичко, за да избегне това, плащайки с приоритет падежите по дълга, вместо да внася така необходимите храни и медикаменти.\r\n\tПроизводството и петролните постъпления обаче намаляват. Валутните резерви вече са едва 10 милиарда долара, повечето под форма на златни кюлчета, съхранявани на сигурно място в Каракас.\r\n\tПрез октомври и ноември има ключов падеж: Венецуела и Петролеос де Венесуела трябва да погасят транш от 3,8 милиарда долара.\r\n\tСпоред анализатори Венецуела ще плати, но при липсата на ликвидности икономическото положение в страната ще се влоши, като се очаква съчетанието от рецесия и почти хиперинфлация с политическа криза да предизвика смяна на правителството.\r\n\tДоверието в способността на Венецуела да погасява дълга си също е разклатено след избирането в края на юли на всемогъщото Учредително събрание. Дълговите споразумения са изготвени според американското право, а САЩ не признават Учредителното събрание, определяйки го като нелегитимен инструмент на диктатурата на президента Мадуро.\r\n\tСпоред много анализатори единственият избор за Каракас е да предоговори изплащането на дълга. За това обаче може да се окаже пречка международното отхвърляне на Учредителното събрание.\r\n\tНай-големите кредитори на Венецуела са Китай и Русия, с обща експозиция от около 50 милиарда долара.\r\n\tКитай е дал заем от около 60 милиарда долара на Венецуела между 2007 и 2014 година, който трябва да бъде върнат в петрол, продаван по онова време за 100 долара за барел.\r\n\tОттогава обаче петролните котировки се сринаха и от 2015 година са под 50 долара, а и Венецуела не успява да предостави необходимото производство. Така че Пекин дискретно спря кредитирането.\r\n\tКитай вече си е върнал малко от заема, но Каракас има да връща още голяма част, според Франсиско Моналди от Университета Райс в Тексас и търговския институт ИЕСА в Каракас.\r\n\t\"Венецуела изпраща 400 милиона барела петрол годишно на Китай, за да плаща дълга си, това е по-малко, отколкото трябва да плаща, тъй като китайците й дадоха гратисен период заради ниските цени на петрола\", обяснява Моналди.\r\n\tРусия от своя страна отпуска заеми на Каракас от 2011 година - първо кредит от 2,8 милиарда долара, за да й позволи да купи противовъздушни системи и други оръжия, след това, както изглежда, от 2014 година чрез държавната петролна компания \"Роснефт\" е отпуснала допълнително най-малко 6 милиарда долара.\r\n\tКакто и в случая с Китай, част от дълга трябва да бъде върнат в петрол.\r\n\tВенецуелското производство обаче непрестанно намалява през последните две години, като броят на действащите платформи е спаднал от 75 на 49, според Пантеон Макроекономикс. А 40 процента от това производство отива директно за Съединените щати, които са най-големият клиент на страната. При тези условия Каракас трудно може да да изпълнява ангажиментите си.\r\n\tКато гаранция по руския кредит Венецуела е предложила 49.9 процента от \"Ситго\" (Citgo) - рафинерия и верига бензиностанции към \"Петролеос де Венесуела\" в Съединените щати. Според Франсиско Моналди предприятието струва 8 милиарда долара.\r\n\tВ случай на несъстоятелност \"Роснефт\" ще може да придобие \"Ситго\", но това вероятно ще бъде в конфликт с американските санкции срещу Русия.\r\n\t\"Американското правителство няма да се зарадва от идеята \"Роснефт\" да поеме контрола над една рафинерия и верига бензиностанции в Съединените щати\", изтъква Хуан Карлос Родадо, ръководител на отдел Латинска Америка в инвестиционната банка \"Натиксис\" (Natixis) в Ню Йорк.", "date": "2017.08.14", "title": "Кредиторите на Венецуела може да изземат петролните й активи"}
