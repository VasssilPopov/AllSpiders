{"url": "http://www.mediapool.bg/shefat-na-vas-chlenuvam-samo-vav-vzaimospomagatelna-kasa-v-sliven-news271123.html", "text": "Няма да правим компромиси с властта, времето е пред нас, аз гарантирам това, което казвам. Това заяви новоназначеният председател на Върховния административен съд Георги Чолаков в неделя пред Канал 3.\r\n\t\"Аз никога не съм бил в никакви контакти с никакви политически сили. Познавам само министър Десислава Танева от много отдавна, още като адвокат в Сливен\", каза Чолаков.\r\n\t\"Аз не съм масон, не членуван в тайни организации, членувам само във Взаимоспомагателна каса в Сливен, от която получавам кредити. Нямам нищо, което прикривам – всичко, което притежавам и което дължа, продължавам да го декларирам ежегодно. И в Съюза на юристите в България\", заяви Чолаков, чийто избор на председател на ВАС бе предшестван от изтекла информация за негови съмнителни имотни сделки по морето. Мнозинството от членовете на стария Висш съдебен съвет не намериха проблем в това и гласуваха избора на Чолаков, който обаче бе върнат от президента Румен Радев, но новият състав на ВСС преизбра Чолаков с убедително мнозинство. След това държавният глава подписа указа за назначението.\r\n\tГеорги Чолаков заяви пред водещата Илияна Беновска, че прокуратурата трябва да остане в съдебната власт и допълни, че \"към настоящия момент всички актове на прокуратурата подлежат на съдебен контрол\".\r\n\t\"Ако прокурорите и следователите бъдат извадени от съдебната власт и отидат към държавната власт, те ще станат ли по-независими? Ако бъдат назначавани и уволнявани от съответните министри, ще бъдат ли независими? А сега имаме инспекторат, имаме ВСС като контролни съдебни органи\", аргументира се той.\r\n\tГеорги Чолаков се обяви категорично против финансирането на магистратски организации от фондации извън Европейския съюз. През лятото управляващите внесоха законопроект, с който се забраняваше финансирането на магистратски организации от всякакви западни фондации, но впоследствие ограничиха забраната само за американски и по -точно до Фондация \"Америка за България\". Накрая законопроектът бе оттеглен.", "date": "2017.10.29", "title": "Шефът на ВАС: Членувам само във Взаимоспомагателна каса в Сливен"}
{"url": "http://www.mediapool.bg/makdonalds-iska-ot-dostavchitsite-si-po-dobri-usloviya-za-otglezhdane-na-piletata-news271119.html", "text": "Веригата за бързо хранене \"Макдоналдс\" (McDonald's) поиска снощи от доставчиците си да подобрят условия за отглеждане и колене на пилетата, които се сервират в нейните ресторанти, както и те да растат на естествена светлина, предадоха Франс прес и Ройтерс, цитирани от БТА.\r\n\t \r\n\tВеригата настоява освен това пилетата да имат по-голямо пространство и фураж, който да кълват.\r\n\t \r\n\tВ САЩ и Канада \"Макдоналдс\" вече няма да купува пилета, които са били зашеметени със смес от газове преди да бъдат заклани, защото този метод не изключва риска животното отново да се върне в съзнание.\r\n\t \r\n\tГрупата съветва доставчиците си да се откажат от методите на зашеметяване с ток и да контролират практиките си чрез независими одитори.\r\n\t\r\n\tВ края на август \"Макдоналдс\" обяви, че иска да намали през идните години използването на антибиотици при отглеждането на пилетата, сервирани в ресторантите на веригата в цял свят.\n\n\r\n\t \r\n\tОт миналата година в заведенията си в САЩ компанията вече не предлага пилета, при чието отглеждане са използвани антибиотици, припомня АФП.", "date": "2017.10.29", "title": "\"Макдоналдс\" иска от доставчиците си по-добри условия за отглеждане на пилетата"}
{"url": "http://www.mediapool.bg/rumen-radev-podkrepya-protivokonstitutsionni-deistviya-smyata-pelvneliev-news271113.html", "text": "Предишният президент Росен Плевнелиев смята, че държавният глава Румен Радев се е опитал да защити противоконституционни действия, като е подкрепил бойкота на военните летци от базата в Граф Игнатиево. Плевнелиев освен това е на мнение, че Радев е виновен за проваленото заседание на Консултативния съвет за национална сигурност  за антикорупционния закон, тъй като е заел страната на БСП.\r\n\t \r\n\tВ началото на седмицата бойните пилоти от авиобаза Граф Игнатиево масово отказаха да летят в знак на протест срещу бедственото положение на военната авиация. Летците обявиха, че се чувстват несигурни и планираните полети бяха отменени. Управляващите обаче омаловажиха случилото се, като военният министър Красимир Каракачанов го окачестви като \"недоразумение\", а премиерът Бойко Борисов допусна, че някой \"подръчква\" летците. Президентът и бивш командир на военната авиация Румен Радев не взе отношение, но след като вицепремиерът Валери Симеонов ги обвини в \"държавна измяна\" и настоя за уволнения, Радев излезе с остра позиция във Фейсбук. Той заяви, че \"недоволството на хората с пагони е обяснимо\", а \"политическите реакции са неадекватни\". \"Да искат от тези доблестни мъже поведение на камикадзе, могат да си позволят само политици с безукорен морал на самураи\", написа Румен Радев в четвъртък.\r\n\t \r\n\t\"Не одобрявам действията на тези летци. За мен това също оставя горчивото впечатление за неразбиране как функционира конституционалността, в какво се състои войнишкият дълг. Не съм съгласен и с действията на държавния глава, който се опита да защити противоконституционни действия\" коментира Росен Плевнелиев в неделя пред бТВ.\n\n\r\n\t \r\n\tТой смята, че летците имат легитимни начини да обърнат внимание на състоянието на авиацията - чрез своите ръководители и организации.\r\n\t \r\n\tПлевнелиев не отрече, че във военната ни авиация има проблеми, но подчерта, че военните трябва да спазват своята клетва и дълг.\r\n\t \r\n\tНа въпрос дали чувства вина за състоянието на бойната авиация, Плевнелиев заяви, че \"всеки един политик трябва да чувства вина за състоянието на авиацията\" и че по време на мандата си е направил възможното да се излезе от това положение. Освен това напомни, че вече има одобрен план за превъоръжаване на армията.\r\n\t \r\n\tПлевнелиев освен това защити позицията на ГЕРБ, че шефът на бъдещото звено \"Антикорупция\" не бива да се назначава от президента, както предлагат БСП и Румен Радев.\r\n\t \r\n\t\"Повече от шест месеца бях едноличен ръководител на тази държава, направих две служебни правителства. Представете си, държавният глава еднолично управлява държавата и еднолично назначава органа, който се бори с корупцията и неговия ръководител. Това означава, че държавният глава има безгранична власт и това не е добре\", аргументира се Плевнелиев.\r\n\t \r\n\tСпоред него настоящият държавен глава носи вина и за първото в историята провалено заседание на Консултативния съвет по национална сигурност. Заседанието на КСНС при Радев на 9 октомври приключи безпрецедентно без каквито и да е решения, след като част от управляващите не дойдоха, други си тръгнаха по средата, а самият премиер Бойко Борисов пристигна с час и половина закъснение и също напусна по-рано. Управляващите отрекоха да са бойкотирали КСНС, но Румен Радев даде да се разбере, че не им вярва. Впоследствие се проведе ново заседание по темата, в което\r\n\t \r\n\t\"В месеците преди КСНС имаше два алтернативни законопроекта, които е съвсем нормално да влязат в Народното събрание за обсъждане. Държавният глава по-скоро игра ролята на еднопартиен, отколкото на надпартиен президент. Резултатът беше печален\", заяви Плевнелиев.\r\n\t \r\n\tПо думите му българският народ е свидетел на тоталния провал на целия политически елит по темата с корупцията.", "date": "2017.10.29", "title": "Румен Радев подкрепя противоконституционни действия, смята Пелвнелиев"}
{"url": "http://www.mediapool.bg/izlishakat-v-byudzheta-na-germaniya-mozhe-da-dostigne-14-miliarda-evro-news271118.html", "text": "Германия може да отчете бюджетен излишък от 14 милиарда евро през 2017 година, съобщава сп. \"Шпигел\" в неделя. Така се осигурява по-голяма възможност за маневри в преговори на консервативния блок на германския канцлер Ангела Меркел за съставяне на нова управляваща коалиция с либералната, ориентирана към бизнеса, Свободна демократическа партия и Зелените, съобщи Ройтерс, цитирана от БТА.\r\n\t \r\n\tНовата прогноза се основава на солидния икономически растеж и повишаващите се данъчни приходи, отбеляза \"Шпигел\".\r\n\t \r\n\tПо-рано финансовото министерство очакваше балансиран бюджет, макар че водещите германски икономически институти прогнозираха миналия месец рекорден цялостен бюджетен излишък, включващ и правителствата на провинциите, за следващите години.\r\n\tНовите очаквания са добра новина за консерваторите на Меркел, зелените и свободните демократи, чиито предложения ще доведат до нови разходи за около 100 млрд. евро през следващите четири години.\r\n\t \r\n\tПоредният кръг преговори за създаване на коалиционно правителство в Германия, който е фокусиран върху имиграционната политика и предоставянето на убежище, бе отложен за идната седмица, тъй като в четвъртък след 11 часа разговори страните не успяха да се споразумеят.\r\n\t\r\n\tМинистерството на финансите не е коментирало информацията на \"Шпигел\", но следващите му прогноза за приходите ще бъдат публикувани в средата на ноември.\r\n\t \n\n\r\n\tИзлишъкът ще позволи на правителството да покрие разходите от 7 милиарда евро, които се очакват по споразумение за ядрени отпадъци, както и разходи на стойност 6.7 милиарда евро, свързани с мигрантите, като няма да се наложи да се черпят средства от резервната сметка от 20 милиарда евро, създадена в разгара на мигрантската криза през 2015 година.", "date": "2017.10.29", "title": "Излишъкът в бюджета на Германия може да достигне 14 милиарда евро"}
{"url": "http://www.mediapool.bg/otkriti-sa-otlomkite-na-ruskiya-helikopter-padnal-krai-arkticheskiya-arhipelag-shpitsbergen-news271116.html", "text": "Открити са отломките на руския хеликоптер Ми-8, който от 26 октомври се издирва в морето край арктическия архипелаг Свалбард (Шпицберген), съобщи в неделя норвежкият координационен спасителен център. Отломките са открити на морското дъно, на дълбочина около 209 метра.\r\n\t\r\n\tПредполага се, че осемте души на борда - петчленнен екипаж и трима пътници, са загинали и търсенето на телата им ще продължи. Управителят на Шпицберген Керстин Аскхол заяви, че руските спасители ще работят заедно с норвежките.\r\n\t \r\n\tМашината е летяла от селището Пирамиден за крайбрежното селище Баренцбург.\r\n\t\r\n\tРазположеният на около 700 км от бреговете на континентална Европа архипелаг Свалбард (Шпицберген) се управлява по силата на договор от 1920 година Суверенитетът върху островите е на Норвегия, но на всички други страни по договора - над 40 на брой - е разрешено да имат там бизнес и да експлоатират природните ресурси. В момента само Норвегия и Русия извършват активна икономическа дейност. Норвежкият град Лонгийър и руският Баренцбург са най-големите селища на архипелага, чието постоянно население е 2600 души.", "date": "2017.10.29", "title": "Открити са отломките на руския хеликоптер, паднал край арктическия архипелаг Шпицберген"}
{"url": "http://www.mediapool.bg/stotitsi-hilyadi-kataluntsi-izlyazoha-v-podkrepa-na-obedinena-ispaniya-news271111.html", "text": "Стотици хиляди каталунци излязоха по улиците на Барселона в неделя, настоявайки Каталуния да остане част от Испания, два дни след спорния вот на регионалния парламент за независимост на областта, в резултат на което централното испанско правителство я лиши от автономия.\r\n\t \r\n\tБлизо 1.1 милиона души участват в похода срещу отделянето на Каталуния от Испания, съобщи говорител на организацията Каталунско гражданско общество, която организира демонстрацията. Според барселонската полиция участниците са 300 000, информира Франс прес.\r\n\t \r\n\tПреди ден Мадрид отстрани цялото сепаратистко правителство на Каталуния, разпусна регионалния парламент и насрочи нови избори на 21 декември. Това се случи часове след като доминираният от сепаратистите парламент гласува в петък, че Каталуния става независима република – ход, който е незаконен според испанското законодателство и до голяма степен символичен.\r\n\tМного от протестиращите в най-големия град на Каталуния скандираха, че отстраненият каталунски лидер Карлес Пучдемон трябва да влезе в затвора, а по улиците се вееха плакати\n\n\r\n\tс надпис \"Няма да позволим Испания да бъде разкъсана на парчета\" и \"Пробуждането на смълчаната нация\". В похода се включиха и членове на централното испанско правителство.\r\n\t \r\n\tПредишната нощ около 150 души на мотори и в леки коли преминаха по улиците на Барселона, развявайки знамената на Испания и Каталуния, за да покажат солидарността си с испанската национална полиция и несъгласието си с обявената в петък независимост на Каталуния.\r\n\t \r\n\tКаква ще е \"мирната съпротива\" срещу прякото управление на Мадрид\r\n\t \r\n\tИспания изпадна в конституционна криза след провеждането на референдума, организиран от сепаратисткото правителство на Пучдемон и отхвърлен от Конституционния съд на Испания като нелегитимен. В допитването участваха едва 43% от избирателите в областта, като 90 на сто от тях подкрепиха независимостта, по данни на каталунското правителство.\r\n\t \r\n\tОтстраненото в събота каталунско правителство отхвърли въведения от Мадрид пряк административен контрол в региона и предстои да се види по какъв начин сепаратистите ще се конфронтират с централната власт. Някои от тях заговориха за организиране на мирно съпротивително движение \"Каталунска пролет\".\r\n\t \r\n\tНякои от отстранените каталунски министри възнамеряват в понеделник да отидат на работа, съобщават източници, цитирани от испански медии. Не е ясно дали те ще бъдат допуснати до министерствата си и въобще до какви мерки ще прибегне централното правителство в отговор на подобни провокации.\r\n\t\r\n\tСлед отстраняването му в събота Пучдемон призова привържениците си за мирна съпротива срещу прекия контрол на Мадрид. Той заяви, че смята да продължи по пътя на изграждане на самостоятелна държава.\r\n\t \r\n\t \r\n\tСепаратистите в Каталуния биха загубили мнозинството си след изборите\r\n\t \r\n\tВ неделя сутринта излезе социологическо проучване, според което каталунските партии, подкрепящи независимостта, биха загубили мнозинството си в местния парламент, ако гласуването беше днес. Крехката разлика между двете страни обещава предвещава ожесточена кампания преди изборите през декември. Проучването, оповестено от в. \"Ел Мундо\", е проведено в началото на седмицата, докато централното правителство в Мадрид се готвеше да поеме контрол над автономната област, чийто лидер Карлес Пучдемон обяви в петък едностранна декларация за независимост.\r\n\t \r\n\tЗа сепаратистките партии биха гласували 42.5% от каталунците, докато политическите им противници събират 43.4% подкрепа, сочи проучването. Само един от трима жители на региона подкрепя независимостта, докато 46 на сто от анкетираните смятат, че Каталуния трябва да остане в състава на Испания, като получи нови и гарантирани права.\r\n\t \r\n\tМадрид ще приветства участие на отстранения Пучдемон в регионалните избори\r\n\t \r\n\tМадрид обяви, че ще приветства участие на отстранения каталунски премиер Карлес Пучдемон на предсрочните регионални избори, предаде Ройтерс, цитирайки направено снощи изявление на говорителя на испанското правителство Иниго Мендес де Виго.\r\n\t \r\n\t\"Сигурен съм, че ако Пучдемон участва в тези избори, ще може да упражни тази демократична съпротива\", заяви Мендес де Виго, след като каталунският лидер призова към \"демократична съпротива\" срещу прякото управление на Мадрид.\r\n\t \r\n\tПучдемон подписа изявлението си като каталунски президент, което показва, че не приема отстраняването си, отбелязва Ройтерс. Той обаче призова каталунците да не използват насилие или обиди, и да уважават протестите на каталунците, които не са съгласни с решението за обявяване на независимост, взето от парламентарното мнозинство.\r\n\t \r\n\tНа изборите каталунците ще получат последната дума\r\n\t \r\n\tСвикването на избори на 21 декември е рискован ход от страна на испанския премиер Мариано Рахой, защото може да доведе и до увеличаване на броя на сепаратистите в новия регионален парламент, но дори и да спечелят партиите, които са против отделянето, Каталуния си остава дълбоко разделена. Мендес де Виго подчерта, че на изборите каталунците ще получат последната дума.\r\n\t \r\n\tВ отговор на въпрос дали Пучдемон трябва да бъде съден, Мендес де Виго заяви само, че в Испания изпълнителната и съдебната власт са отделени и никой не е над закона.\r\n\t \r\n\tГражданите ще покажат какво искат чрез това къде ще платят данъците си?\r\n\t \r\n\tВ Каталуния съжителстват две правни уредби, отбеляза адвокатът на Пучдемон, цитиран от Франс прес. \"От една страна имаме регионален парламент, който обяви независима република и като следствие, регионално правителство, което заявява, че е правителство на нова държава\", отбелязва адвокатът Жауме Алонсо Кевиляс. \"От друга страна имаме испанска държава, която казва, че направеното е невалидно\", добави той.\r\n\t \r\n\t\"Ще трябва да изчакаме следващите дни, за да видим дали новосъздадената държава има достатъчно сили, за да се наложи\", смята Алонсо Кевиляс. \"Това ще зависи от гражданите. В деня на плащане на данъците, те ще го направят или в Испания, или в Каталуния\", добави той, подчертавайки, че въпросът ще се реши през идните дни и седмици.\r\n\t\r\n\tКарлес Пучдемон е и ще остане начело на регионалното правителство, заяви неговият заместник Ориол Хункерас. Той определи като държавен преврат действията на испанския парламент, който в събота пое управлението на Каталуния.\r\n\t \r\n\tБелгия би дала убежище на Карлес Пучдемон\r\n\t \r\n\tМеждувременно председателят на Европейския парламент Антонио Таяни заяви, че никой никога няма да признае Каталуния за независима държава. Таяни смята, че в Каталуния трябва да се върне върховенството на закона, след като там бе проведен незаконен референдум. Той се обяви против посредничество от страна на ЕС, определяйки кризата като вътрешен проблем на Испания.\r\n\t \r\n\tОтстраненият премиер Карлес Пучдемон може да поиска убежище в Белгия, а по молбата му думата ще има белгийски съд, съобщи белгийският държавен секретар по убежището и миграцията Тео Франкен. Той уточни, че ако Пучдемон поиска и получи закрила, белгийското право ще го защитава от екстрадиция. Франкен изрази съмнение, че бившият каталунски премиер ще получи справедлив процес в Испанияи уточни, че засега няма постъпила молба от Пучдемон.\r\n\t \r\n\tМестни медии отбелязват, че в последните дни каталунският водач е намекнал, че може да потърси подобен род защита, както и че изборът му би бил Белгия. Настоящото белгийско правителство бе излъчено с мандата на фламандските националисти, които също в дългосрочен план обмислят пълно отделяне на област Фландрия или поне преминаването към конфедерална държава.\r\n\t \r\n\tПо-рано този месец министерството на външните работи на Испания привика белгийския посланик в Мадрид, за да протестира срещу коментар на белгийския премиер Шарл Мишел за полицейското насилие, съпътствало референдума за Каталуния. Белгийското правителство тогава бе предупредено за възможността \"двустранните отношения сериозно да пострадат\".", "date": "2017.10.29", "title": "Стотици хиляди каталунци излязоха в подкрепа на обединена Испания"}
{"url": "http://www.mediapool.bg/zhalt-kod-za-silen-vyatar-vzemete-merki-predupredi-stolichna-obshtina-news271120.html", "text": "Гражданите да обезопасят незакрепени предмети от терасите или прозорците на жилищата си и да бъдат внимателни, предупреди Столична община в неделя заради обявения \"жълт код\" за силен вятър.\r\n\t\r\n\tВластите призоваха изпълнителите да проверят състоянието на строителните обекти, на оградите, крановете и строителните скелета и да предприемат действия по обезопасяването им. Собствениците на търговски и рекламно-информационни елементи също да проверят обектите си.\r\n\t\r\n\tТри екипа на аварийно-спасителната дирекция към Столична община реагират на място при сигнали.\r\n\t \r\n\tПредупреждението на синоптиците е от първа и втора степен за очаквани пориви със скорост около 100 км/ч. То е в сила до полунощ все още само в Северна и Западна България.\n\n\r\n\t\r\n\tПрез изтеклото денонощие в редица страни в Западна и Централна Европа ураганните ветрове взеха жертви и нанесоха щети.\r\n\t \r\n\tНапомнянето на Столична община към гражданите и фирмите във връзка с \"жълтия код\" за вятър може да се разглежда и като презастраховане след поройните дъждове в Бургаско на 25 срещу 26 октомври, в резултат на които имаше и жертви, и щети за милиони. Зам.-председателят на ГЕРБ Цветан Цветанов упрекна синоптиците, че не са подали \"червен код\", поради което властите не са успели да реагират адекватно. Директорът на Националния институт по метеорология и хидрология (НИМХ) проф. Христомир Брънзов обаче го опроверга и посочи, че сутринта на 25 октомври е даден \"червен код\".", "date": "2017.10.29", "title": "\"Жълт код\" за силен вятър, вземете мерки, предупреди Столична община"}
{"url": "http://www.mediapool.bg/nedelna-psihodrama-gerb-ulichi-bsp-v-populizam-klyukarstvo-i-lazhi-news271115.html", "text": "Уикендът премина под знака на политическа психодрама. В неделя Бойко Борисов свика извънредно Изпълнителната комисия на ГЕРБ, която се закани да приеме конгресно решение \"Никога с БСП\" в отговор на съботния конгрес на левицата, който според ГЕРБ \"използвал език на омразата\", но без да се уточнява кои думи точно са предизвикали неотложната реакция на управляващите. Преди ден, председателката Корнелия Нинова, окрилена от процедурната победа над вътрешнопартийните си опоненти, ги обвини, че се опитват да разбият отвътре партията, която под нейно ръководство дала отпор на \"завладяната държава\", отказвайки да бъде \"нахранена\" с постове и пари от управляващите. \"Разбирам, че атакувате посоката на БСП, за да защитавате едрия бизнес и да сте срещу борбата с корупцията\", обобщи Нинова в прочувствената си реч срещу деветима вътрешни опозиционери, които не спомена поименно, но пръв измежду визираните бе бизнесменът Георги Гергов, известен привърженик на коалиция БСП-ГЕРБ.\r\n\t \r\n\tПартията на Бойко Борисов изглежда бе най-подразнена от решението на червения конгрес да се иска вот на недоверие на правителството заради \"липсата на борба с корупцията\". Това е тема на ожесточена словесна престрелка между двете най-големи партии, очевидно целяща да прикрие обстоятелството, че ГЕРБ и БСП са всъщност от едната страна на барикадата, отстоявайки статуквото в прокуратурата и съдебната власт.\r\n\t \r\n\tПопулизъм, клюкарство, лъжи \n\n\r\n\t \r\n\tСоциалистите бяха обвинени в популизъм, клюкарство и разпространение на фалшиви новини. Партията на Бойко Борисов съобщи след извънредното заседание на Изпълнителната комисия, че прави регистър на лъжите и на фалшивите новини на социалистите.\r\n\t \r\n\tВицепремиерът Томислав Дончев междувременно им направи психопортрет и с известно снизхождение констатира, че в БСП страдат от посттравматичен стрес и проектират собствените си страхове и подозренията за корупция от себе си към другия. \"Цялото конгресно мероприятие на БСП ми прилича на група за взаимопомощ\", обобщи Дончев.\r\n\t \r\n\t\"Популизмът и клюкарството не са политическа алтернатива\", заяви на пресконференция зам.-председателят на ГЕРБ Цветан Цветанов, допълвайки, че БСП \"няма да могат да спечелят избори с този си начин на поведение и с тази конфронтация, която водят и винаги искат да рушат\".\r\n\t \r\n\tПри ГЕРБ контрабандата е на най-ниските си нива от 2007 г. насам, отбеляза той.\r\n\t \r\n\t\"Когато не можеш да овладееш своята партия и съмишлениците я напускат заради лидера, не може да говориш за модерно робство\", коментира Цветанов ситуацията в БСП.\r\n\t \r\n\tТой изтъкна, че никой български лидер не е бил приеман навън така, както Бойко Борисов.\r\n\t\"Абсолютно несъстоятелна теза от страна на БСП. Смятам, че БСП трябва да решават първо вътрешните си проблеми. Когато не можеш да овладееш партията си и нямаш нейната подкрепа, не смятаме, че е сериозно да хвърляш обвинения към партия, която през последните 10 години печели изборите. Алтернативата пред БСП явно е да създават интриги\", заключи Цветанов.\r\n\t \r\n\tРегистър на фалшивите новини на БСП\r\n\t\r\n\t\"През последната година и половина, откакто Нинова е председател на БСП, тече кампания, изградена върху лъжи. Ние вече започваме да подготвяме регистър на фалшивите новини, които текат в централата на БСП\", заяви вицепремиерът Томислав Дончев. Той допълни, че в момента на изговарянето им тези новини са звучали много истински, но \"от дистанцията на времето е хубаво да се припомнят, за да се види как звучат\".\r\n\t \r\n\tВицепремиерът изброи някои от най-ярките примери: \"Отнемат ни председателството\" се говореше преди три месеца от Румен Гечев; \"Няма 160 млн .евро за ограда\" - твърдяха, че няма да е построена, а сега- че е пропусклива. Твърдяха, че ще има режим на тока. На някой да му е спирал тока или печката? Преди две години говореха за 16 млрд. дълг, който ще бъде изхарчен. Не само не е изхарчен, ами и дефицитът намалява. Началникът на разузнаването е братовчед на премиера. Това беше опровергано\".\r\n\t \r\n\tБСП дори в Трън са трети, защото не могат да бъдат втори \r\n\t\r\n\tЦветан Цветанов обясни, че ГЕРБ са внесли за обсъждане в парламента темите за европредседателството, \"не защото искаме да опитомим опозицията, а за да покажем държавническо отношение\".\r\n\t \r\n\t\"ГЕРБ спечели демократично изборите през последните 10 години. ГЕРБ ще спечелва тези избори, защото ние сме партията, която е най-близко до хората и сме в ежедневен контакт с тях. Това е силата на ГЕРБ. БСП имат своята история на загуби\r\n\t \r\n\t\"ГЕРБ е силна, защото е близо до хората. А БСП има своята история на загуби. Дори и в Трън те са трети, защото не могат да бъдат втори. Те искат да ни върнат във феодалното робство\", обобщи Цветанов. Той дори даде пример с бившия лидер на БСП Сергей Станишев, който е втори мандат лидер на ПЕС, че винаги, когато е начело, социалистите губят избори след избори. Цветанов посочи Германия, Франция и Австрия: \"Те не са алтернатива, това трябва да е ясно, а още по-малко пък БСП да бъде алтернатива на днешното управление\".\r\n\t \r\n\tНикой не е предлагал и няма да предлага на БСП общо управление \r\n\t \r\n\tПред ГЕРБ никога не е стоял въпросът да управлява с БСП. Това дори ще бъде прието в специална декларация на конгреса на ГЕРБ след месец, увериха Цветанов и Дончев.\r\n\t \r\n\tПо отношение на отказа на БСП да се коалира с ГЕРБ, Дончев попита кой им е предлагал такова нещо. \"Кога ви е предлагано нещо такова? Хубаво, че не искате, но и ние не искаме. Много харесвам, наистина го харесвам, когато някой ти говори за цензура, докато го излъчват по две-три телевизии. Не знам къде е дефицитът. По мой спомен тезисите от 14-ия и 12-ия конгрес ги публикуваха във вестниците\", каза Дончев.\r\n\t \r\n\tТомислав Дончев можел да направи и лингвистичен анализ на БСП\r\n\t\r\n\t\"Ако бях изнервен, щях да направя лингвистичен анализ - в БСП се говори за вериги, робство и хлебарки. Напротив - пронизан съм от хладнокръвие. Ако не исках да бъда любезен, щях да кажа, че се изнервям винаги, когато чуя, че БСП е тръгнала да освобождава народа, по исторически причини\", сподели Томислав Дончев.\r\n\t \r\n\tВръщайки се на лъжите на БСП, той обобщи, че \"е много лесно и даже много готино да приказваш някакви цветни неща, да си играеш с думите. Опасното става, когато се случи така, че има шанс между думите, да започнеш да си играеш с бюджет, с хората. Ако базираш цялата си политическа риторика на фалшивите новини, как би изглеждало евентуално едно твое управление? Докато си опозиция това е безопасно\".\r\n\t \r\n\t\"Без да искам, когато анализирам и тезите, и поведението на ключови играчи от конгреса вчера, все ми идват на ума разни термини от психологията. Почваме с постравматичния стрес\", отбеляза Дончев. По думите му стресът се появява и настава изживяването на събитието.", "date": "2017.10.29", "title": "Неделна психодрама: ГЕРБ уличи БСП в популизъм, клюкарство и лъжи"}
{"url": "http://www.mediapool.bg/sotsrealizam-news271121.html", "text": "Навремето си имаше правило: литературата трябваше да описва положителния герой. Той можеше да е само един – работникът, комунистът.Такива бяха изискванията на социалистическия реализъм – единствено правилният писателски метод.\r\n\t \r\n\tИ за сатирата съществуваха партийни изисквания – лично Тодор Живков беше дал насоки на сатириците – как да пишат, какво да критикуват. По онова време той даваше насоки на всички – на учените, на комбайнерите, на футболистите.\r\n\t \r\n\tНа сатириците бе наложил своята теория за истината – беше я разделил на две: на \"малка\" и \"голяма\" правда. Може да се критикуват \"прояви на малката правда\" – еснафство, кариеризъм, бюрокрация на ниско ниво, но не и \"голямата правда\" – комунистическия идеал.\r\n\t \r\n\tСетих се за тия \"правила\" от преди трийсет години, когато се замислих какво се случва сега в БСП – партията, пряка наследница на живковата БКП. Не само пряка наследница, но и последователка.\r\n\t \r\n\tГоляма част от членовете й още страдат по живковото време, когато имаха цялата власт, закрепена и от член 1 на тогавашната Конституция. Даже лидерката Корнелия Нинова ходи да поднася цветя на паметника в Правец.\r\n\t \n\n\r\n\tВ момента вътре в БСП се водят битки за надмощие. Всеки срещу всеки, една група срещу друга, млади срещу стари, бивши партийци срещу сегашни… Бурни събрания, конференции, подготовка за конгрес…\r\n\t \r\n\tИма ли на \"Позитано\" положителен герой и как да го открием?\r\n\t \r\n\tЩом взе властта, новата лидерка на БСП започна с правилен ход: отърва се от \"свещените депутатски крави\", които по двайсет години бяха несменяеми в парламента и ги прати в заслужен отдих, за да отвори място на млади сили.\r\n\t \r\n\tДруго нейно положително действие – отстраняването на Георги Гергов от ръководството на партията след скандала \"ЦУМгейт\". Добре направи, че го отстрани, но защо не отиде и по-нататък – да разрови приватизационните сделки на \"червения милионер\".\r\n\t \r\n\tКак той придоби имотите си – половината Пловдив, заедно с панаира, бившите станции на ЦК във Варна и Хисаря, ами ЦУМ в центъра на София?\r\n\t \r\n\tНеотдавна от трибуната на парламента депутатът Александър Паунов от Комунистическата партия, коалиционен партньор на БСП, поиска референдум за членството на България в ЕС.\r\n\t \r\n\tИ то точно, когато се готвим за председателство на Евросъюза.\r\n\t \r\n\tТогава думата взе Корнелия Нинова и каза, че това е лично мнение на депутата и не се споделя от БСП – ето още една нейна положителна проява.\r\n\t \r\n\tНо защо Корнелия не може да бъде положителен герой?\r\n\t \r\n\tЗащото се кланя на Живковия паметник. Защото го усуква за срещата си с руския генерал Решетников и намесата на Кремъл в избора на генерала-летец за президент.\r\n\t \r\n\tЗащото лидерката на БСП организира масови червени събори на Бузлуджа, държи речи, а не вижда от трибуната, че там долу, сред масите, образът й се предлага върху чаши, редом с образа на Сталин.\r\n\t \r\n\tКак ще може Корнелия да разкрие \"приватизациите\" на Гергов, когато и нейните са забулени в тайна?\r\n\t \r\n\tСрещу лидерката Корнелия сега в партията има силна съпротива – взели са я на мушка Гергов, Овчаров, бившият председател Миков, бившите депутати Явор Куюмджиев, Янаки Стоилов, Георги Божинов.\r\n\t \r\n\tПротив нея било и червеното \"лоби\" от милионери. Както и руското \"лоби\" – то е с най-решаваща роля, защото нашите социалисти са много повече руски, отколкото европейски.\r\n\t \r\n\tДаже \"знаковият позитанец\" Стефан Данаилов бил оттеглил подкрепата за \"своята Корни\". Останал й верен само младият Крум Зарков.\r\n\t \r\n\tДо конгреса може и той да се отрече от нея. И Корни да се окаже без партия, а партията – без Корни.\r\n\t \r\n\tПък \"Позитано\" да осъмне с нов лидер – кандидати за лидери там има много. Както и лобита.\r\n\tСамо положителните герои никакви ги няма – такъв е днешният соцреализъм, точно като миналия.", "date": "2017.10.29", "title": "Соцреализъм"}
{"url": "http://www.mediapool.bg/karakachanov-predpochita-buini-lettsi-a-ne-zaspali-plahove-news271114.html", "text": "\"Предпочитам да има млади, буйни, ако щете дори летци със собствено мнение, а не заспали плъхове, които чакат ден да мине, друг да дойде и гледат часовника и като старите кучета в казармата чакат уволнението\". Така министърът на отбраната Красимир Каракачанов коментира в неделя пред Нова телевизия масовия отказ на военните пилоти от авиобаза \"Граф Игнатиево\" да летят заради трагичното състояние на изтребителите. Самият Каракачанов и цялото управляващо мнозинство се опитаха да неглижират случилото се, а вицепремиерът Валери Симеонов обвини летците в \"държавна измяна\".\r\n\t \r\n\tПреди ден Българската авиационна асоциация обяви в официална декларация, че не става дума за бунт, протест или стачка, а тревожен сигнал за сегашното състояние и бъдещето на бойната ни авиация. Отново бе напомнено, че българските бойни пилоти нямат възможност да покрият изискваните от НАТО 180 летателни часа на година. Те освен това предупреждават, че изкуственото противопоставяне на видовете въоръжени сили от висши държавни лица е в тежък ущърб на националната ни сигурност и отбрана.\r\n\t\r\n\t\"Малкото летателни часове на българската авиация са хроничен проблем\", призна военният министър.\r\n\t \n\n\r\n\tКаракачанов, който първоначално определи случилото се в авиобаза \"Граф Игнатиево\" като \"недоразумение\" допълни, че правителството не се е опитвало да омаловажи случилото се в авиобаза \"Граф Игнатиево\".\r\n\t \r\n\t\"Не само, че никой не се е опитал да прикрие информацията, а първите публикации, които излязоха в някои сайтове нажежиха ситуацията със заглавия от сорта на \"Бунт\", \"Метеж\", \"Стачка\" и т.н. Пилотите имат и са използвали законното си право, когато са на тренировъчни полети, при лоши метеорологични условия, при неувереност в себе си или други причини, да не изпълняват полети. Това е тяхно законно право. Още на другия ден с подобно становище, именно заради спекулации в някои медии, излезе и прокуратура. Тези момчета, тези летци не са отказали да изпълняват своя служебен дълг. Ако те бяха отказали да изпълняват бойните полети, тоест защитата на родното небе, да, можеше да се тълкува по някакъв негативен начин\", коментира министърът.\r\n\t \r\n\t\"Предпочитам да има млади буйни пилоти, а не заспали плъхове, които чакат ден да мине, друг да дойде\", допълни Каракачанов. По думите му самолетите в авиацията ни не са на необходимото ниво, защото една част от тях не са поддържани от много години. \"Проблемите с документацията на доставените двигатели са предимно технически. В момента, в който тези 10 двигателя влязат, те ще облекчат положението. Надявам се това да се случи тези дни\", поясни той по повод проблема с ремонтираните от Русия двигатели за българските МиГ-ове и допълни, че договорът за тези двигатели е сключен от предишното ръководство на министерството.\r\n\t \r\n\tУчебните полети в Граф Игнатиево ще бъдат възобновени в понеделник\r\n\t \r\n\tУчебните полети в авиобаза Граф Игнатиево ще бъдат възобновени в понеделник, съобщи още военният министър Красимир Каракачанов, с което практически потвърди неофициалната информация, че отказът на пилотите да летят с МиГ-29 изобщо не е бил инцидентен и само за един ден, а е продължил цяла седмица.\r\n\t \r\n\tАрмията се е политизирала \r\n\t\r\n\tКаракачанов посочи като проблем на армията това, че се е политизира, защото много генерали са влезли в политиката и властта. Той обаче уточни, че не е против висши военни и генерали да влизат във властта, но смятал, че по този начин малко или много армията е политизирана. Тя трябва да остане деполитизирана, политиците трябва да я оставят на мира и да не си правят политически акции през нея, добави Каракачанов.\r\n\t \r\n\tБойко Ноев: Армия като днешната не може да се поддържа с 600 млн. евро\r\n\t \r\n\t\"Армия като днешната българска армия няма начин да бъде изхранена и поддържана с 600 милиона евро\", коментира експертът и бивш министър на отбраната Бойко Ноев в неделя пред БНР по повод кризисната ситуация с бойната авиация.\r\n\t \r\n\t\"Няма такава армия, която да може в този размер, с тази структура, с тези задачи да може да живее, да функционира с 600 милиона евро. Това дълбоко противоречие между размер на армията, задачи, структура и средства води до това, че в армията вече има много свободни места. Хората масово напускат. Следствие от това е и бунтът на пилотите. Това беше своеобразен бунт. Това не бяха двама души, които имаха неразположение. Това беше цялата авиобаза. Ако прикриваме проблемите под масата, нищо няма да бъде решено. Аз симпатизирам на пилотите, защото те по някакъв начин показаха, че това повече не може да продължава, но имам и несъгласие с начина, по който те направиха своя протест. Те трябваше по официален път с докладни записки, както и техният командир по команден път, да сезират своите началници по командната линия, че базата не може да продължава да изпълнява своите задачи\", заяви Бойко Ноев.\r\n\t \r\n\tСимеон Симеонов: Реално нещата са стигнали до краен предел\r\n\t \r\n\tКъм военния бюджет трябва да се подходи по коренно различен начин, смята генералът от резерва Симеон Симеонов, два мандата началник на отбраната, който сега е депутат от ДПС.\r\n\t\r\n\t\"Когато не се взимат необходимите финансови средства за обслужване на нормалните разходи, там няма и поле за изява за повишаване на оперативните способности на Българската армия. Парите, които са за капиталови разходи, са изключително ограничени. Проведоха се няколко модернизационни проекта, но реално парите, които се влагаха за изплащането на тези модернизационни проекти, се афишираха съвсем официално, но когато се сложи чертата и се направи разчет какви средства остават за ежедневна дейност, за повишаване оперативните способности на Българската армия, се вижда, че почти не остават пари\", заяви Симеонов пред БНР.\r\n\t \r\n\t\"Командирите от всички видове въоръжени сили и преди, и сега правят всичко възможно да изстискат максимално от този ресурс, който държавата предоставя на армията, най-доброто, за да могат да подготвят хората. Вече недоволството и проблемите толкова са се натрупали, че много от хората загубиха вяра и тяхната мотивация изключително силно намаля, затова говори и процентният недостиг на военнослужещи от всички видове въоръжени сили, най-вече Сухопътни войски. Реално нещата са стигнали до краен предел\", допълни бившият шеф на отбраната.", "date": "2017.10.29", "title": "Каракачанов предпочита \"буйни\" летци, а не \"заспали плъхове\""}
{"url": "http://www.mediapool.bg/evropa-na-otechestvata-i-kataluniya-news271112.html", "text": "Казусът \" е полезен – той ни дава възможност да видим нагледно какво представлява алтернативната визия за ЕС – т.нар. \"Европа на отечествата\". Евроскептиците измислиха този термин, за да не изглеждат просто деструктивни, а да имат и те \"позитивна\" визия за нещата. Каталонският експеримент е нейно онагледяване.\r\n\t \r\n\tАргументът за тази алтернативна визия е прост – хората имат доверие най-вече на своите близки. Затова всеки разчита първо на себе си, после на семейството, рода и нацията. Когато има криза, родово-националното взема превес. Така е било, така и ще бъде.\r\n\t \r\n\tБъдещето е репетиция на миналото.\r\n\t \r\n\t\"Европа на отечествата\" в този смисъл е политическата реабилитация на рода. Тя най-вероятно би изглеждала по един от следните начини:\r\n\t \r\n\tВариант 1\r\n\t \n\n\r\n\tКаталуния и държавата на баските ще са независими. Това ще доведе до определени териториални претенции към Франция, както и до пререкания дали новите държави да бъдат приети за членове на ЕС. Съгласие по този въпрос няма да има.\r\n\t \r\n\t ще възстанови пълния си суверенитет и ще се превърне в успешна офшорна дестинация за (китайски, но не само) капитали.\r\n\t \r\n\tще се обедини, което ще доведе до възраждане на конфликтите между републиканци и юнионисти, като тези конфликти могат да бъдат и въоръжени.\r\n\t \r\n\t ще е следващата потенциална плочка от доминото. Макар шотландците да са дали на света здравия разум и политическата икономия, та могат все пак да размислят. Но натискът да не останат назад в една Европа на отечествата ще е голям.\r\n\t \r\n\t ще се раздели на Северна и Южна, като помежду им ще се опъне телена ограда (макар и с далеч по-елегантен дизайн), за да бъдат спрени мигрантите от Африка. Неапол и Папската държава ще си оспорват върховенството върху Южна Италия, а Флоренция ще се обяви за независима република, която ще минава ту на страната на Рим, ту на страната на Милано. Сиена ще я последва, но ще оспорва върховенството на Флоренция в Тоскана. Болоня ще се обяви за комуна…\r\n\t \r\n\t най-после ще се разпадне на Фландрия и Валония, като Брюксел ще остане независим град (от рода на Данциг/Гданск) с гарантиран статут от ЕС и НАТО. В а ще се утвърди моделът на чистата национална държава: Австрия, Чехия, Унгария, Словения и Полша вече са де факто държави без малцинства. За да запазят този си статут, те ще се оградят и със стандартни телени огради, особено по посока на Балканите, Украйна и Русия. Унгария ще се огради отвсякъде, освен откъм Словакия, където има значително унгарско малцинство. Словакия ще е временно и нестабилно изключение от модела.\r\n\t \r\n\t ще провежда безнадеждни референдуми за независимост, с които румънските власти лесно ще се разправят. Това обаче ще нагнетява напрежение между Букурещ и Будапеща.\r\n\t \r\n\tКартината е ясна дори без да си развихряме въображението на . Тук границите, които засега са в сърцата на вождовете, могат да започнат да се появяват и на политическата карта. Като цяло Източна Европа ще заприлича на тарелка с апетитни хапки, с които ще закусват \"регионалните сили\" – Германия, Русия и Турция. Дори Виена ще минава от едни ръце в други.\r\n\t \r\n\tПоради тази опасност малките държави ще започнат да мислят за военни съюзи и тайни договорки с \"великите сили\". Балканските държави ще търсят обединение срещу мощта на Турция. Вишеградци ще гонят баланс между Русия и Германия, като се кланят последователно на изток и на запад и припомнят как са спасили Европа от турците през XVII век…\r\n\t \r\n\tВъншната политика ще е само част от промяната в Европа на отечествата обаче. Вътрешната политика също ще е коренно различна. Родовият принцип ще се наложи и разглезености като политическа коректност и забрана на словото на омразата няма да има. Напротив, ще е необходимо вътрешни предатели и външни врагове публично да се разтерзават и громят. С една дума, не само вицепремиерите, но и премиерите и президентите ще могат свободно и неограничено да леят омраза към цигани, хомосексуални и каквито и да е било малцинства, различни от етническото мнозинство.\r\n\t\r\n\tНякои държави ще са по-добре от други в това отношение и ще запазят по-голяма степен на цивилизованост. Други ще се сринат до неподозирани дълбини. Колкото по на изток, толкова по-надолу.\r\n\t\r\n\tИ така ще е в добрите времена преди Войната…\r\n\t \r\n\tВариант 2 \r\n\t \r\n\tТова е апокалиптична гледка, която макар и вероятна, не е единствената възможна. Уил Кимлика – канадският философ на мултикултурализма – отделя голямо внимание на демократичната сецесия и твърди, че по принцип в нея няма нищо лошо. Общностите трябва да са свободни да решават дали да останат заедно, или да са суверенни. А има и примери на \"кадифени разводи\" като този между Чехия и Словакия. В този смисъл \"Европа на отечествата\" не е антидемократичен идеал – напротив, той е толкова демократичен, колкото и сегашното статукво, а и колкото една бъдеща интегрирана, федерална Европа.\r\n\t \r\n\tВъзможно е да си представим също така как всички \"отечества\" в Европа, успели да се обособят в историческите си граници – реални или въображаеми, започват да си сътрудничат по-добре, отколкото го правят сега. Започнат да дават по-ефективни решения на проблеми като глобална конкурентоспособност, миграция, регионални дисбаланси и т.н.\r\n\t \r\n\tВъзможно е, но е малко вероятно – а и липсват исторически прецеденти в подкрепа на подобна теза. Необходимата ефективност и сътрудничество биха били много по-трудни и непостижими, отколкото при сегашното състояние на нещата. Защото в \"Европа на отечествата\" досега изгражданите общи институции – ЕС, НАТО, Съвет на Европа – ще останат изпразнени от съдържание черупки. На тяхно място тепърва ще трябва да се гради – било то нови институции или двустранни споразумения. Като ще трябва тепърва да се търси съгласие не между 28, а може би между 35. Дори еврозоната да се запази като някакво ядро на ЕС около Германия, то няма да е нищо повече от проекция на икономическата мощ на тази държава, ако не е подплатено с общи политически институции и форми на съвместно вземане на решения.\r\n\t \r\n\tЧесто пъти защитниците на \"Европа на отечествата\" заемат позата на \"реалисти\". Ако вярват в позитивите на вариант 2 обаче, те могат да повярват в абсолютно всичко.\r\n\t \r\n\tВариант 3 \r\n\t \r\n\tМоже би пък става дума просто за маневра, чрез която определени патриотично-консервативни елити искат да дойдат на власт, без да променят нищо съществено. От тази гледна точка \"Европа на отечествата\" е просто риторика, която позволява на хора като Ангел Джамбазки, Валери Симеонов и Волен Сидеров да влязат в правителството и властта.\r\n\t \r\n\tМоделът \"Курц\" в Австрия е може би същото в по-мек вариант. След влизането във властта, подобен тип политици всъщност играят проевропейска или неутрална игра и спазват като цяло общата линия. Те внасят някои реторически, а може би дори и политически промени, но повече козметични, отколкото съществени: някоя и друга стена, например.\r\n\t \r\n\tВ новата си книга \"След Европа\" Иван Кръстев дори намеква, че понякога либералната демокрация може да бъде спасена от неочаквани коалиции – както комунисти и бивши франкисти са предотвратили военен преврат в Испания по време на прехода ѝ към демокрация. По аналогия и евроскептиците могат да се окажат неочаквани спасители на обединена Европа и един ден Сидеров и Джамбазки да бъдат тачени сред нейните отци-основатели.\r\n\t\r\n\tОт гледната точка на вариант 3 Каталуния е негативен пример – вместо да използват реториката за \"Европа на отечествата\" само инструментално, за да дойдат на власт, каталонските елити отидоха твърде далеч и започнаха да я възприемат като реалност. Така станаха по-малко лицемерни, но много по-опасни.\r\n\t\r\n\t***\r\n\tИсторията обича да си прави шеги и има странно чувство за хумор. Едно е безспорно – Каталуня не може да бъде мислена извън по-общата идеология на \"Европа на отечествата\".", "date": "2017.10.29", "title": "\"Европа на отечествата\" и Каталуния"}
{"url": "http://www.mediapool.bg/uraganat-hervart-dovede-do-zhertvi-i-razrusheniya-v-evropa-news271117.html", "text": "Най-малко петима човека загинаха в резултат на урагана \"Херварт\", връхлетял Чехия, Полша и част от Германия. Чешките власти съобщиха в неделя, че повалено от вятъра дърво е убило мъж и жена. Полски шофьор е загинал при смъртоносен инцидент, причинен от повален клон на пътя. Рухнало дърво е довело до смъртта на още един човек в Полша, а 63-годишен мъж в Германия се е удавил от приливна вълна в Северно море.\r\n\t \r\n\tВ много части на Германия железопътният транспорт е спрян заради силни ветрове. В столицата Берлин е обявено извънредно положение. Само за три часа са подадени над 100 сигнала за нанесени щети.\r\n\t \r\n\tОграниченията в транспортните връзки засягат Берлин, Хамбург и още шест федерални провинции. В някои райони на страната е прекъснато електроснабдяването, блокирани са пътища. Властите препоръчват на гражданите да си останат вкъщи и да избягват гори и паркове.\n\n\r\n\t\r\n\tРека Елба е преляла бреговете си в Хамбург, съобщи говорител на пожарната. Спасителни екипи спират движението по близките пътища.\r\n\t \r\n\tАнтициклонът \"Херварт\" преминава през северните и централните провинции на Германия със скорост на вятъра от около 120 км в час.\r\n\t \r\n\tБурята остави без ток хиляди чешки и полски домакинства.\r\n\t\r\n\tСилните ветрове предизвикаха многобройни инциденти в Чехия. Само в Прага и Средночешката област са подадени десетки сигнали. Има информация за отнесени покриви и повалени дървета.\r\n\t \r\n\tВ Северна Чехия ветровете са достигнали силата на ураган, като край град Усти над Лабе са регистрирани пориви до 136 км/час.\r\n\t \r\n\tВятърът е достигнал скорост над 100 километра в час в няколко части на Чехия, а на най-високия чешки връх Снежка вятърът е бил със скорост 180 километра в час.\r\n\t \r\n\tПо няколко жп маршрута в Чехия влаковете са спрени или се движат със закъснение, а паднало дърво е блокирало магистрала близо до Прага, съобщават чешки медии, цитирани от БТА.\r\n\t\r\n\tЗоологическата градина в чешката столица е затворена, но летището работи без проблеми.\r\n\t \r\n\tВ Полша бурните ветрове повредиха тръбопровод на терминал за втечнен газ на пристанище Швиноуйшче. Има малко изтичане, но няма големи щети, съобщи говорител на държавния оператор на газопровода Газ-систем (Gaz-System).\r\n\t \r\n\tВ Западна Полша близо 200 000 души също са останали без ток, посочва Франс прес.\r\n\t \r\n\tВ Австрия организаторите на първото състезание от Световната купа по ски алпийски дисциплини за мъже в Зьолден бяха принудени да го отменят в неделя сутринта заради силни ветрове със скорост около 100 километра в час.\r\n\t \r\n\tЕдин човек в Берлин е ранен сериозно при падане на строително скеле. Покривът на жилища сграда е бил отнесен, изкоренени са дървета.\r\n\t \r\n\tПротивопожарните служби съобщиха, че са получили над 100 спешни повиквания между 4 и 7 часа сутринта местно време и призоваха на работа всичките си доброволни сътрудници.", "date": "2017.10.29", "title": "Ураганът \"Херварт\" доведе до жертви и разрушения в Европа"}
{"url": "http://www.mediapool.bg/drogiraniyat-mladezh-prebil-medsestra-v-pirogov-veroyatno-se-e-samoubil-news271122.html", "text": "Дрогираният младеж, който преби медицинска сестра в \"Пирогов\" и избяга, е намерен мъртъв и според прокуратурата се е самоубил. Говорителят на прокуратурата Румяна Арнаудова съобщи в неделя, че откритият преди ден в София мъртъв младеж най-вероятно е пациентът, който в петък срещу събота е пребил медицинската служителка, нападнал е друга пациентка и е счупил прозорци в болницата преди да избяга.\r\n\t \r\n\t18-годишният младеж е бил приет в \"Пирогов\" след употреба на амфетамин.\r\n\t \r\n\tРазследващите откриха тялото му и предполагат, че под продължаващото въздействие на амфетамините той е скочил от високо.\r\n\t \n\n\r\n\tОт прокуратурата твърдят, че няма данни за насилие и в случая става дума за самоубийство.\r\n\t \r\n\tПо външни белези и по дрехите лицето най-вероятно е същото, което е причинило телесните наранявания на медицинската сестра в \"Пирогов\", заяви Арнаудова пред агенция \"Фокус\".\r\n\t \r\n\tТя уточни, че Софийската районна прокуратура изяснява причините за смъртта на младежа, но по данни от извършената аутопсия най-вероятно става въпрос за самоубийство: \"Има предварително заключение от вещите лица. Категорично според тях на този етап се касае за самоубийство. Има типични множество височинни травми и няма каквито и да е данни за насилствено причиняване на смъртта. Така че основната версия, по която се работи е за самоубийство. Събирането на доказателства продължава и в този момент\".\r\n\t \r\n\tПо думите й в случай, че бъде потвърдена самоличността на починалия млад мъж, ще се прекрати разследването, което Софийската районна прокуратура е започнала за причиняване на телесна повреда на медицинската сестра, но ще продължи разследването за причините, които са довели до настъпване на неговата смърт.\r\n\t \r\n\tСигналът за открит човек в безпомощно състояние във вътрешен двор на бул. \"Васил Левски\" е бил получен в събота сутринта на тел. 112. Пристигналият на място екип на Спешна помощ установил смъртта на младия мъж.\r\n\t \r\n\tВ петък срещу събота младежът е бил приет в токсикологията на \"Пирогов\", където е бил докаран от екип на Спешна помощ и първите информации бяха, че е употребил марихуана. Родителите му отказали на дежурния екип един от двамата да остане като придружител с него, защото според тях го дразнят с присъствието си.\r\n\t \r\n\tНяколко часа след приемането и лечението му в токсикологичната клиника, при него влиза дежурната сестра – той я посреща станал от леглото и започва да й нанася тежки удари, след което я оставя да лежи на земята в безсъзнание и се опитва да излезе от клиниката. Тъй като е заключено, той се насочва към първата срещната врата на стая, където се е лекувала пациентка. Младежът я заставил да му отключи врата и след като тя му казва, че няма ключ, той започнал да я души. Междувременно удря и бутона за пожарно известяване, но се стряска от включената аларма. Оставя пациентката, която е нападнал, чупи стъклото на заключената врата и бяга от клиниката, облечен по тениска и боксерки.\r\n\t \r\n\tСестра Стефанова, която бе със счупени нос и скула, пък бе приета за операция в отделението по неврохирургия на болницата.", "date": "2017.10.29", "title": "Дрогираният младеж, пребил медсестра в \"Пирогов\", вероятно се е самоубил"}
