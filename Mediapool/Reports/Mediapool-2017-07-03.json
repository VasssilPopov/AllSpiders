{"url": "http://www.mediapool.bg/deloto-sreshtu-maslarova-e-varnato-na-prokuraturata-zaradi-absurdnoto-obvinenie-news266152.html", "text": "Софийският апелативен съд върна на прокуратурата делото срещу бившия социален министър Емилия Масларова заради \"алогичните и абсурдни\" твърдения в обвинителния акт на прокуратурата. На този фон съдиите признават, че срещу нея са събрани годни доказателства за извършени престъпления и присъдите на втора инстанция биха били осъдителни, ако не са били допуснатите от държавното обвинение тежки грешки.\r\n\t \r\n\tЕмилия Масларова е обвинена за присвояване на над 11 млн. лева при ремонта на Центъра за комплексно социално обслужване в Стара Загора. Заедно с нея са подсъдими са собственикът на фирмата, извършила ремонта, Венцислав Драганов, управителят на дружеството Михаил Методиев, бившият заместник-социален министър Димитър Димитров, бившият главен секретар на министерството Иван Пенев и Росен Стефанов, който е отговарял за контрола на ремонтните дейности.\r\n\t \r\n\tПрез декември 2015 г. Софийския градски съд (СГС) оправда всички подсъдими, а в мотивите към присъдата бе записано, че нито една от експертизите не казва колко точно пари са били изхарчени за ремонта. Това прави невъзможно да се установи колко пари са присвоени.\n\n\r\n\t \r\n\tСпоред апелативните съдии СГС е използвал пороците на обвинителния акт, за да оправдае подсъдимите, вместо да го върне на прокуратурата.\r\n\t \r\n\t\"Негодността на едно обвинение не може да има за последица оправдаване на подсъдимите, а има за последица задължение на съдията-докладчик да го констатира и върне делото на прокурора с указания за привеждане на обвинението в съгласие със закона\", пише в решението на апелативния съд, цитирано от \"Правен свят\".\r\n\t \r\n\tАпелативните съдии заявяват, че обвинителният акт в случая не отговаря на стандартите за какъвто и да е юридически акт, тъй като е \"неясен, непълен, неразбираем, противоречив и концептуално невъзможен\". Това го прави напълно негоден, за да има произнесена каквато и да е присъда. Делото срещу Масларова се точи в съдебна фаза седем години, а сега ще трябва да започне отначало", "date": "19:24 | 03 юли 2017 | ", "title": "Делото срещу Масларова е върнато на прокуратурата заради \"абсурдното\" обвинение"}
{"url": "http://www.mediapool.bg/yadrenite-sili-sakrashtavat-i-modernizirat-arsenalite-si-news266126.html", "text": "Световните ядрени сили съкращават и модернизират арсеналите си, а инвестициите в ядрени оръжия се увеличават, показва проучване на Стокхолмския международен институт за изследване на мира (СИПРИ), цитирано от ДПА.\r\n\t\"Докато общия брой на ядрените оръжия в света продължава да намалява, всички държави, притежаващи ядрени оръжия, модернизират ядрените си арсенали\", се казва в изследването, което предвижда, че тези държави няма да са готови да се откажат от арсеналите си в обозримото бъдеще.\r\n\tСпадът на общия брой на ядрените оръжия се дължи преди всичко на съкращенията, направени от САЩ и Русия. Общо двете държави притежават 13 800 ядрени оръжия, или близо 93 на сто от общия им брой в света. И двете страни са въвели широкообхватни програми за модернизация. САЩ планират до 2026 г. да похарчат 400 милиарда долара за поддържането и модернизирането на ядрения си арсенал.\r\n\t\"Планираното увеличение на разходите на САЩ не е неочаквано\", заявява Ханс Кристенсен, старши научен сътрудник на института. \"Сегашното правителство продължава амбициозните планове за модернизация, създадени от бившия президент Барак Обама\", отбелязва той.\r\n\tСтраните с по-малко ядрени оръжия също инвестират в модернизацията, се казва в доклада.\n\n\r\n\tСмята се, че Северна Корея притежава достатъчно материали за създаването на между 10 и 20 ядрени бойни глави. Оценката на севернокорейските възможности е по-висока, отколкото през предишни години, отбелязва ДПА.", "date": "13:52 | 03 юли 2017 | ", "title": "Ядрените сили съкращават и модернизират арсеналите си"}
{"url": "http://www.mediapool.bg/preoblechen-kato-zhena-atentator-ubi-14-dushi-v-irak-news266131.html", "text": "Атентатор самоубиец, дегизиран с покриващо цялото тяло женско облекло, извърши нападение в лагер за разселени хора в западната иракска провинция Анбар, като уби най-малко 14 човека, заяви представител на местните власти, цитиран от Асошиейтед прес.\r\n\tНападението било извършено снощи, когато властите настанявали семейства, избягали от контролирания от групировката \"Ислямска държава\" град Каим. При атентата били ранени поне 20 души.\r\n\tСред загиналите е бил полицейски служител, който заподозрял човека в дългата роба, отишъл до него и го прегърнал, вероятно за да намали броя на жертвите, когато той взривил експлозивите.\r\n\tЗасега никой не е поел отговорност за нападението, но за него вероятно ще бъде заподозряна \"Ислямска държава\", която е извършвала подобни атентати в миналото.\r\n\tИракските сили са изтласкали групировката от по-голямата част на Анбар и сега са в последните етапи на голямо настъпление в северния град Мосул.\n\n\r\n\tСлужител на иракските сили за сигурност каза, че две самоубийствени атентаторки, скрили се сред бягащи мирни жители, са атакували иракските войски в Мосул, убивайки един войник и ранявайки няколко.", "date": "13:56 | 03 юли 2017 | ", "title": "Преоблечен като жена атентатор уби 14 души в Ирак"}
{"url": "http://www.mediapool.bg/italiya-pak-poluchi-obeshtaniya-za-reshitelna-solidarnost-v-migrantskata-kriza-news266133.html", "text": "На Италия отново е обещана активна подкрепа и „решителна солидарност“ в критичната ситуация с многохилядния поток мигранти, достигащи до бреговете й през Средиземно море. Желанието на Рим и други страни да отворят пристанищата си за кораби със спасени в открито море бегълци от Африка обаче няма да бъде удовлетворено.\r\n\t \r\n\tВместо това, както съобщава Франс прес, вътрешните министри на Италия, Германия и Франция са се разбрали да разработят правилник за поведение на неправителствените организации, подпомагащи мигранти в Средиземно море, и да засилят подкрепата за либийската брегова охрана, за да ограничат притока към Италия.\r\n\t \r\n\tПо-рано в неделя Рим призова европейците да отворят пристанищата си за кораби, спасяващи мигранти, за да облекчат притока към бреговете на Италия.\r\n\t \n\n\r\n\tНо \"партньорите прецениха, че това не е най-подходящият отговор в създалата се ситуация\", защото би бил \"контрапродуктивен\" и \"би породил нов призив за глътка въздух\", подчертаха хора от обкръжението на Жерар Колон.\r\n\t \r\n\tСъответно идеята според тях е \"да се съдейства за по-доброто пресушаване на растящия нередовен приток\" и \"да се помогне на италианците по-добре да управляват притока на прииждащите в Италия\".\r\n\t \r\n\tПравилникът за поведение щял да бъде подготвен и представен от Италия с цел да се подобри координацията с НПО, действащи в Централното Средиземноморие.\r\n\t \r\n\tНе е ясно какво ще предвижда този правилник за поведение и как той ще помогне на италианските власти. Още повече, че корабите на неправителствените организации са само част от пристигащите в италианските пристанища плавателни съдове със спасени от удавяне мигранти. Освен тях това правят плавателни съдове на европейската мисия за борба с трафикантите Sophia, на европейската служба за гранична сигурност Frontex, както и кораби на италианските военно-морски сили и италианската бреговата охрана.\r\n\t \r\n\tПриетият от тримата министри план, който ще бъде предложен на 28-те страни членки на ЕС в края на седмицата, предвижда още засилване на стратегията на ЕС по завръщането на мигранти в страните им, допълнителна подкрепа за Върховния комисариат на ООН за бежанците с оглед подобряване на инфраструктурата за настаняване в Либия и ускоряване на европейския механизъм за преместване на бежанци от центровете в Италия и Гърция. Това става ясно от комюникето, разпространено късно снощи след среща на тримата министри в Париж в присъствието на европейския комисар по миграцията.\r\n\t \r\n\tИначе на работната вечеря в неделя министрите Жерар Колон от Франция и Томас де Мезиер от Германия заедно с еврокомисаря по въпросите на миграцията Димитрис Аврамопулос изразили пред италианския вътрешен министър Марко Манити „решителна солидарност с Италия, където пристигат все повече хора\".\r\n\t \r\n\tЕК обсъжда как да подкрепи Италия\r\n\t\r\n\tПо-късно в понеделник Европейската комисия обяви, че ще обсъди утре възможностите за подкрепа на Италия, изправена пред нов наплив на мигранти.\r\n\t \r\n\tВ съобщението, свързано с вчерашната среща на еврокомисаря по миграцията с вътрешните министри на Италия, Германия и Франция, се отбелязва, че участниците в срещата са се договорили за пълно прилагане на възможностите, осигурени от правото на ЕС за връщане на мигрантите, които нямат основания за престой, както и за ускоряване на прилагането на квотите за разселване.\r\n\t \r\n\tГоворител на ЕК уточни, че засега не се предвижда да бъдат предложени нови законодателни мерки за справяне с миграцията, а по-скоро ще бъдат взети решения за бързо прилагане на съществуващите правила. По неговите думи целта е действията по спасяването на мигранти в Средиземно море да бъдат по-добре съгласувани.\r\n\t \r\n\tНад 83 000 души, спасени по време на опасния преход по море от Либия, са пристигнали в Италия през тази година, над 2160 души са загинали, твърди Международната организация по миграция.\r\n\t \r\n\tИталианският Червен кръст предупреди, че ситуацията в претоварените приемни центрове в страната става критична.\r\n\t \r\n\tРим настоява, че програмата на ЕС за разселване на бежанци от Гърция и Италия в другите страни от съюза, която до голяма степен е ограничена до хора от Еритрея и Сирия, трябва да бъде разширена, за да включи и други националности, като например нигерийците.\r\n\t \r\n\tНеотдавна Европейската комисия отчете, че до края на април тази година общо в ЕС са били разселени 18 418 мигранти от Италия и Гърция, и това, според институцията, доказва, че квотите работят, ако има воля за изпълнението им. По-малко от 40 000 души ще се окажат най-вероятно прехвърлените по плана на ЕС за разпределяне между държавите членки на 160 000 бежанци в Италия и Гърция до изтичането на крайния му срок през септември.\r\n\t \r\n\tПо данни на ЕК България е приела до началото на юни 47 мигранти, разселени по квотите на ЕС. Всички приети досега у нас мигранти са пристигнали от Гърция. Общо нашата страна е поела обещание да приеме от Гърция 831 души, а досега 570 мигранти са пожелали да бъдат преместени у нас. От Италия нашата страна е обещала да приеме 471 души, като до момента желание да дойдат в България са проявили 140 мигранти.", "date": "14:27 | 03 юли 2017 | ", "title": "Италия пак получи обещания за \"решителна солидарност“ в мигрантската криза"}
{"url": "http://www.mediapool.bg/merkel-i-tramp-shte-razgovaryat-na-6-yuli-news266127.html", "text": "Германската канцлерка Ангела Меркел и президентът на САЩ Доналд Тръмп ще имат двустранни преговори на 6 юли. Това съобщи на брифинг в Берлин говорителят на германското правителство Щефен Зайберт.\r\n\tСреща с Тръмп се предвижда преди началото на лидерския фоум на Г-20. Твърде вероятно е да се осъществи на 6 юли, каза той.\r\n\tСреща на върха на Г-20 е насрочена в Хамбург за 7 и 8 юли.\r\n\tПо-рано в понеделник за подготвяни консултации между Меркел и Тръмп съобщи медийният концерн \"Редакционснецверк Дойчланд\", като се позова на правителствени източници. По данни на медиите Меркел и Тръмп смятат да обсъдят съвместна инициатива в антитероризма, подходи във финансирането на миротворчески мисии на ООН и мерки за намаляване на миграционните потоци.", "date": "13:53 | 03 юли 2017 | ", "title": "Меркел и Тръмп ще разговарят на 6 юли"}
{"url": "http://www.mediapool.bg/sauditska-arabiya-i-sayuznitsite-y-udalzhiha-s-48-chasa-dadeniya-na-katar-srok-news266128.html", "text": "Саудитска Арабия, Египет, Бахрейн и Обединените арабски емирства приеха искането на Кувейт да удължат с 48 часа срока на поставения на Катар ултиматум да приеме техния списък с 13 искания, предадоха световните агенции.\r\n\tОбщото изявление на четирите страни беше публикувано от официалната Саудитска агенция по печата след като Катар обяви, че в понеделник ще предаде на емира на Кувейт отговора си на техните искания, припомня Франс прес. Сред исканията се включват затварянето на телевизия \"Ал Джазира\", на разположена в Катар турска военна база, както и ограничаване на отношенията с Иран.\r\n\tПо-рано Кувейтската информационна агенция (КУНА) заяви, че емирът на Кувейт шейх Сабах ал Ахмад ал Джабер ас Сабах е поискал от четирите страни, които бойкотират Катар, да удължат срока на дадения ултиматум. Агенцията не съобщи дали Катар е отхвърлил ултиматума, както се очакваше, отбелязва Ройтерс.\r\n\tКувейт служи като посредник между Катар и четирите страни, след като те прекъснаха връзките си с Доха, обвинявайки я в подкрепа на международния тероризъм и че е съюзник на регионалния им противник Иран. Катар нарече обвиненията неоснователни и външният министър Мохамед бин Абдулрахман Ал Тани заяви, че целта на исканията е да бъдат отхвърлени.\r\n\tСтраните заплашиха с налагането на допълнителни санкции, ако Катар не изпълни исканията им.\n\n\r\n\tПрезидентът на САЩ Доналд Тръмп разговаря по телефона с няколко лидери на страни от Залива и засегна темата за продължаващите спорове между Катар и някои от арабските му съседи, предаде Асошиейтед прес.\r\n\tБелият дом посочи, че в разговорите си Тръмп е призовал за единство и е повторил колко е важно да се спре финансирането на тероризма и да бъде дискредитирана идеологията на екстремистите.\r\n\tСнощи американският президент е разговарял поотделно със саудитския крал Салман, престолонаследника на Абу Даби принц Мохамед и емира на Катар Тамин Ал Тани.\r\n\tСпоред Белия дом Тръмп е подчертал, че регионалното единство е от решаващо значение за осъществяване на целите от срещата на върха в Рияд да бъде разгромен тероризмът и да се допринася за стабилност в региона.\r\n\tНа 22 юни четири арабски страни - Саудитска Арабия, ОАЕ, Египет и Бахрейн, предадоха на Катар списък с искания в 13 точки, които Доха да изпълни, за да бъде сложен край на спора между тях. На Катар бяха дадени десет дни срок да ги изпълни.", "date": "13:53 | 03 юли 2017 | ", "title": "Саудитска Арабия и съюзниците й удължиха с 48 часа дадения на Катар срок"}
{"url": "http://www.mediapool.bg/parvo-polsha---zashto-tramp-shte-poseti-bivshata-komunisticheska-darzhava-predi-velikobritaniya-news266132.html", "text": "Президентът Доналд Тръмп нарушава традицията, като посещава Полша - бивша комунистическа страна в Централна Европа, преди да направи президентско посещение в отдавнашните съюзници Великобритания, Франция и Германия.\r\n\tТръмп върви по стъпките на президента Джордж У. Буш, който след като стана президент през 2001 г., посети Полша, преди да отиде в другите въпросни държави.\r\n\tБелият дом подчертава важността на Полша като верен съюзник в НАТО и нейния потенциал като енергиен партньор като причини за посещението на Тръмп, което той ще направи в четвъртък, непосредствено преди да участва в срещата на върха на Г-20 в Хамбург, Германия.\r\n\tИма обаче няколко други причини, поради които Полша е логично място за посещение на новия президент на САЩ в началото на управлението му.\r\n\t\n\n\r\n\tТръмп ще бъде посрещнат в Полша от популистки лидери, които имат доста сходен мироглед с него и които дойдоха на власт през 2015 г. със същия вид националистическа, антимюсюлманска реторика, поставяща както новия лидер на САЩ, така и поляците в конфликт с лидерите в Западна Европа.\r\n\tПодобно на Тръмп, полските лидери се стремят да възстановят повече национален суверенитет и да отслабят международните институции като Европейския съюз. Някои политически наблюдатели се тревожат, че посещението може още повече да задълбочи разделенията между Полша и западноевропейските й партньори.\r\n\tИма също така безпокойство, че посещението на Тръмп може да окуражи полското правителство и да насърчи подкопаването на върховенството на закона, каквото ЕС смята, че има в Полша.\r\n\t\r\n\tТръмп вероятно може да разчита да бъде посрещнат от големи въодушевени тълпи във Варшава, където се очаква да направи значимо, предавано по телевизията обръщение към нацията. Всъщност според съобщенията в полските медии именно това е обещало полското правителство в поканата си до Белия дом.\r\n\tЗа да изпълнят това обещание, депутати от управляващата партия и проправителствени активисти планират да докарат с автобуси групи от провинцията, които да слушат речта на Тръмп. Един топъл прием със сигурност би бил плюс за Тръмп след до известна степен неловкия му дебют в Европа през май.\r\n\tТой също така може да получи хладен прием на срещата на Г-20 заради неотдавнашното си решение да изтегли Съединените щати от Парижкото споразумение за климата и други политики. Някои съюзници от НАТО също така се дразнят от повтарящите се призиви на Тръмп да увеличат военните разходи.\r\n\t\r\n\tПолша, от друга страна, може да очаква само похвала от Тръмп за своите разходи за отбрана. Полша, която е съюзник на САЩ в Ирак и Афганистан, е един от петте членове на НАТО, които харчат за своята армия очакваните 2 процента от брутния вътрешен продукт.\r\n\tПолско-американските отношения в сигурността също получават тласък тази година с разполагането на около 5000 войници на САЩ в Полша като част от две отделни американски и натовски мисии. Разполагането на войските има за цел да увери съюзниците по източния фланг на НАТО, че алиансът се отнася сериозно към тяхната защита от руска агресия.\r\n\tМнозина в региона се надяват да чуят Тръмп да се ангажира с член 5 от договора на НАТО, в който се казва, че нападение срещу един член е нападение срещу всички. След като месеци наред говореше уклончиво за този отбранителен договор, през юни Тръмп най-сетне направи това, стоейки редом до румънския президент в Розовата градина.\r\n\tВсе пак би било от голямо значение обхванатият от тревога регион да чуе тези думи, изговорени на територия по-близо до Русия.\r\n\t\r\n\tСтотиците хиляди американски избиратели от полски произход в Съединените щати представляват важна електорална група в няколко решаващи щата, а миналата година помогнаха на Тръмп да надделее в Мичиган, Уисконсин и Пенсилвания.\r\n\tТе със сигурност ще бъдат благодарни за посещението на Тръмп във Варшава, особено след като той избра да направи обръщение към поляците на площад \"Крашински\" - място, което символизира полския героизъм през Втората световна война.\r\n\tНа този голям площад има паметник на Варшавското въстание от 1944 г. - смело, но обречено въстание срещу нацистка Германия, довело до смъртта на 200 000 поляци и разрушаването на Варшава.\r\n\t\r\n\tПри посещението си във Варшава Тръмп също така ще участва в среща на върха, посветена на инициативата \"Три морета\" - проект за разширяване и модернизиране на енергийните и търговските връзки между 12 страни, намиращи се между Балтийско, Адриатическо и Черно море.\r\n\tЕдна от движещите цели на инициативата е да направи региона по-малко зависим от руската енергия. Проектът предвижда американският износ на втечнен природен газ, който започна да пристига в Полша в началото на юни, да може да снабдява по-голяма част от региона.\r\n\tПосещението съвпада с усилията на правителството на Тръмп за превръщане на САЩ в нетен износител на петрол, газ и други ресурси с цел увеличаване на американските приходи и влияние.", "date": " | 14:02 | 03 юли 2017 | ", "title": "Първо Полша - защо Тръмп ще посети бившата комунистическа държава преди Великобритания"}
{"url": "http://www.mediapool.bg/sadat-osvobodi-31-studenti-arestuvani-po-vreme-na-protestite-vav-venetsuela-news266129.html", "text": "Тридесет и един студенти, арестувани в четвъртък по време на протести срещу президента Николас Мадуро, бяха освободени снощи, съобщи директорът на неправителствената организация \"Форо пенал\", Алфредо Ромеро, цитиран от Франс прес в понеделник.\r\n\t\"Съдията анулира изцяло арестите им\", съобщи Ромеро в Туитът, пишейки от съда в Каракас.\r\n\tДруги седем студенти, арестувани в четвъртък, бяха освободени още в петък, припомни той.\r\n\t\"На път сме да докажем на страната, че става дума за съпротивително движение и заедно ще изградим различна Венецуела\", заяви в Туитър Даниел Асканио, студентски лидер.\r\n\tСтудентите бяха арестувани в банка, където потърсили подслон, след като полицията разпръсна протеста със сълзотворен газ и стрелба със сачми. 89 души загинаха от началото на протестите срещу президента Мадуро, припомня АФП. Вчера в края на молитвата \"Ангел Господен\" на площад \"Св. Петър\" в Рим папа Франциск призова за край на насилието във Венецуела и за мирно и демократично решение на кризата.\n\n\r\n\tПравителството обяви вчера 50-процентно увеличение на минималната работна заплата. Третото увеличение от началото на 2017 г. обаче не е достатъчно за компенсиране на инфлацията, отбелязва Ройтерс. Предвид спада на курса на боливара, увеличението означава 17-процентен спад на покупателната способност на населението.\r\n\tСпадът на валутния курс засили тежката икономическа криза, при която милиони изпитват затруднения да намерят или да купят храна. Курсът на боливара спадна с 99,7 на сто след избирането на Мадуро през 2013 г., но неговото правителство обвинява за проблемите спекуланти и опозицията, припомня Ройтерс.", "date": "13:54 | 03 юли 2017 | ", "title": "Съдът освободи 31 студенти, арестувани по време на протестите във Венецуела"}
{"url": "http://www.mediapool.bg/tsyalata-darzhava-ne-mozhe-da-spre-bezobraziyata-v-rudnik-obrochishte-news266136.html", "text": "Въпреки показната ангажираност по казуса с рудник \"Оброчище\" на всички възможни държавни институции, включително на премиера и главния прокурор, безобрацията в мангановата мина продължават.\r\n\tЗа пореден път са забавени заплатите на работниците там, съобщи в понеделник БНР. В петък хората е трябвало да получат трудовите си възнаграждения за месец май.\r\n\tТази сутрин миньорите от първата смяна не са били допуснати да слязат в мината по нареждане на генералния директор на концесионера \"Евроманган\" Дейвид Уелингс, съобщи БНР. Уелингс се опасявал да не подновят за трети път тази година своята стачка под земята.\r\n\t\"Сутринта в 8 часа беше изкарана бележка, с която уведомяват, че пак ще бъдат забавени заплатите. На 30 юни трябваше да се изплати майската заплата\", посочват миньори пред националното радио.\r\n\tЗаради неспазването на колективния трудов договор работниците подготвят колективен иск срещу концесионера \"Евроманган\" ЕАД. Дружеството се държи от кипърска офшорка, която според в. \"Капитал\" има индиректни връзки с енергийния бос Христо Ковачки.\n\n\r\n\t\r\n\tПроблемите с мангановата мина се точат от месеци. От началото на годината насам миньорите организираха две стачки под земята заради бавене на трудовите възнаграждения и ваучерите за храна.\r\n\tПоследният протест, при който се стигна до гладна стачка под земята, се състоя точно преди месец. Тогава в случая се намесиха всички държавни органи, но въпреки това проблемите с концесионера продължават.\r\n\tСлед разговор с омбудсмана Мая Манолова на 4 юни премиерът Бойко Борисов се ангажира лично да бъде анализиран юридически концесионния договор от работна група на Министерството на енергетиката.\r\n\tВ резултат преди три седмици въпросната концесия бе спряна временно за две седмици със заповед на енергийния министър Теменужка Петкова поради поради неплащане на концесионното възнаграждение на държавата. Още през октомври 2016 г. Министерството на енергетиката изпрати писмо до концесионера \"Евроманган\" АД за доброволно изпълнение на задължението, но въпреки това, към 30-ти май 2017 г. неизплатените концесионни такси бяха в размер на близо 205 хил. лв.\r\n\tПреди около седмица Петкова заяви, че \"Евроманган\" е платило част от борчовете си към държавата. Оставали му да внесе около 80 000 евро, което трябвало да стане до около седмица, защото в противен случай тя щяла да предложи прекратяване на концесията. До момента няма информация от МЕ това да е сторено.\r\n\t\r\n\tОсвен премиера с казуса се ангажира и главният прокурор Сотир Цацаров. На 5 юни той разпореди спешна проверка, като в резултат Окръжна прокуратура - Добрич образува разследвания за престъпления по служба, данъчни престъпления и неоказване на съдействие на орган на властта.\r\n\tСпоред първоначалните данни от проверката на прокуратурата, цитирани от БГНЕС, безобразията в мината са огромни.\r\n\tРазследват се причиняване на смърт на миньор в подземна галерия при трудова злополука през 2015г., причиняване на средна телесна повреда на багерист на повърхността през 2015 г., а също и причиняване на средна телесна повреда на миньор под земята при срутване на скална маса в галерия през 2017г. Анализът на водените разследвания сочи, че броят на пострадалите миньори от трудови злополуки постоянно се увеличава.\r\n\tУстановено е, че при проверките, извършени от Инспекцията по труда, в мината са били констатирани постоянно извършващи се нарушения на правилата за здравословни и безопасни условия на труд от работодателя \"Евроманган\" ЕАД. Звеното е констатирало, че на работниците не са извършвани никакви периодични медицински прегледи и не е осигурено обслужването им от служба по трудова медицина. Налагани са глоби на дружеството, които обаче не са платени.\r\n\tУстановено е също, че концесионерът \"Евроманган\" ЕАД активно противодейства на инспекторите от Инспекцията по труда да извършват проверки. Поради подобен случай от март 2017 г. е образувано досъдебно производство.\r\n\tУстановени са данни и за евентуално извършено данъчно престъпление, поради което е разпоредена данъчна проверка и ревизия. Оказва се, че през последния 5-годишен данъчен период \"Евроманган\" ЕАД - с. Църква, въобще не е било проверявано от НАП, а при предходната ревизия, която е била извършена през 2012 г. и е обхващала периода до 2011 г., никой от ревизиращия екип не е проверил какви са били действителните количества изнесена от страната и продадена в чужбина руда.\r\n\tОкръжният прокурор на Окръжна прокуратура – Добрич е провел и лична среща с миньори от мина \"Оброчище\", от които е уведомен, че те добиват много повече руда от това, което се документира, а концесионерът крие от държавата действителния добив. Тези данни се проверяват чрез изискване на информация от Регионална дирекция \"Морска администрация\" - гр. Варна. Получен е към момента диск от РД \"МА\" – Варна с информацията за последните 10 години от кое българско пристанище какво количество манганова руда е изнесено през всяка една от тези години. Изискани са от Министерството на енергетиката копия от цялата документация, свързана с конкретния договор за концесия, посочва още БГНЕС.\r\n\tВ хода на проверката прокуратурата е установила, че има разминаване между данните за изнесеното количество руда и описаното в Годишните финансови отчети на дружеството. Данните от РД \"МА\" – Варна и документите, предоставени от Министерството на енергетиката, сочат, че лица от Министерството на енергетиката, които в качеството си на представители на държавата по договора и членове на Контролен съвет, е трябвало да извършват контрол на концесията, но не са извършвали такъв. Според прокуратурата ведомството на Теменужка Петкова не е контролирало концесията по отношение на 23 от общо 24-те задължения на концесионера по договора.\r\n\tОкръжна прокуратура – Добрич е разпоредила и проверка и на ДАНС. Указано е чрез Дирекция \"Финансово разузнаване\" на ДАНС да изяснят дали лица, свързани с концесионера, изнасят пари от държавата.\r\n\tПри извършената проверка на място на 5 юни тази година лично от окръжния прокурор на Добрич е констатирано, че промишлената отпадна вода, която е била използвана в производствения процес за добив на руда под земята, въобще не се пречиства по никакъв начин и директно се излива в р. Батовска на няколко километра от устието ѝ, което се намира в южния край на курорта Албена. Помпите, с които тази замърсена с тежки метали вода, се е изпомпвала от галериите на повърхността и оттам – по дере в реката, са били пускани през нощта, когато няма опасност нещо да бъде видяно, съобщават още от прокуратурата.\r\n\tПри предишната стачка за неплащане на заплатите преди около месец 17 работници останаха под земята в знак на протест. Тогава в казуса активно се намеси омбудсманът Мая Манолова, която заяви, че е престъпление миньорите да рискуват здравето и живота си за по 600 лв. заплата.", "date": "15:27 | 03 юли 2017 | ", "title": "Цялата държава не може да спре безобразията в рудник \"Оброчище\""}
{"url": "http://www.mediapool.bg/proverkata-za-nezakonni-postroiki-i-adresni-registratsii-v-asenovgrad-veche-e-v-hod-news266137.html", "text": "Проверката за незаконни постройки и адресни регистрации в ромската махала на Асеновград – \"Лозница\", вече е в ход. Това стана ясно от думите на кмета на града Емил Караиванов.\r\n\t\"От средата на миналата седмица с моя заповед е формирана и работи комисия по оглед на незаконното застрояване, особено зоната, извън регулацията на града. Законовата процедура срещу незаконните къщи не е толкова бърза, но ангажиментът ни е да я доведем докрай\", заяви в понеделник Караиванов, цитиран от \"Фокус\".\r\n\tИниицираната от него проверка целеше да отговори на очакванията на местното население, което протестира вече 5 дни поред заради нападение на роми над млади гребци на язовир \"40-те извора\" в понеделник.\r\n\tПо думите на Караиванов служители на МВР са \"извършили експедитивна проверка на адресните регистрации в кв. \"Лозница\". Не уточни обаче дали има установени лица, които незаконно са се заселили там.\r\n\t\"За всички асеновградчани, а вероятно и за цялата страна, стана ясно, че огромна част от исканията на протеста от неделя вечерта, а и в дните преди това, са изключително въпрос и проблем на национална политика. Категоричен съм, както и хиляди асеновградчани, че и решенията като реална ефективна политика също трябва да бъдат национални. Само тогава протести, като неделният в Асеновград, няма да се повтарят в такъв мащаб и в други български градове\", заяви още Караиванов.\r\n\tЗатова и той организира Национална кръгла маса за реална политика по проблемите с ромския етнос и неговата интеграция по ефективен начин. Поканени за участие са представители на парламента и правителството, омбудсмана Мая Манолова и Националното сдружение на общините.\r\n\t\"И за Асеновград, и за цялото ни общество предстои и власти, и граждани да решават проблемите с ромския етнос, така че да не се допуска омраза у едни и страх от саморазправа у други. Живеем в трудно време и провокациите за дестабилизация могат да дойдат отвсякъде. Но ние не трябва да ги допускаме. Вярвам, че добрите решенията са възможни и изпълними\", коментира кметът на Асеновград.\r\n\tКато пример за последователните действия на общината по темата, Караиванов посочи, че още през 2014 г. е издал заповед за забрана на движението на каруци в града. Той се закани, че действията на администрацията му \"ще бъдат още по-решителни срещу тази доказана опасност по улиците на града\".", "date": "15:48 | 03 юли 2017 | ", "title": "Проверката за незаконни постройки и адресни регистрации в Асеновград вече е в ход"}
{"url": "http://www.mediapool.bg/zapochna-demontazhat-na-pametnika-pred-ndk-news266135.html", "text": "В понеделник започна демонтажът на разпадащия се паметник \"1300 години България\", който се намира на площада на НДК. Първо ще бъдат свалени скулптурите, след това облицовката, а накрая ще бъде демонтирано скелето.\r\n\tЗа извършването на работата Столичната община използва собственото си дружество \"Софинвест\", което е наело за подизпълнител частната фирма \"Булкран\", тъй като няма подходящ кран за сваляне на фигурите от паметника. Срокът за демонтажа е един месец.\r\n\tСпоровете за железобетонния монумент, който още от времето на соца е наричан от столичани \"многоъгълен пето..йник\", вървят вече четвърта година, но от общината не промениха решението си за неговото премахване.\r\n\tАвторът на паметника Валентин Старчев и група общинари от БСП дори жалиха в съда, но загубиха делото. В края на миналата седмица петдесетина граждани протестираха с жива верига около монумента.\r\n\tСъюзът на художниците също се обяви против събарянето на паметника, обявявайки, че това не бива да се прави заради ротационното председателството на ЕС. НДК ще приеме голяма част от събитията, свързани с европредседателството.", "date": "15:03 | 03 юли 2017 | ", "title": "Започна демонтажът на паметника пред НДК"}
{"url": "http://www.mediapool.bg/radev-i-borisov-obyaviha-primirie-po-voenniya-vapros-news266138.html", "text": "Премиерът Бойко Борисов долетя с маслинова клонка на \"Дондуков\" 2, на фона на разгорелия се конфликт между ГЕРБ и президента Румен Радев. Двамата са провели среща в понеделник, инициирана от Борисов, на която не бяха поканени журналисти. В официалното съобщение от президентството се казва, че Радев и Борисов са стигнали до \"общата позиция\", че \"държавните институции трябва да работят заедно по важните за българското общество въпроси\".\r\n\tНаучаваме, че са \"обсъдени редица въпроси, свързани с укрепването на сектор \"Сигурност\", реформите в правосъдието, проектите за модернизация на Въоръжените сили и позициите на Република България в международен план\", , в което така и няма някаква по-конкретна информация, но пък е съпроводено със снимка.Президентството обвини ГЕРБ, че прави \"трибунал\" срещу Румен Радев\r\n\tЧасове преди срещата прогърмя поредният \"залп\" на канонадата между президентството и борисовата партия, чийто втори човек Цветан Цветанов разгневи Радев с формирането на временна комисия за проверка на процедурата по избор на нов изтребител. Главният секретар на президента  пред бТВ, че това е комисия \"Анти-Радев\" и с нея се създава \"впечатление, че парламентарната група на ГЕРБ си осигури трибунал в Народното събрание, с който да бъде атакуван президентът\".\r\n\tОт съобщението за срещата Радев-Борисов се подразбира, че парламентарното разследване няма да попречи на преговорите за покупка на изтребители \"Грипен\", каквито намерения обяви министър-председателят, упреквайки за решението служебната власт, назначена от президента.Президентът отново е настоял да се финализира сделката за \"Грипен\"\r\n\tБорисов и Радев са подчертали важността на решенията на КСНС от 30 май за ускоряване реализацията на проектите за модернизация на Въоръжените сили. \"Държавният глава подчерта, че президентската институция защитава ясно регламентирания процес за реализация на проектите за модернизация на Въоръжените сили и предоставената в рамките на този процес военна експертиза. Важното е процесът на модернизация на Българската армия да не спира, е позицията на президента.\" държавния глава, че е лобирал за шведските машини. Това произведе до \r\n\tОт прессъобщението на президентството обаче не стана ясно дали Борисов се е съгласил с тезата на Радев, че само военната експертиза, която вече класира на първо място офертата за изтребителите \"Грипен\", трябва да реши най-скъпата сделка от модернизацията на армията, без да се отчитат другите стратегически въпроси, които са част от подобни мащабни проекти.\r\n\tОт досегашните позиции на президента се разбира, че \"военната експертиза\" е кодовото название за избора на изтребители \"Грипен\". Буквално преди да сдаде властта, служебният кабинет одобри класирането, извършено от междуведомствена работна група. Както стана ясно впоследствие, офертата на Португалия и САЩ за изтребители Ф-16 втора ръка е била декласирана. Подозренията на ГЕРБ са, че президентът е повлиял на този избор – първо като командир на Военновъздушните сили и след това в качеството си на президент, оказвайки натиск върху служебното правителство.\r\n\t\"Каза се дори, че президентът има полза от тази комисия, защото ще бъде изчистено името му. Какво трябва да бъде изчистено? Корупция няма, така че няма какво да бъде изчиствано\", заяви по този повод главният секретар на президента полк. Стоянов.Мантрата \"единен антикорупционен орган\"\r\n\tДругият пункт на единодушие между президента и премиера е, че \"страната ни се нуждае от ефективна борба с корупцията, която да отговори на очакванията на българските граждани за справедливост. Министър-председателят оцени високо призива на президента Радев за създаването на единен орган за борба с корупцията по високите етажи на властта.\"\r\n\tАко има такъв орган и той работи реално, то обсегът на проверките му безусловно би трябвало да включва и военните сделки, и потенциалните играчи по тях, включително президента (независимо от убеждението на главния му секретар за обратното).Отсъстващите теми: визитата на Путин и договорът с Македония\r\n\tВ прессъобщението за срещата Борисов-Радев се казва още, че двамата споделят общо мнение, че \"отстояването на позициите на страната ни в международен план изисква съгласие и общи действия от страна на всички държави институции.\"\r\n\t\"Министър-председателят запозна президента с резултатите от проведените наскоро свои посещения в Република Франция, Федерална република Германия и Република Хърватия, а президентът Радев – с визитите си в региона на Югоизточна Европа и с предстоящите си посещения в Република Черна гора и Италианската република, по покана на президентите на двете държави\", завършва съобщението от \"Дондуков\" 2.\r\n\tСред темите на срещата подозрително отсъстват две ключови външнополитически теми-поканата на Радев до руския президент Владимир Путин да посети България за отбелязването на 140-ата годишнина от освобождаването на България от османско иго, която ще съвпадне с българското ротационно председателство на ЕС.\r\n\tНяма информация дали двамата са обсъдили и предстоящото подписване на договор за добросъседство с Македония, който трябва да изчисти спорните въпроси между двете държави.\r\n\tПомирителната визита едва ли ще промени нещо по същество. Изразените от президента съмнения, че Борисов и Цветанов си играят на \"доброто\" и \"лошото\" ченге си остават, както и прозрението му, че създаването на комисията може да забави преговорите за нов изтребител.", "date": " | 16:12 | 03 юли 2017 | ", "title": "Радев и Борисов обявиха примирие (по военния въпрос)"}
{"url": "http://www.mediapool.bg/prezidentat-na-kitai-pristigna-na-ofitsialno-poseshtenie-v-rusiya-news266139.html", "text": "Китайският президент Си Цзинпин пристигна в понеделник в Москва на официално посещение по покана на руския президент Владимир Путин, предаде ТАСС.\r\n\t \r\n\tСи беше посрещнат на летище \"Внуково\" от заместник-министъра на външните работи на Русия Игор Моргулов, руския посланик в Китай Андрей Денисов и китайския посланик в Русия Ли Хуей.\r\n\t \r\n\tВ първия ден от своето двудневно посещение Си ще има неофициална вечеря с Путин в Кремъл, заяви руският президентски говорител Дмитрий Песков, цитиран от ДПА.\r\n\t \r\n\tУтре Си ще проведе официални разговори с Путин и ще бъдат подписани двустранни споразумения, каза Песков.\r\n\t \r\n\tПредвижда се двамата президенти да се срещнат с бизнес лидери, за да засилят икономическото сътрудничество между Китай и Русия, заяви говорителят на Кремъл.\r\n\t \n\n\r\n\tСделките, които ще бъдат сключени, са оценявани на 10 милиарда долара, отбелязва ДПА.\r\n\t \r\n\tУтре Си ще се срещне и с руския министър-председател Дмитрий Медведев. Планира се в разговорите да бъдат обсъдени въпроси от двустранното сътрудничество в търговията, инвестициите, енергетиката, промишлеността, транспортната инфраструктура и селското стопанство, посочва ТАСС.", "date": "16:25 | 03 юли 2017 | ", "title": "Президентът на Китай пристигна на официално посещение в Русия"}
{"url": "http://www.mediapool.bg/amazon-kupi-nai-golemiya-onlain-targovets-v-blizkiya-iztok-news266134.html", "text": "Сайтът за електронна търговия Сук.ком (Souq.com), най-големият онлайн търговец в Близкия изток, обяви, че е приключил сделката за придобиването му от Амазон (Amazon), пише Асошиейтед прес.\r\n\tСук.ком посочи, че потребителите, желаещи да използват услугите му, вече могат да се логнат с регистрацията си в Амазон.\r\n\tСтойността на сделката, която бе обявена за първи път през март, не бе съобщена.\r\n\tДубайската компания Емаар молс Пи Джи Ес Си (Emaar Malls PJSC) обаче информира, че е направила оферта за 800 млн. д. за Сук.ком точно преди да бъде приключена сделката с Амазон.\r\n\tС покупката Амазон набира преднина на важните близкоизточни пазари на Египет, Обединените арабски емирства и Саудитска Арабия, където вече работи, отбелязва АП.", "date": "14:45 | 03 юли 2017 | ", "title": "Амазон купи най-големия онлайн търговец в Близкия изток"}
{"url": "http://www.mediapool.bg/pod-natisk-nzok-se-otkaza-ot-myarka-sreshtu-razhishtenie-na-lekarstva-news266140.html", "text": "Националната здравно-осигурителна каса (НЗОК), чийто управител подаде оставка в петък, се отказа от намерението си да задължи болниците да въведат от следващата година автоматизирани и полуавтоматизирани системи за приготвяне на лекарствата за химиотерапия, за да спре разхищението на скъпи медикаменти. Мярката беше планирана, за да предотврати сегашната практика между 25% и 30% от скъпите медикаменти да се изхвърлят от болниците. На фона на това разхищение разходите на НЗОК за онкомедикаменти постоянно растат, като вече гонят 300 млн. лева годишно.\r\n\tОт началото на 2018 година всички болници, работещи с касата, трябваше да разполагат с автоматизирана или полуавтоматизирана система за приготвяне на онколекарствата. След заседанието на Надзорния съвет на касата в понеделник обаче стана ясно, че болниците няма да бъдат задължени да ги въведат, като мярката остава препоръчителна. Подуправителят на касата Димитър Петров обясни, че в Националния рамков договор ще бъде разписан текст, според който болниците ще трябва да планират прилагането на лекарствата, така че да сведат излишъците, които се изхвърлят, до минимум.\r\n\tПетров обясни отказа на касата от тази мярка със съпротива от част от болниците, които търсят контакти през Народното събрание и здравното министерство. Преди десетина дни в парламента  депутатът от ГЕРБ Лъчезар Иванов, като заяви, че много от тях не могат да си позволят разходите по купуването и поддръжката на автоматизираните и полуавтоматизираните системи. Разногласия по мерките на НЗОК за икономии е имало и при обсъжданията в здравното министерство.\r\n\tСъпротивата срещу тази мярка дойде от частни болници, каквито в последните години се нароиха заради високодоходната дейност по химиотерапия.\r\n\tСега НЗОК плаща на болниците и изхвърляните от тях излишъци. Касата очакваше болниците да изберат варианта с полуавтоматизирани системи, които струват между 150 и 200 хиляди лева, а поддръжката им излиза 10-15 хиляди лева годишно, с което самите болници също да реализират икономии. Касата коментира, че за да осъществяват определено лечение, болниците би трябвало да отговарят на критерии за качество и наличието на такива системи са такова изискване. В момента само три болници разполагат с такива системи – университетската болница в Пловдив “Свети Георги“, “Уни Хоспитал“ в Панагюрище, Специализираната болница за лечение на хематологични заболявания в София.\n\n\r\n\tЦентрализирано разтваряне на цитостатиците (онкомедикаменти) в болничната аптека е много по-модерният, стерилен и икономичен начин за приготвянето на медикаментите, отколкото приготвянето им от персонала в отделенията. При централизираното приготвяне се изхвърлят много по-малки количества и се намаляват възможностите за злоупотреби при отчитането на медикаменти.\r\n\tСега НЗОК ще разчита само на инструкциите за по-добро планиране при употребата на медикаментите, с което се очаква да пести по 1-2 млн. лева месечно. В момента месечният разход на касата за онкомедикаменти е 27 млн. лева.\r\n\tОтчасти е приета другата мярка за намаляване на разходите за медикаменти, предложена от касата. Занапред НЗОК ще плаща директно на дистрибуторите на лекарствата, а не на болниците, които от своя страна се разплащаха с дистрибуторите със сериозно забавяне. По този начин ще бъде елиминирана и практиката болниците да купуват едни и същи лекарства с големи разлики в цените.\r\n\tЗа лекарствата ще се прави централизиран търг от Министерството на здравеопазването, а здравната каса ще договаря отстъпки за тях от производителите. Тези промени трябва да залегнат в Закона за здравното осигуряване и наредбата, регулираща заплащането на медикаментите и да започнат да се прилагат от началото на следващата година.\r\n\tОчаква се търгът да бъде през есента, а през януари догодина вече да има договори с търговците на едро.\r\n\tДруга промяна, която предстои да влезе в сила, е лекарите да изписват икономически най-изгодната за касата терапия, когато имат възможност за избор измежду няколко варианта с еднакъв терапевтичен ефект.\r\n\tДимитър Петров обясни, че изискването на НЗОК за изписване на най-евтино лекарство от страна на лекаря, не засяга медиците в извънболничната помощ, а се отнася за изписване на скъпоструващи терапии, което се прави от лекарски комисии в болниците.\r\n\tПредстои и промяна, според която фирмите, плащащи досега скъпи генетични изследвания на пациенти, ще превеждат парите на НЗОК, а НЗОК ще сключва договори с референтни лаборатории, съгласувани с притежателите на разрешението за употреба. “Така ще разделим платеца от този, който прави изследването“, посочи той.", "date": " | 16:33 | 03 юли 2017 | ", "title": "Под натиск НЗОК се отказа от мярка срещу разхищение на лекарства"}
{"url": "http://www.mediapool.bg/aktsiya-antikoruptsionen-zakon-zashtoto-ne-mozhe-da-se-pipa-tsatsarov-news266053.html", "text": "В последно време президентът Румен Радев и опозиционната БСП подеха словесна канонада за борба с корупцията по високите етажи на властта и необходимостта от \"единен антикорупционен орган\". Те чукат на отворена врата, тъй като управляващата партия ГЕРБ декларира готовност да внесе наесен нов антикорупционен закон, предвиждащ \"единен антикорупционен орган\". В този смисъл управляващи, опозиция и президент са в единодушие, че преборването на корупцията ще стане с нов закон и \"орган\". Докато не се види обаче какво представлява новия закон, няма как да се разбере как той ще обезпечи консенсусната – както се разбира - политическа воля.\r\n\tОт  на сайта на Министерството на правосъдието документи не става ясно какво всъщност е предложено за обсъждане. Самият проект е представен като семпла структура, а консултационният документ изрежда принципи и стратегии, на които ще се базира проектът. Правосъдният министър Цецка Цачева каза, че той ще е готов до края на юли.\r\n\tИзточници на Mediapool твърдят, че е формирана работна група, която умува над новия законопроект, който ще е вариация на катастрофиралия в миналия парламент антикорупционен закон \"Кунева\".\r\n\tБСП критикуваше законопоректа \"Кунева\" за това, че би създал \"орган за политически репресии\", че ще е \"политическа бухалка\", \"бутафорен\" и \"абсурден\" закон. \"БСП има последователна позиция – няма да подкрепим този закон\", каза още през 2015 г. бившият лидер на БСП Михаил Миков. Сега Корнелия Нинова дори изпревари ГЕРБ, поставяйки антикорупционния закон като един от най-важните приоритети на държавата, но не стана ясно дали левицата ще подготви свой проект и какво мисли за стария.\r\n\tМакар да не се знае какво точно ще предложат правосъдното министерство, БСП или други партии, с голяма доза сигурност може да се прогнозира каква ще е философията на закона, произведен от настоящия парламент.\n\n\r\n\tИ в предходното Народно събрание, и в хода на кампанията за изборите през март т.г.,\r\n\tнастоящите парламентарно представените партии демонстрираха нежелание да се проведе реална реформа в правосъдието. То е свързвано основно с факта, че една съдържателна реформа неминуемо би засегнала главния прокурор Сотир Цацаров.\r\n\tПоведение на партиите е страхливо, но и разбираемо.\r\n\tНеотдавнашният скандал \"ЦУМ-гейт\", а преди това \"Янева-гейт\" и други малки и големи \"гейтове\" показаха, че прокуратурата се държи като уличен гамен, когато някой засегне интересите на шефа. Веднага, след като бизнесменът Сашо Дончев проговори за оказван му натиск от страна на Цацаров заради критичната позиция на вестник \"Сега\", прокуратурата се задейства светкавично. Образувано бе дело срещу длъжностни лица в енергийния регулатор (КЕВР), които имат връзка с компания на Дончев \"Овергаз\". Образувано бе дело срещу \"Пътища Пловдив\" във връзка със строителството на магистрала \"Марица\". По това време фирмата бе собственост на Георги Гергов, който бе посредник и домакин на частната среща Цацаров-Дончев. Поставен пред избор на чия страна да застане, той избра Цацаров.\r\n\tГлавният прокурор неведнъж е демонстрирал, че без колебание използва безграничния властови ресурс на институцията за стартиране на разследвания срещу политици (предимно вече паднали от власт или изпаднали в немилост) и бизнесмени. Тези дела впоследствие или не стигат до съд или подсъдимите биват оправдани. Тези разследвания обикновено са съпътствани от пълни данъчни ревизии и други проверки, които в светлината на последващия провал на процесите в съда не са нищо друго, освен умишлен тормоз, натиск и сплашване на набелязаните жертви.\r\n\tТака създалата се практика, както и очевидната липса на обвинени и осъдени за корупция от високите ешелони на властта, очевидно не са аргумент за самите представители на властта за по-радикални промени.\r\n\tКъм настоящия момент премиерът Бойко Борисов продължава да потупва по рамото Цацаров за борбата с контрабандата, а лидерът на БСП Корнелия Нинова предприе партийна разправа с Георги Гергов за \"ЦУМ-гейт\", без да каже и дума за главния прокурор. ДПС традиционно се разбират чудесно с главния прокурор, както и \"Обединени патриоти\". Впрочем един от лидерите на \"патриотите\" - Волен Сидеров- получи сериозен прокурорски дар преди изборите. Той успя да изчисти петте си дела за хулиганство след споразумения с държавното обвинение. За тях той се сдоби с пет присъди... пробация.\r\n\tВ тази политическа среда антикорупционният закон се оказва \"ключов\". Той трябва да бъде приет, за да може новият парламент да отчете нищо като нещо не толкова пред българските избиратели, колкото пред Брюксел.\r\n\tДа не забравяме, че другият консенсус между управляващите, опозицията и главния прокурор е да бъде снет монитронигът на ЕК за България и напънът е това да се случи до края на годината, преди страната да поеме ротационното председателство на Съвета на ЕС.\r\n\tИдеята на \"Закона Кунева\" бе да създаде общ орган измежду няколко съществуващи в момента институции – Комисията за конфискация, Комисията за конфликта на интереси, два отдела на Сметната палата и БОРКОР. По замисъл те да получат възможност за по-добро взаимодействие, а и да не няма прехвърляне отговорности. Заедно с това трябваше да бъде създадена автоматизирана система за проверка на имотните декларации на властта, която щеше да засегне 11 000 души. Тази инициатива бе блокирана в предишния парламент, въпреки постоянното настояване на Европейската комисия. Непреодолим проблем (поне публично) се оказа възможността гражданите да подават анонимни сигнали за корупция, които сега пак ще се обсъждат. Законопроектът предвиждаше и незабавно отстраняване от постовете на уличените в конфликт на интереси.\r\n\tСега същата тази веднъж блокирана антикорупционна инициатива обединява всички. Същото прави и антикорупционна прокуратура по румънски модел, но с обратен знак.\r\n\tПрезидентът и парламентарно представените партии казват, че имаме нужда от антикорупционна агенция, но не и от независима от Цацаров антикорупционна прокуратурата. Аргументът е, че румънският модел бил крайност, изродил се е в лов на вещици, а освен това в България нямало толкова голяма корупция като в Румъния.\r\n\tВсъщност това не е аргумент, а прозрачен опит за съхраняване на статуквото. Следвайки тази линия на разсъждение, ще започнем да отричаме и наследството на Търновската конституция (използваща за основа принципите на конституцията на Белгия).\r\n\tРумъния започна ефективната си борба с корупцията през 2006 г., когато създаде своята независима прокуратура, копирайки модела на Испания. Към онзи момент между тежко корумпираната Румъния и Испания няма нищо общо. Но инструментът сработи толкова добре, че Румъния сама стана положителен пример в цяла Европа. През 2006 г. БВП на глава от населението в Румъния и България беше равен. Сега в Румъния той е с 30% по-висок.\r\n\tПрез 2017 г. българската политическа класа вече е достигнала до консенсус за приемане на своя антикорупционен закон. Да, но и самият той представлява копиране на чужд модел... пак румънския. В северната ни съседка, освен независима антикорупционна прокуратура, съществува и Национална агенция за интегритет. Цел на усилията на София сега е да се създаде нейно подобие. Отсега е ясно, че само с това няма как да се постигнат румънските резултати (което е изчислено предварително), защото те не са следствие само от работата на Националната агенция за интегритет, а от работата на група независими прокурори и полицаи, които не се страхуват да водят дела срещу силните на деня.\r\n\tНа този фон София продължава опитите да мимикрира с половинчати мерки, които трудно могат да излъжат някой в Брюксел. Българските власти разчитат (донякъде с право), че на никой в Брюксел не му пука в момента какво се случва в София. Така се печели време за Сотир Цацаров да си изкара необезпокояван мандат, който приключва в края на 2019 г.\r\n\tПреди три години тогавашният лидер на БСП Михаил Миков каза за антикорупционния закон: \"Смятате ли, че това ще помогне в борбата с корупцията, а не е поредното мъртвородено решение, с което да покажем на европейските партньори, че имаме желание да се справяме? Характерът на този закон е единствено да отчетем за пореден път пред партньорите ни голяма воля и усилия и нищо повече. В страна, в която върховенството на закона не е на почит, те не се прилагат\".\r\n\tОт 2015 г. досега нищо не се е променило.", "date": " | 08:00 | 03 юли 2017 | ", "title": "Акция \"антикорупционен закон\", защото не може да се пипа Цацаров"}
{"url": "http://www.mediapool.bg/prezidenstvoto-gerb-sazdade-tribunal-sreshtu-darzhavniya-glava-news266110.html", "text": "Със създаването на парламентарна комисия за проверка на процедурата на избор на нов изтребител ГЕРБ създаде впечатление, че се прави трибунал за атака срещу президента Румен Радев. Това каза главният секретар на държавния глава о.р. полк. Димитър Стоянов в понеделник пред бТВ. Той определи комисията \"Антирадев\".\r\n\t \r\n\tСпоред него Цветан Цветанов е манипулирал общественото мнение, внушавайки, че има корупция по високите етажи, че има натиск от президенството върху служебното правителство и натиск върху комисията по избора на изтребител.\r\n\t \r\n\t\"Каза се дори, че президентът има полза от тази комисия, защото ще бъде изчистено името му. Какво трябва да бъде изчистено? Корупция няма, така че няма какво да бъде изчиствано\", каза полк. Стоянов.\n\n\r\n\t \r\n\tГлавният секретар на президента обвини Цветанов, че си е послужил с неверни твърдения, за да създаде настроенията срещу държавния глава. Димитър Стоянов даде за пример аргументите на Цветанов за броя произведени самолети в опит да се противопостави \"Грипен\" на Ф-16. Цветанов изтъква, че от Ф-16 са произведени 15 пъти повече самолети, отколкото \"Грипен\"-и. Така председателят на парламентарната група на ГЕРБ намекна, че Ф-16 е по-добър и утвърден самолет.\r\n\t \r\n\tПолк. Стоянов отговори, че ако се следва само този критерий, то България е трябвало да купи Ил-2, от който СССР произвежда 38 000 бройки по време на Втората световна война.\r\n\t \r\n\tДимитър Стоянов обяви, че втората стенограма по казуса \"КТБ\" със сигурност ще бъде публикувана, но \"когато му дойде времето\". Това време щяло да дойде, когато приключат всички процедури по декласификацията и когато президентът реши да стори това. Президентството бе осъдено на първа инстанция от журналиста Илия Вълков за непредоставянето на тази стенограма.", "date": "10:24 | 03 юли 2017 | ", "title": "Президенството: ГЕРБ създаде трибунал срещу държавния глава"}
{"url": "http://www.mediapool.bg/berbatov-shte-igrae-za-beroe-news266109.html", "text": "Димитър Бербатов ще подпише 6-месечен договор с \"Берое\" (Стара Загора), съобщава вестник \"Тема спорт\". През зимния полусезон той прецени дали да удължи контракта си, да сложи край на кариерата или пак да се пробва да подпише с чуждестранен клуб.\r\n\t \r\n\tПо информация на вестник заплатата на Бербатов няма да се плаща от клубния бюджет, а ще се поеме от местни бизнесмени. В треньорския щаб на \"Берое\" са бившите съотборници в ЦСКА Александър Томаш, Косьо Мирчев и Тодор Кючуков, които са го убедили да остане в отбора.\r\n\t \r\n\tЗа последно Бербатова игра в българското първенство с екипа на ЦСКА в сезон 2000/2001 г. След това се премести в Байер (Леверкузен), откъдето започна възхода му в световния футбол.", "date": "09:29 | 03 юли 2017 | ", "title": "Бербатов ще играе за \"Берое\""}
{"url": "http://www.mediapool.bg/smetkite-na-bolnitsata-v-stara-zagora-shte-badat-zaporirani-zaradi-neplaten-tok-news266111.html", "text": "Електроразпределителното дружество ЕВН обяви, че ще запорира банковите сметки и други вземания на старозагорската университетска многопрофилна болница \"Проф. д-р Ст. Киркович\". Болничното заведение не е плащало редовно сметките си за ток, като от 2013 г. досега е натрупало дълг от 3.2 млн. лв., съобщиха от ЕВН.\r\n\tБолницата е най-големият длъжник на дружеството. За да не се стига до риск за дейността му, от ЕВН са решили да пристъпят към принудително събиране на дължимите им пари.\r\n\tТокът в болничното заведение няма да бъде спиран, подчертават от електроразпределителното дружество. Те уточняват, че натрупаните 3.2 млн. лв. задължения включват обезщетение за забава, законна лихва и разходи по съдебни и изпълнителни производства. Има и влезли в сила пет съдебни решения, които установяват неплатените сметки за ток.\r\n\tОт ЕВН твърдят, че са водили обширна кореспонденция и са провели множество срещи с всяко едно от назначаваните през годините ръководства на болницата, като дори са сключвани спогодби за разсрочване на задълженията. Заплатените суми обаче не били достатъчни да покрият и текущите задължения за доставена електрическа енергия.", "date": "10:43 | 03 юли 2017 | ", "title": "Сметките на болницата в Стара Загора ще бъдат запорирани заради неплатен ток"}
{"url": "http://www.mediapool.bg/18-zaginali-i-30-raneni-pri-katastrofa-na-avtobus-v-bavariya-news266113.html", "text": "Автобус с 46 пътници, предимно възрастни хора от източната германска провинция Саксония, и двама шофьори катастрофира в понеделник сутринта към 7 часа на магистрала А-9 край град Мюнхберг (северно от Нюрнберг), в германската провинция Бавария.\r\n\tАвтобусът се ударил в тир, който бил последен в колона при задръстване на магистралата и се запалил.\r\n\tПървоначално бе съобщено за 30 ранени и 18 в неизвестност. Впоследствие германската полиция потвърди, че всички 18 човека, водени за изчезнали след тежката катастрофа, са загинали.\r\n\t30 души са ранени. Двама от тях са с опасност за живота.\r\n\t\"Температурата е била такава, че единствено стоманената структура е разпознаваема. Можете да си представите какво означава това за пътниците на този автобус\", каза германският министър на транспорта Александър Добринт.\n\n\r\n\tГерманският канцлер Ангела Меркел е потресена от този инцидент, каза говорителят й Щефен Зайберт, цитиран от Франс прес.\r\n\tЗа съжаление много хора - от туристическа група от Саксония - загубиха живота си в горящия автобус\", каза Зайберт на редовна пресконференция, цитиран от Ройтерс.\r\n\tНяколко хеликоптера и около 200 души от службата за спешна помощ и пожарната бяха на местопроизшествието, съобщи ДПА, а магистрала А9 бе затворена.\r\n\tКъм момента няма данни за пострадали българи, информира Министерството на външните работи в София. Генералното консулство в Мюнхен е в непрекъснат контакт с полицията, се посочва още в съобщението.", "date": "15:51 | 03 юли 2017 | ", "title": "18 загинали и 30 ранени при катастрофа на автобус в Бавария"}
{"url": "http://www.mediapool.bg/mele-mezhdu-romi-v-plovdiv-priklyuchi-s-petima-prostrelyani-i-edin-namushkan-news266112.html", "text": "Сбиване между две ромски фамилии в Шекер махала в Пловдив завърши с петима простреляни, един намушкан с нож и много други с наранявания от побоя, съобщи Областната дирекция на МВР в Пловдив в понеделник.\r\n\tСкандалът е потушен след намесата на полицията, а за да се предотвратят евентуални безредици са били изпратени и екипи на жандармерията. Специалните части са били изпратени от протеста в Асеновград директно в Шекер махала.\r\n\tШефът на пловдивската полиция Атанас Илков каза, че са задържани седем души, на които ще бъдат повдигнати обвинения в понеделник.", "date": "10:43 | 03 юли 2017 | ", "title": "Меле между роми в Пловдив приключи с петима простреляни и един намушкан"}
{"url": "http://www.mediapool.bg/bashta-prebi-lekarka-v-sheinovo-news266107.html", "text": "Лекарка от столичната общинска болница \"Шейново\" беше пребита на работното си място от баща, който настоявал да получи плацентата на новороденото си бебе, съобщи бТВ в понеделник.\r\n\tД-р Албена Гагова обяснила на мъжа, че не може да му даде плацентата, защото става дума за биологичен материал. Тя казала, че за неговото съхранение има ред, но аргументите й не били приети.\r\n\tБащата настоял, че има има всички нужни разрешителни. Лекарката му отговорила, че управителят на болницата е разпоредил плацентата да бъде съхранена правилно и няма как да бъде предадена в почивен ден, защото няма как да се изготвят необходимите документи. Тогава мъжът ударил лекарката и тя изгубила съзнание.\r\n\tНападателят е високообразован мъж. Той е генетик по професия и преди това е работил по специалността си във Великобритания. Обяснението за инцидента е, че мъжът е изпаднал в неконтролируема истерия.\r\n\tВпоследствие от прокуратурата съобщиха, че по случая за 72 часа е задържан Владимир Стоянов. Повдигнато му е обвинение за нанасяне на лека телесна повреда на медицински специалист при изпълнението на служебните му задължения. Наказанието, което може да получи Стоянов, е затвор от една до пет години.\r\n\tДиректорът на “Шейново“ д-р Румен Велев разказа, че д-р Гагова не е добре, била е в безсъзнание около 20 – 25 минути.\n\n\r\n\t“Била е намерена от акушерка на площадка на стълбището, в безсъзнание, в локва кръв“, разказа д-р Румяна Мандаджиева, първият повикан на мястото лекар.\r\n\tПървоначално д-р Гагова е имала амнезия, но впоследствие си е спомнила, че последно е контактувала с баща на бебе, малко след като е оперирала родилката. Мъжът упорито настоявал за плацентата, без да се интересува от състоянието на детето. Тогава Гагова се свързала с началника си – д-р Велев.\r\n\t“Разговаряхме два пъти. Първо, за да провери дали наистина бащата е получил разрешение от мен, както е твърдял. Това е абсолютна лъжа“, заяви Велев.\r\n\t“При втория разговор вече се чуваше гласът на мъжа, беше агресивен“, посочи Велев. Той поръчал на д-р Гагова да увери бащата, че плацентата ще бъде съхранена по установения ред и в понеделник, ако всички документи са изрядни, ще му бъде предадена. След това е последвал побоят.\r\n\t\"Всички сме шокирани. Това е абсолютно необясним случай. Такава агресия за мен е патологична“, коментира Велев.\r\n\tТой допълни, че преди време е разговарял с агресивния баща, който му обяснил, че се занимава с генетични изследвания във Великобритания.", "date": "10:55 | 03 юли 2017 | ", "title": "Баща преби лекарка в \"Шейново\""}
{"url": "http://www.mediapool.bg/turbogeneratorat-na-v-blok-na-aets-kozlodui-e-izklyuchen-za-planiran-remont-news266114.html", "text": "Турбогенераторът на V енергоблок на АЕЦ \"Козлодуй\" е изключен в понеделник от електроенергийната система на страната по заявка на атомната централа, съобщиха оттам.\r\n\tИзключването е поради необходимост от подмяна на електрически предпазители във възбудителните вериги на турбогенератора и е съгласувано с Електроенергийния системен оператор. Турбогенераторът се намира в машинната зала - в конвенционалната (нерадиоактивна) част на блока, се уточнява в съобщението.\r\n\tСлучаят няма отношение към ядрената и радиационната безопасност и няма промяна в състоянието на радиационната обстановка в района на атомната централа. За спирането е уведомена Агенцията за ядрено регулиране, допълват от АЕЦ. По време на изпълнение на дейностите по подмяната на предпазителите мощността на реактора на пети блок бе намалена до 40 на сто в съответствие с технологичните изисквания.\r\n\tДругият хилядамегаватов блок на АЕЦ \"Козлодуй\" - VI, работи с 96 процента натоварване на мощността.", "date": "11:00 | 03 юли 2017 | ", "title": "Турбогенераторът на V блок на АЕЦ \"Козлодуй\" е изключен за планиран ремонт"}
{"url": "http://www.mediapool.bg/balgarin-nameren-martav-v-hotel-v-turski-kurort-news266115.html", "text": "Турският вестник Миллиет, цитиран от БТА, съобщи, че българският гражданин Пламен Петков, на 59 г. е бил открит мъртъв в хотелската стая на петзвезден хотел в турския курорт Кемер, където отседнал на почивка.\r\n\tСпоред информацията българският турист е паднал в банята и е починал от падането.\r\n\tИнцидентът е бил обследван от прокурор и от полицията, а след това е бил изпратен за аутопсия в моргата на Съдебна медицина в град Анталия. По случая се провежда разследване.", "date": "11:17 | 03 юли 2017 | ", "title": "Българин намерен мъртъв в хотел в турски курорт"}
{"url": "http://www.mediapool.bg/sreshtata-na-varha-na-g-20-prevrashta-chasti-ot-hamburg-v-krepost-news266117.html", "text": "Някои жители на Хамбург просто напускат града. Срещата на върха на Г-20 ще затвори части от северното германско пристанище и ще бъде наложено най-високо равнище на сигурност. Очакват се задръствания, финансови загуби за бизнеса и протести с потенциални изблици на насилие, пише в понеделник агенция ДПА.\r\n\tЦентралната част на Хамбург ще влезе в режим на блокада по време на срещата на Г-20 в началото на юли. \"Общественият живот ще бъде подложен на явни ограничения\", казва Йоахим Лендерс, регионален председател на местния полицейски профсъюз.\r\n\tСеверният германски град ще бъде във фокуса на световната политика в петък и събота, 7 и 8 юли, когато там се съберат държавните глави и правителствените ръководители на 19 индустриализирани и развиващи се страни, заедно с висши представителите на Европейския съюз.\r\n\tНай-набиващите се на очи мерки ще бъдат прелитащи над главите на хората хеликоптери, проверки на самоличността и блокирани основни пътни артерии. Ще цари транспортен хаос, прогнозира Клубът на германските автомобилисти (ADAC).\r\n\tПланирани са и демонстрации, както става винаги при такива събития. Освен хиляди мирни протестиращи, властите очакват до 8000 потенциално буйни демонстранти от Германия и чужбина да накарат присъствието им да се почувства.\n\n\r\n\tЕдна левичарска демонстрация, насрочена за деня преди главната среща, ще бъде проведена под лозунга \"Г-20 - Добре дошли в ада\". Някои от търговските обекти по заявения й маршрут заковават с дъски витрините си.\r\n\tКомпаниите ще оставят служителите си да работят от вкъщи или просто ще им дадат почивни дни, за да намалят часовете извънреден труд, които са натрупали. Малките търговски обекти, ресторанти и щандове за бързо хранене в зоната за сигурност просто ще затворят врати по време на форума.\r\n\tОсновното средище ще бъде \"Хамбург месе\", градският панаирен и конгресен център. За първата вечер е планиран и концерт в чисто новата концертна зала \"Елбфилхармони\".\r\n\tРайоните и на двете сгради ще бъдат отцепени от съображения за сигурност.\r\n\tЗоната около \"Елбфилхармони\" ще бъде почти напълно отцепена в петък, когато държавните глави и правителствените ръководители отидат да гледат концерта.\r\n\t\"Няма смисъл да отваряме, тъй като там няма да има никой\", каза Дана Краузе, която има магазин за сладолед в периметъра за сигурност.\r\n\tСпоред местния полицейски синдикат почти 20 000 полицаи ще гарантират сигурността. \"Залите на панаирния център ще бъдат крепост\", каза негов представител.\r\n\tТой се намира между районите Шанце и Каролиненфиртел, дом на алтернативния културен живот в града. Отбелязвайки присъствието на президенти като американския Доналд Тръмп, турския Реджеп Тайип Ердоган и руския Владимир Путин, жители поставиха голям банер с надпис \"Свободата умира със сигурността\".\r\n\tОбитателите на апартамент в сграда, намираща се срещу конгресния център, са разпънали транспаранти с надписи: \"Г-20, мястото ви не е тук\" или по-просто \"Не на Г-20\".\r\n\tХайнц Кос, на 70 години, и съпругата му са решили да избегнат хаоса. \"Ще бъдем извън града за уикенда\", казва той.\r\n\tТомас, 30-годишен мъж, работещ за рекламна агенция, възнамерява да прекара един ден, работейки в офис в друга част на града и втори ден, работейки у дома.\r\n\tМного компании са взели прагматични решения как да работят през тези два дни, но има опасения, че ще бъдат загубени приходи и от това ще пострадат печалбите.\r\n\t\"Очакваме загуби от продажби на стойност около 15 милиона евро\", каза Бригите Енглер от градската управа, която обаче твърди, че в голяма част от центъра бизнесът ще работи нормално.\r\n\tУчилищата в засегнатите зони ще бъдат във ваканция в петък, както и някои детски градини.\r\n\tНо градските власти твърдят настойчиво, че всичко в по-голямата част от града, който с предградията си е дом на около 5 милиона души, ще е както обикновено. Общественият транспорт и други услуги ще функционират по нормален график извън зоните за сигурност, казват те.", "date": "12:02 | 03 юли 2017 | ", "title": "Срещата на върха на Г-20 превръща части от Хамбург в крепост"}
{"url": "http://www.mediapool.bg/moskva-aktivira-siderov---borisov-e-na-hod-news266118.html", "text": "Решетников не беше намерил място за Сидеров в плана за овладяване на България, който стартира през есента на 2015 година. Прекалено агресивен бе лидера на Атака, много скандали, ненужно медийно внимание. Ролята му на официален проводник на московските интереси нанасяха повече щети на репутацията на Кремъл, отколкото ползи.\r\n\tСтигна се дотам, че хората научаваха за намеренията на Русия по-бързо от Сидеров, отколкото от руския посланик, московските медии или основните проруски партии - като БСП, ДПС и АБВ. На имиджа на руската политика бе нанесен силен удар. Затова Решетников извади Сидеров от активна главна роля и го остави на трупчета. Основно през прокуратурата и лично Цацаров.\r\n\t\"Златния пръст\", който държеше правителството на Орешарски на власт, по принуда бе принуден за смени профила си след влизането на патриотите във властта. Провеждаше солидарна политика и спазваше обща линия на приличие. При липса на финансиране, трябваше да заложи на основната партньорска линия. Изявата на лидера на „Атака“ и острите му думи в тотално хибридното предаване на Георги Любенов по БНТ - на практика всичките гости бяха програмирани да се фокусират в една посока - говори еднозначно за връщането към основното му амплоа. Москва активира троянския си кон в управляващата коалиция.\r\n\tВзет е курс към дестабилизация и нови избори. Заради Грипен, но най-вече заради българската политика и председателството ни на ЕС за Македония и Западните Балкани. На практика тази проява на Сидеров означава, че е възможно Москва да е подновила финансиране и да има нужда от неговата агресивност и деструктивност. Той не прави случайни неща. Твърде първичен е. Кремъл заявява, че няма да позволи неговите проксита да не зачитат нейните интереси, дори ако са на власт.\r\n\tС днешната си акция Сидеров и Москва отправят остро и доста грубо предизвикателство към Борисов, като възраждат темата за националистите във властта. ЕНП преглътна родните националисти, но руските няма как. ГЕРБ нямат друг ход за запазване на правителството освен разграничение на патриотите от Сидеровите указания за евразийска алтернатива на ЕС и НАТО.\n\n\r\n\tПризовавам \"десните\" да не пропускат нито секунда, за да поставят ребром въпроса пред Борисов - Сидеров е управляващ, има министри, има парламентарна власт. Какъв сигнал даваме на ЕС и НАТО - на съюзници и партньори? В Евразия ли влизаме и най-важното - това ли е подкрепата, на която разчитат в трудни мигове за страната?\r\n\tА за всеки случай да преградят пътя за \"уклончив\" отговор на Борисов, защото същият този Сидеров утре ще гласува за самолетите, за превъоръжаването на армията, за еврозоната, за Шенген, за договорите с Македония?\r\n\tИ, както се вижда, той е напълно готов да стига до крайности, да торпилира правителството и отношенията му с ключовите съюзници. Никак не е препоръчително в такива жеги да се протестира - но бъдете готови. И като си спомня, че същият обикаляше известни с атлантическите си предпочитания министри на Борисов, за да ги уверява, че той се е променил!?\r\n\tОставка на господин Сидеров от заеманите постове и изтегляне на всички негови министри. Ако не стане - разваляне на седянката. И ако трябва - нови избори. Борисов знаеше, че Сидеров е кукла на конци и чрез него винаги могат да го дестабилизират. Марешки е по-стойностен от него.\r\n\t*Текстът е публикуван в .", "date": " | 12:27 | 03 юли 2017 | ", "title": "Москва активира Сидеров - Борисов е на ход"}
{"url": "http://www.mediapool.bg/trima-sa-zadarzhani-sled-protesta-v-asenovgrad-sred-tyah-i-perata-news266108.html", "text": "разказва, че при инцидента той е видял как човек с телефон в ръката се приближава и опитал да отстъпи, но залитнал. Перата на свой ред твърди, че операторът му е изблъскал телефона от ръката. Според Джанаваров известният с криминалните си прояви в Бургас мъж го е ударил, наплюл, напсувал и заплашил.\r\n\t\"Това е много нагла постъпка от негова страна (на Перата – бел.ред.)... Той демонстрира, че от него може да се очаква всичко\", коментира случаят полицейският началник Илков пред бТВ.\r\n\tПо време на петия поред протест заради нападнатите от роми гребци миналия понеделник, в Асеновград се събраха над 5000 души. В шествието участваха хора от цялата страна, сред които се открояваха рокери и привърженици на различни футболни отбори.\r\n\tПо-сериозно напрежение имаше пред полицейските сили, преграждащи две от улиците към ромската махала, където група протестиращи започнаха да хвърлят бутилки, но до сблъсъци с униформените така и не се стигна.Смятам, че мероприятието мина нормално, предвид емоционалния заряд. Благодаря на гражданите, че не се поддадоха на провокациите да разбият полицейския кордон и да се насочат към махалата. Голяма част от гражданите наистина разбират, че не е от полза подобна ескалация за никого, заявиха мирно своята позиция. Засега обстановката е нормална. Полицейските части ще останат до момента, в който градът започне да живее в всекидневния си ритъм\r\n\t\"Размириците в Асеновград не са дневният ред на обществото ни в момента. Причините и последиците не са актуални. Законите трябва да се изпълняват от всички граждани. Поздравявам полицаите за добре свършената работа\", заяви в понеделник и правосъдният министър Цецка Цачева пред БНТ.АЕЖ: Медиите носят отговорност за поведението на НизамовВъпросният индивид получи немалка медийна слава заради агресивното си поведение спрямо бежанци. Еволюцията на Низамов е категорично доказателство защо журналистите не трябва да дават безкритична трибуна, а още по-малко да превръщат в герои насилници, проповядващи омраза. Да сееш ветрове може да изглежда атрактивно от телевизионния екран и да привлича аудитория, но това е за кратко, а след това бурите няма да закъснеят и ще бъдат жънати дълго от много повече хора\", категорични са от Асоциацията на европейските журналисти.", "date": "12:27 | 03 юли 2017 | ", "title": "Трима са задържани след протеста в Асеновград, сред тях и Перата"}
{"url": "http://www.mediapool.bg/protestirashti-v-kaliforniya-poiskaha-impiychmanta-na-tramp-news266119.html", "text": "Протестиращи се събраха снощи в центъра на Лос Анджелис, за да призоват Конгреса на САЩ да гласува за импийчмънта на президента Доналд Тръмп, съобщи Асошиейтед прес.\r\n\t \r\n\tПротестиращите скандираха лозунги срещу Тръмп и носеха плакати. Подобни протести се проведоха и в други градове от Калифорния и страната, включително в Остин, столицата на щата Тексас.\r\n\t \r\n\tОрганизаторите им заявяват, че вярват, че президентът е нарушил конституцията на САЩ и е възпрепятствал правосъдието.\n\n\r\n\t \r\n\tПо-малка група от протестиращи в подкрепа на Тръмп се събраха пред полицейското управление на Лос Анджелис.", "date": "12:29 | 03 юли 2017 | ", "title": "Протестиращи в Калифорния поискаха импийчмънта  на Тръмп"}
{"url": "http://www.mediapool.bg/radan-kanev-chengeta-ot-dans-sa-ot-dvete-strani-na-konflikta-v-asenovgrad-news266120.html", "text": "Още от късния комунизъм през прехода и до ден днешен между службите и мафията в България разликата е размита. Това каза в интервю бившият председател на ДСБ и настоящ заместник-председател на партията Радан Кънев.\r\n\tМеждуетническите конфликти като този в Асеновград, се разпалват от ченгета на ДАНС, каза той и допълни, че държавата е проядена от мафията и няма реално правосъдие.\r\n\tПриликите между Катуница, Гърмен, Орландовци и Асеновград са твърде много, за да изключим очевидния вариант, че става дума за политическа режисура, смята той.\r\n\t\"Разделението на обществото, мизерията, създаването на котли на напрежение, които не са срещу мафията, а са между българските граждани, които тя граби – това е в интерес на твърде дълго управлявалата политическа мафия”, подчерта Радан Кънев.\r\n\t\"Затова говорим за модела Кой. Има проблем с просмукването на вътрешни мафиотски и външни геополитически интереси. Трябва да гледаме ще се реформира ли прокуратурата, какво ще се случи във Висшия съдебен съвет, службите ще поведат ли истинска война с мафията, защото ако това стане, проблеми като Катуница и Асеновград няма да съществуват\", добави той.\n\n\r\n\tТой каза, че може да се обзаложи кой конкретно стои зад напрежението: \"И от двете страни са ченгета на ДАНС. И от двете страни в тези конфликти – хората, които ги палят, хората, които си правят селфита – всичко това са ченгета на българските служби и това е ужасно. Това означава проядена от мафията държава.\"\r\n\tСпоред него у нас службите са под влиянието както на вътрешни мафиотски интереси, така и на външни геополитически такива. Кънев припомни, че ДАНС така и не са отговорили дали е имало техни агенти, внедрени в КТБ и, тъй като е логично да е имало, какво са свършили, за да не се стигне до фалит на банката.\r\n\tКънев посочи и друг пример - висш служител на ДАНС днес е зам.-министър, отговарящ за българското европредседателство, а единственият чужд език, който знае, е руският. Сайтът на председателството е подигравка, има версия само на български език, отбеляза Кънев.\r\n\t\"Заместникът на Лиляна е човек от ДАНС. Олег някакъв си. И знае само руски. И този човек ще работи за България. С какво и как?\", попита риторично той.\r\n\tПо думите му в ГЕРБ се съсредоточи много власт. \"Така се пренесе и голямото желание да се взимат и управляват пари. А сметките в НДК, доколкото виждам, има много нули в тях\", каза Радан Кънев по повод друг актуален скандал.\r\n\tОколо НДК има очевиден сблъсък на котерии вътре в ГЕРБ. Не слушам никого. Скандалът компрометира българското председателство на ЕС, заяви Радан Кънев.", "date": "13:07 | 03 юли 2017 | ", "title": "Радан Кънев: Ченгета от ДАНС са от двете страни на конфликта в Асеновград"}
{"url": "http://www.mediapool.bg/feisbuk-dostavi-internet-s-dron-news266121.html", "text": "\"Фейсбук\" съобщи, че е провела втори опит с дрон (\"Акуила\") за доставка на интернет в отдалечени части на планетата и за разлика от първия безпилотен летателен апарат, този е успял да се приземи успешно, пише изданието Тек Крънч.\r\n\tСоциалната мрежа планира да пусне соларни дронове, които да летят месеци наред. Те ще се свързват помежду си с лазерна комуникационна система и ще увеличат достъпа до Интернет на земята.\r\n\tКомпанията нарече успешен първия опит през юни 2016 г., когато дронът прелетя над пустинята на Аризона за 1 час и 36 минути, три пъти повече от планираното време. Тя каза, че безпилотният летателен апарат се разбил секунди преди да кацне и бил със счупено крило.\r\n\tДиректорът на аеронавигационните платформи на \"Фейсбук\" Мартин Луис Гомес съобщи за втория опит, при който дронът бе във въздуха 1 час и 46 минути, преди да кацне близо до град Юма, щата Аризона, със само няколко \"минимални, лесно поправими неизправности\".\r\n\tИнженерите добавиха спойлери на крилата, за да увеличат плъзгането и да намалят повдигането при подхода за кацане, уточни Гомес.", "date": "13:24 | 03 юли 2017 | ", "title": "\"Фейсбук\" достави Интернет с дрон"}
{"url": "http://www.mediapool.bg/eto-kakva-e-istinata-za-hranite-news266122.html", "text": "Заветният ден дойде - последният епизод от сериала, замислен като завладяващ трилър за спасението на малкия (източен) потребител от могъщите (западни) корпорации, бе предаван \"на живо\" по телевизията. Вярно, кой знае какъв съспенс нямаше, понеже развръзката беше предварително известна. Въпреки това широката публика е напълно удовлетворена. Защото, както ѝ бе обещано, получи \"потвърждение\" на собственото си усещане, че е жертва на коварна измама.\r\n\t\r\n\tОт рано сутринта всички големи телевизии, снабдени със съответните високопоставени събеседници, започнаха с драматични въпроси: \"Второ качество храни?\", \"Втора ръка ли сме потребителите в България?\", \"Третирани ли сме като прасетата, на които им дават остатъците?\". После с надлежно подготвено видео ни припомниха какъв трябва да е очакваният отговор.\r\n\tТочно месец по-рано, с характерния си вид на човек, уморен от денонощна борба с проблемите, премиерът възложи на министрите си да са \"неотстъпчиви и безкомпромисни\" по темата за качеството на храните. Положението, по думите му, е \"недопустимо и обидно\" като по \"времето на апартейда\" - \"за едни храните в Европа да са с едно качество, а за Източна Европа и за тези пазари - с друго качество, и то по-лошо, което уврежда здравето\". И понеже хората не са се научили да четат етикетите и се подвеждат, \"впоследствие даваме толкова пари за здравеопазване, но сме все на първите места по инфаркт, инсулт\", заключава премиерът. Причинно-следствената връзка е необорима, внушението е ясно. Внушение, което през следващите седмици бе периодично затвърждавано.\r\n\tПо законите на драматургията всичко това трябваше \"ексклузивно\" да се потвърди с \"данни\" в телевизионното студио - понеже \"хората чакат с нетърпение\". И се започна една мъка - водещите задават предварително подготвените си въпроси, които съдържат и очакваните отговори. Гостите видимо се гърчат между чука и наковалнята - хем им се иска (и налага) да потвърдят предварително спуснатите от премиера заключения и да оправдаят очакванията на водещите, хем няма как и с какво. Водещите, явно разочаровани, не се предават и продължават да задават отговори.\n\n\r\n\t\r\n\t\"Спестени ли са ни повече продукти - по-малко какао ли пише на нашия етикет? И повече за германския?\", пита с надежда един от тях. Но вместо директен отговор получава някакви скучни проценти и е неприятно изненадан, че при месните продукти няма никакви разлики. После е силно обнадежден от съобщението, че при млечните продукти има разлики и подканя \"да започнем с най-фрапиращите\". Но надеждата пак е попарена - първата разлика, при кравето масло, е в \"наша полза\". Тоест, \"българското\" е по-качествено. На всичко отгоре се оказва, че всички лабораторни изследвания са установили само \"несъществени различия\". Но водещият пропуска това съобщение покрай ушите си, както и разочароващата информация, че в \"българския\" шоколад има повече какао, отколкото в \"германския\". След което наостря слух и силно се ентусиазира, когато разбира, че в един детски десерт има различия при две съставки с по 1-2 процента. \"Това е двоен стандарт, категорично, двойно качество\", възкликва водещият, а експертът скромно си мълчи. Следва кратко прекъсване за новините, след които водещият обобщава чутото дотук така, че по-внимателният зрител започва да се пита дали не е гледал друго предаване: \"Много са любопитни данните, шокиращи различия за част от продуктите\". \"Констатирахме някои различия\", подхваща експертът. \"Казахте фрапиращи различия\", строго го поправя водещият.\r\n\tПосле се прехвърлят на някакъв плодов сок - \"германският\" бил 100%, \"българският\" - 97%, понеже имало 3% пулп. И освен това - 0,39% по-малко захари. \"Почти 40% разлика!\", възкликва с нескрита радост водещият. \"Нула цяло 39\", поправя го тихо експертът. \"А-а, добре. Да не шокираме публиката\", въздъхва водещият, след като е направил всичко възможно да я шокира. После отново се сеща да зададе любимия си въпрос за шоколада: \"По-малко ли е какаото в Източна Европа, у нас, отколкото в Германия и Австрия, например?\" И пак получава отрицателен отговор. Което след малко не му пречи да закрие разговора с обобщението: \"Категорично шокиращи резултати за част от продуктите, съществени разлики в почти всички продукти\". \"Драстични и фрапиращи\", допълват го други водещи в други студиа. Следват съответните гръмки вестникарски заглавия. След силното си влизане в темата премиерът този път си замълча, но на министерско ниво бе обобщено: \"Двойният стандарт е факт\".\r\n\t\r\n\tПо-внимателният поглед върху изнесените данни говори, че тези обобщения, както и внушенията на премиера, направени месец по-рано, имат много малко общо с действителността.\r\n\tПърво, сред цялата шумотевица се изгуби и без това бегло споменатото заключение на специалистите, че всички изследвани храни не \"увреждат здравето\", а са \"абсолютно безопасни за консумация\".\r\n\tВторо, никой никого не мами и не подвежда. Напротив, всичко е коректно изписано на етикетите и съответства на реалното съдържание.\r\n\tТрето, внушението за \"по-лошо, второ качество\" категорично не отговаря на истината. Вярно, има установени разлики в съдържанието, но те не са в \"почти всички продукти\", а в 7 от изследваните 31. Дали това е много или малко, е въпрос на преценка. По-важно е да се каже, че няма нито една \"шокираща\" или \"фрапираща\" разлика. А с изключение на 1-2 спорни случая, май няма и никакви \"съществени разлики\". При някои стоки разликата е в \"наша полза\" (като при маслеността в маслото или какаото при шоколада). При други преценката на различията е твърде относителна: на някои им харесва да има пулп в портокаловия сок, на други - не. Във всеки случай 3-те процента пулп изобщо не намаляват 100-процентовата чистота на сока.\r\n\tТака или иначе ситуацията с качеството в българската проверка изглежда несравнимо по-добра, отколкото в словашката, която установи (или поне така се твърдеше) по-малко месо и повече мазнина в колбасите, по-малко белтъчини в млечните продукти и какао в шоколадите, както и по-високо съдържание на оцветители, подсладители и консерванти. Това сравнение обаче бе спестено на българската публика. Спестена бе и информация за производителите (дали, например, избраните стоки от една марка са от една и съща страна, завод, серия).\r\n\tТака обявените резултати от българската проверка са като цяло подвеждащи и въобще не доказват направения извод за \"двоен стандарт\". И с голяма доза сигурност може да се каже, че извършена по същия начин проверка ще даде подобен резултат в която и да било страна в Европа. А може би и на различни места в една и съща страна.\r\n\t\r\n\tИначе по принцип в такива проучвания няма нищо лошо - производителите (много от които, естествено, са склонни да правят компромиси заради печалбата) се дисциплинират, потребителите се ограмотяват, включително като се учат да четат етикети. Със сигурност сега ще последват и нови регулации от страна на Европейската комисия.\r\n\tНо поради лош сценарий и слаби изпълнители българският сериал за храните се оказа не завладяващ трилър, а пошла сапунка. С пропагандна цел в две посоки. От една страна демонстрираш загриженост за хората, много от които и без това са убедени, че са прецакани. От друга страна отклоняваш вниманието. Защо премиерът се присети да ни занимава с качеството на храните точно в онова съботно утро, можем само да гадаем. Но едно е ясно - \"двойният стандарт\" при храните помага да се забрави за другите стандарти, при които е истинското изоставане на България: стандартите на демокрацията, върховенството на правото, законността; стандартите на доброто, прозрачно и отчетно управление; и не на последно място - стандартите на истински свободните, независими и отговорни медии.", "date": " | 13:32 | 03 юли 2017 | ", "title": "Ето каква е истината за храните"}
{"url": "http://www.mediapool.bg/s-500-lv-na-chovek-vlastta-mignoveno-potushi-protesta-na-sluzhitelite-za-borba-s-gradushkite-news266116.html", "text": "Тежката метеорологична ситуация заради обилните градушки в Южна България се усложни допълнително в понеделник заради протест на служителите на Изпълнителната агенция \"Борба с градушките\". Те от години се опитват да поставят проблема с критично ниското си заплащане.\r\n\tВ понеделник служителите на полигоните за борба с градушките в Южна България използваха кризисната метеорологична ситуация и обявиха протестни действия с искане за увеличение на заплатите.\r\n\tОказа се, че хората в агенцията масово получават за работата си около 360 лв. \"чисти\" пари на месец, защото повечето от тях са назначени на минимална работна заплата.\r\n\tАкцията им постигна известен успех, след като министър Румен Порожанов, изпълнителният директор на ИА \"Борба с градушките\" Ваньо Славеев и Светла Василева, председател на независимия синдикат на заетите в земеделието, подписаха споразумение за вдигане на възнагражденията под формата на допълнително материално стимулиране (ДМС). Хората ще получат еднократно по 500 лв.\n\n\r\n\t\r\n\tТочно в 8 сутринта в понеделник служителите се събраха на полигона в Поповица. От ръководството съобщиха, че са изключени три от площадките, предаде БНР.\r\n\tБлизо 100 души от двата полигона за борба с градушките в Поповица и Голям чардак обявиха гражданско неподчинение и изключиха пултовете. Така продукция за над 400 милиона лева остана незащитена от градушки, независимо от лошата метеорологична прогноза.\r\n\tПротестиращите настояха: \"Искаме да ни вдигнат заплатите, да се водим като ракетострелци, подобряване на битовите условия… Ако не получим 20 процента увеличение, ще спрем да работим.\"\r\n\t\"Работното ни време е от 34 часа без прекъсване и работим на открито без подходящи за това дрехи и условия за почивка в помещенията\", добавиха те.\r\n\tНа площадката в Поповица се събраха и кметове от областта. Кмет на село Селци - Стефан Стефанов заяви подкрепата си за протестиращите и каза: \"Ние, ако не застанем зад тях, селата ни загиват.\"\r\n\tПо данни на Светла Василева от КНСБ 90% от работещите в деветте полигона в страната получават минимална заплата.\r\n\tВасилева поясни, че е необходима промяна в статута на работещите в Агенцията за борба с градушките, защото сега не може да им се изплати обещаното от 20 на сто повишение на заплатите, поради това, че са държавни служители.\r\n\tЗа 3 юли е обявен оранжев код за обилни валежи и гръмотевични бури в 10 области, жълт код за други 15 района. За следващия ден в 11 области от Източна България е обявено предупреждение втора степен за значителни валежи и силни бури с градушки, в 4 области е кодът е жълт.\r\n\t\r\n\tЗаради протеста до обяд в министерството на земеделието министър Румен Порожанов, изпълнителният директор на ИА \"Борба с градушките\" Ваньо Славеев и Светла Василева, председател на независимия синдикат на заетите в земеделието, подписаха споразумение за увеличаване на възнагражденията.\r\n\tСпоред него всеки работещ в системата на Изпълнителната агенция \"Борба с градушките\" ще получи увеличение на заплатата под формата на допълнително материално стимулиране в размер на 500 лв. В момента заплатите в агенцията са чисто около 360 лева. Въпросните 500 лв. ще бъдат раздадени със заплатите за юли, като сумата ще бъде еднократна под формата на ДМС, което според управляващите е около 20 на сто увеличение на заплатите до края на годината. Реалното увеличение на месечните възнаграждения с 20 процента ще бъде от 1 януари 2018 година, като те ще достигат 510 лева, а впоследствие се очаква да има и още едно увеличение от 10 на сто.\r\n\tПо думите на министър Порожанов раздаването на ДМС е единствената законова възможност за увеличение на заплатите съобразно Закона за държавния служител. Парите ще бъдат изплатени до две седмици. Това ще представлява около 18 процента увеличение на трудовите възнаграждения. Системата ще работи до края на годината, а от началото на 2018 г. ще се търсят допълнителните ресурси за достигане на исканото от работещите в агенцията 20-процентно увеличение.\r\n\tПорожанов коментира, че според него протестите са \"насочени от външни среди\", че са политически режисирани и с тях се цели създаването на допълнително напрежение.\r\n\t\r\n\tНай-засегнатите от градушките в страната от тази нощ райони са Враца, Монтана, Кюстендил, Рила, Перник, София, Ботевград, Търговище, Ловеч. Изстреляни са над 350 ракети, но има и поражения, съобщиха от ИА \"Борба с градушките\".\r\n\tПри наличието общо на 200 ракетни площадки в България сутринта в понеделник не работеха 23 - основно в района на Пловдив, където бе съсредоточен протестът.\r\n\tПо-късно бе съобщено, че всички площадки за борба с градушките с команден пункт село Поповица са готови за стрелба. Това каза за БТА началникът на пункта Никола Ковачев, след като тази сутрин почти една трета от тях бяха изключили пултовете за управление в знак на протест за ниските заплати и лошите социални условия за работа.\r\n\tЧаст от протестиращите обаче бяха скептични относно обещанията за увеличение на заплатите, тъй като подобни уверения им се давали всяка година и не се изпълнявали, а се правели с цел да се изкара сезона.\r\n\tОт командния пункт в Голям Чардак например заявиха пред БТА, че всички 25 площадки са изключени и няма да работят, докато не видят реални резултати от разговорите между агенцията и министерството на земеделието.", "date": "13:49 | 03 юли 2017 | ", "title": "С 500 лв. на човек властта мигновено потуши протеста на служителите за борба с градушките"}
{"url": "http://www.mediapool.bg/zhiteli-na-krim-i-donbas-sa-v-parvite-reditsi-na-potarsilite-politichesko-ubezhishte-v-ispaniya-news266123.html", "text": "През 2016 г. общо 15 700 чужденци са подали молба за предоставяне на политическо убежище в Испания. От тях 3 960 са от Венецуела, 2 975 – от Сирия и 2 570 са граждани на Украйна. Специално украинците са основно бежанци от анексирания от Русия Крим и зоната на военните действия в Донбас. Данните бяха обявени от испанското външно министерство през юни.\r\n\tПредставител на ведомството е коментирал пред Дойче веле, че някои от поискалите убежище са получили отказ, тъй като е било преценено, че в действителност са живели в други райони на Украйна, където животът им не е подложен на опасност.\r\n\tНа бежанците от сепаратистките райони в Източна Украйна и Крим е предоставено тип убежище, предвидено за хора, които не могат да се върнат в родината си заради военен конфликт или други обстоятелства – например да станат жертви на репресии.", "date": "13:49 | 03 юли 2017 | ", "title": "Жители на Крим и Донбас са в първите редици на потърсилите политическо убежище в Испания"}
{"url": "http://www.mediapool.bg/partiyata-na-merkel-obeshtava-premahvane-na-bezrabotitsata-i-poveche-pari-news266124.html", "text": "Управляващите консерватори на канцлерката Ангела Меркел в Германия дадоха предизборно обещание да ликвидират безработицата и да осигурят пълна заетост, предаде Ройтерс.\r\n\t \r\n\tВ утвърдената от двете сестрински десни партии (християндемократите на Меркел (ХДС) и баварската ХСС) програма в навечерието на парламентарните избори на 24 септември, се дават също така уверение на избирателите, че в най-голямата европейска икономика, която в момента се радва на стабилен икономически ръст, няма да се вдигат данъците и ще се инвестира повече.\r\n\t \r\n\tОбещават се също повече средства за полицията с цел поддържане на реда и укрепване на сигурността, строеж на 1,5 млн. нови жилища през следващия парламентарен мандат, по-силна финансова подкрепа за семействата и разширяване на мрежата на широколентовия интернет в Германия.\r\n\t \r\n\tДвете сестрински партии, които се очаква да спечелят изборите, смятат да постигнат пълна заетост но 2025 г., което според тях означава безработица под 3 процента (сега тя е 5,5 процента). \"Мисля, че можем да постигнем това\", каза Меркел в понеделник на съвместна пресконференция с лидера на ХСС - баварския премиер Хорст Зеехофер, представяйки програмата, озаглавена \"Просперитет и сигурност за всички\".\n\n\r\n\t\r\n\tВ сферата на външната политика Меркел предлага \"План Маршал\" за Африка с цел да се намали броят на мигрантите, бягащи към Европа. Двете партии изразяват готовност да работят с новото френско правителство за постепенно развитие на еврозоната стъпка по стъпка, но се обявяват срещу издаването на еврооблигации за дълговете.\r\n\t \r\n\tПредизборните анкети вещаят на консерваторите солидна преднина пред левоцентристката Германска социалдемократическа партия, но и необходимост от друга партия като коалиционен партньор за управление на десницата. В момента съюзът ХДС/ХСС има предпочитанията на около 40 на сто от избирателите срещу 24 на сто за ГСДП, която е сегашният коалиционен партньор на Меркел.", "date": "13:51 | 03 юли 2017 | ", "title": "Партията на Меркел обещава премахване на безработицата и повече пари"}
{"url": "http://www.mediapool.bg/shefat-na-sofiyskiya-gradski-sad-iska-uvolnenieto-na-sadiya-petya-krancheva-news266141.html", "text": "Шефът на Софийския градски съд Калоян Топалов поиска от Висшия съдебен съвет да уволни известната наказателна съдийка Петя Крънчева. Повод за искането стават резултатите от извършената проверка на Наказателното отделение в съда, които разкриват множество тежки нарушения на Крънчева. Тя беше заместник-председател на градския съд по време на мандата на Владимира Янева.\r\n\tПроверката е установила, че съдия Крънчева е подменяла протоколи от съдебни заседания по 2-3 пъти, но не е обяснявала защо прави това. В други случаи е присъединявала протоколи към папките по делата с месеци и дори години закъснение. Така тя съзнателно е лишавала страни от достъп до материали по дела. По делото за пране на пари срещу Валентин Димитров не бил приложен протокол отпреди 7 години. От проведени 56 заседания, протоколите от 42 от тях са добавени със закъснение от месец до 3 години. В друг случай пък Крънчева присъединила протокол, след като изчела присъда, съобщава специализираното издание \"Правен свят\".\r\n\tОсвен това съдийката е задържала делата при себе си, което е правело невъзможно изпращането на призовките в срок. Така страните били нередовно призовавани, което на свой ред също водело до отлагане на заседанията.\r\n\tСъдия Крънчева е хваната, че е отлагала заседания заради здравословни проблеми, като понякога дори не е представяла болничен лист или епикриза.\r\n\tПроверката в Наказателното отделение е показала, че само Петя Крънчева системно е забавяла администрирането на наказателните производства.\n\n\r\n\tКалоян Топалов иска от ВСС нейното дисциплинарно уволнение заради неоснователно бездействие при изпълнение на служебните задължения и системно осуетяване на провеждането на съдебните заседания. Той напомня на съдебния съвет, че така е бил накърнен авторитетът на съдебна власт.\r\n\tОще през 2012 година Mediapool изнесе информация, че съдия Петя Крънчева фалшифицира датите по част от своите дела, за да се прикрият нарушения. Съдебният съвет не предприе мерки, а съдийката се издигна до заместник-председател на Софийския градски съд.\r\n\tПрез 2015 година шефът на Върховния касационен съд Лозан Панов поиска наказание за Крънчева, защото тя е излъгала ВСС за броя на делата, които гледа. Тя бе наказана с 15% намаляване на заплатата за срок от една година.\r\n\tПрез 2017 година отново Панов поиска наказание за Петя Крънчева заради нарушения на закона при разрешаването на използването на специални разузнавателни средства, включително срещу чужди дипломати. ВСС отказа да образува дисциплинарно производство.\r\n\tМалко по-късно срещу Крънчева все пак бе образувана дисциплинарка за забавените й дела по искане на Калоян Топалов.", "date": "16:39 | 03 юли 2017 | ", "title": "Шефът на Софийския градски съд иска уволнението на съдия Петя Крънчева"}
{"url": "http://www.mediapool.bg/frenskite-vlasti-sa-arestuvali-mazh-gotvil-napadeniya-sreshtu-makron-i-maltsinstvata-news266125.html", "text": "Френските власти съобщиха, че са арестували мъж, на когото вече са повдигнати предварителни обвинения в тероризъм за планиране на възможно нападение срещу президента Еманюел Макрон или малцинствени групи, предаде Асошиейтед прес.\r\n\tГоворителката на парижката прокуратура Анес Тибо-Льокюивр заяви, че плановете на 23-годишния заподозрян все още не били в завършен вид, както и че според събраната до момента информация изглеждало, че действал сам.\r\n\tПо думите й мъжът бил арестуван в предградието \"Аржантьой\" в четвъртък и признал пред полицията за евентуален план за нападение срещу Макрон на националния празник на Франция 14 юли, Деня на превземането на Бастилията. Задържаният изразил също националистически възгледи. В събота му били повдигнати предварителни обвинения в извършване на индивидуална терористична дейност.\r\n\tНа Деня на превземането на Бастилията Макрон ще приеме военен парад в Париж в присъствието на американския си колега Доналд Тръмп. След това ще замине за Ница за отбелязването на годишнината от миналогодишния атентат там.", "date": "13:51 | 03 юли 2017 | ", "title": "Френските власти са арестували мъж, готвил нападения срещу Макрон и малцинствата"}
{"url": "http://www.mediapool.bg/reshenie-na-vas-postavya-na-karta-finansirane-za-350-mln-lv-za-nauka-news266142.html", "text": "Изборът на оценители на проектите за научни центрове по оперативната програма “Наука и образование за интелигентен растеж“ е отново в изходна позиция, след като Върховният административен съд (ВАС) постанови, че обществената поръчка за набирането им е прекратена неправомерно от МОН.\r\n\tОбществената поръчка за избор на фирма-посредник, която да осигури международни оценители на проектите за научни центрове, бе прекратена през февруари от екипа на служебния министър Николай Денков, тъй като явилите се кандидати не бяха предложили компетентни учени според зададените критерии.\r\n\tЗа да не бъде губено повече време, с което се застрашава усвояването на 350 млн. лева по програмата, МОН реши да не обявява нова обществена поръчка, а да започне друга допустима процедура за директно набиране на учени-оценители. Новата процедура по директен подбор на оценители беше съгласувана с ЕК и излизаше два пъти по-евтино (900 000 лева) от поръчката за фирма-посредник (близо 2 млн. лева).\r\n\tОценката бе разделена на два етапа - административната допустимост на проектите се извършваше от комисия от юристи, сформирана от управляващия орган, а същността на проектите трябваше да се оценява от международните оценители. В новата процедура участваха над 400 международни учени, които МОН трябваше да класира. Междувременно обаче една от фирмите, участвали в обществената поръчка и събрала най-много точки – италианската \"Прогетти плант\", обжалва в КЗК, а впоследствие и в съда, решението на МОН.\r\n\tСега , че МОН неправомерно е прекратило обществената поръчка и задължава ведомството да я продължи от етап определяне на изпълнител на обществената поръчка съгласно предложението на комисията за провеждане на процедурата.\n\n\r\n\tСъдът приема мотивите на КЗК, че МОН неправилно е прекратило поръчката, приемайки, че всички подадени оферти са неподходящи.\r\n\tТака МОН трябва да обяви победител в обществената поръчка, като е възможно и това решение да бъде обжалвано пред КЗК от някоя от останалите фирми-участници.\r\n\tТова води до ново, поредно забавяне в процедурата по оценяване, а оттам и в класирането и изпълнението на самите проекти за научни центрове. По график оценката на проектите трябваше да е между 5 юни и 20 юли, а договорите с победителите в конкурса да бъдат сключени до края на септември.\r\n\tЗаради забавянето страната ни може да загуби пари по оперативната програма, която е минирана от множество проблеми.\r\n\tДо 31 декември 2018 година България трябва да е верифицирала пред ЕК и да е получила обратно финансиране за 30% от програмата и всяко забавяне оттук нататък е рисково за неизпълнение на срока и загуба на пари.", "date": " | 16:56 | 03 юли 2017 | ", "title": "Решение на ВАС поставя на карта финансиране за 350 млн. лв. за наука"}
{"url": "http://www.mediapool.bg/makron-se-obyavi-za-radikalno-nov-pat-za-frantsiya-news266143.html", "text": "Френският президент Еманюел Макрон се обяви за \"радикално нов път\" за страната, предаде Франс прес в понеделник.\r\n\t\"Със своя избор (по редица въпроси), който направи в последно време, нашият народ иска от нас да поемем по радикално нов път\", обяви Макрон в реч, която произнесе пред двете камари на парламента, събрали се в двореца Версай.\r\n\tФренският президент предложи броят на депутатите в страната да бъде намален с една трета, като се аргументира с необходимостта от повишаване на ефективността на работата на парламента.\r\n\tВ дългата тържествена реч Макрон представи основните насоки на петгодишния си мандат.\r\n\tТой предложи да се промени системата на гласуване чрез въвеждане на \"някаква доза пропорционален вот\", за да може \"всички нагласи да бъдат справедливо представени\".\n\n\r\n\tМакрон иска и да опрости и ускори процедурата по гласуване на закони в двете камари на парламента и предложи някои \"прости закони\" да се гласуват в парламентарните комисии вместо в пленарна зала.\r\n\t\"Един по-малоброен, но с по-засилени механизми на работа парламент е парламент, в който работата се извършва по-безпрепятствено, това е парламент, който работи по-добре\", увери Макрон като призова за \"действия и ефикасност\" на всички нива на властта.\r\n\tТой пожела да завърши тези реформи на институциите \"до една година\" и даде да се разбере, че ако те не бъдат гласувани достатъчно бързо от парламента, той ще ги подложи на референдум. \"Тези реформи ще бъдат внесени в парламента, но ако е необходимо, ще поискам мнението на гласоподавателите чрез референдум\", каза Макрон, цитиран от Ройтерс.\r\n\tТой обеща да се изправя всяка година пред Конгреса и да дава отчет за дейността си пред двете камари на парламента, подобно на редовната годишна реч \"За състоянието на Съюза\" на президента на САЩ, отбелязва Франс прес.\r\n\tПрезидентът обяви, че наесен ще отмени извънредното положение във Франция, което бе въведено след атентатите от ноември 2015 г.\r\n\t\"Ще възстановя свободите на французите като отменя извънредното положение наесен, защото тези свободи са условие за съществуването на силна демокрация\", заяви Макрон. Той добави, че от парламента ще бъде поискано да гласува нови мерки за борба с тероризма.\r\n\tТе ще бъдат прилагани под съдебен контрол, обеща Макрон, цитиран от ДПА. Агенцията отбелязва, че се очаква тези мерки да включват поставяне на индивици под наблюдение и възможност за ограничаване на тяхното придвижване. Те трябва да бъдат насочени само към терористите, като всички останали френски граждани бъдат изключени, каза Макрон.\r\n\t\r\n\tФренският президент обеща да организира до края на годината \"демократични конвенти\" за реформиране на Европа. \"Твърдо вярвам в Европа, но скептицизмът (по отношение на ЕС) не е неоправдан\", каза Макрон, след което подчерта, че иска да \"съживи желанието за Европа\", и изрази съжаление, че съюзът е \"загубил посока\".\r\n\t\"Десетилетието, което току-що завърши, бе жестоко за Европа. Управлявахме кризи, но загубихме посока\", отчете Макрон. Той каза, че разбира скептицизма към един съюз, който е бил отслабен от разпространението на бюрокрацията.\r\n\t\"Нуждаем се от една по-силна Европа\", подчерта Макрон, цитиран от Асошиейтед прес.\r\n\tАгенцията определя желанието на френския президент да свика по-късно тази година общоевропейски \"демократични конвенти\", или обществени конференции, като опит за даване на нов живот на Европейския съюз след решението на Великобритания да го напусне.\r\n\tНякои от местата на 577-те депутати и 348-те сенатори бяха празни, по-специално тези на депутатите от крайнолявата партия \"Непокорна Франция\" и на комунистите, които решиха да бойкотират заседанието.\r\n\tЕманюел Макрон е третият френски президент, който взема думата пред двете камари на парламента в пищния Версайски дворец. Франсоа Оланд изнесе реч там три дни след атентатите от 13 ноември 2015 г., а Никола Саркози - през юни 2009 г.\r\n\t\r\n\tВ деня на програмната реч на президента Франс прес публикува мнението на анализатори, които твърдят, че той изтиква министър-председателя си на заден план, държи изкъсо министрите, а партията му разширява властта си в Националното събрание. Френският президент Еманюел Макрон концентрира всички власти и полага основите на \"макронизма\", смятат цитираните от агенцията анализатори.\r\n\tАвторът на анализа оценява решението на Макрон да изнесе речта си пред парламента във Версайския дворец като демонстрация, че владее ситуацията. Освен това така той \"подлива вода“ и на своя премиер Едуар Филип, който ще представи утре общата политическа декларация на своето правителство.\r\n\tИзбор, критикуван от опозицията: депутатите от партия \"Непокорна Франция\" и всички комунисти предварително обявиха, че ще бойкотират това събитие. \"Няма да отидем във Версай да посвещаваме президента монарх в рицарство\" и \"да позволим някой да действа през главата на Националното събрание\", казаха депутати от Френската комунистическа партия.\r\n\tДо този тържествен и извънреден формат предишните президенти Никола Саркози и Франсоа Оланд прибягнаха само по веднъж, докато Макрон реши да го превърне в ежегоден ритуал, като се откаже от обичайното телевизионно интервю на 14 юли. Президентът, на власт от месец и половина, имал \"твърде сложен\" начин на мислене, за да се занимава с отговаряне на журналистически въпроси, коментирали от неговия антураж пред в. \"Монд\".\r\n\tВ парламента неговата партия \"Република, напред!\" и нейните съюзници разграбиха в сряда всички ръководни постове, при все че по традиция един от тях се полагаше на опозицията.\r\n\t\"Такава концентрация в полза на президентството, което упражнява контрол върху министър-председателя, правителството, партията на мнозинството и парламента, е характеристика на зараждащия се макронизъм\", казва пред Франс прес Паскал Перино от центъра за политически изследвания \"Севипоф\".\r\n\t\"Още в книгата си \"Революция\" Макрон обясняваше, че иска да възстанови президентската институция в цялото й великолепие, но говореше също така и за балансирано функциониране с правителството. Само че той много бързо установи не равновесие, а подчинение\", добавя експертът.\r\n\tБившият кандидат на Френската социалистическа партия за президент Беноа Амон разкритикува в петък във в. \"Либерасион\" \"авторитарната, хиперцентрализирана и концентрирана в ръцете на един човек власт\", окачествявайки Еманюел Макрон като \"либерал-авторитарен\" политик.\r\n\tДванайсетина съветници са разпределени едновременно в президентския Елисейски дворец и в Матиньон, където е ръководителят на правителството, \"което дава възможност да се избегне прекомерна автономия на премиера\".\r\n\t\"Елисейският дворец следи много внимателно разпределението на властите в Националното събрание\", отбелязва още Паскал Перино.\r\n\t\"Президентът, който знае, че мнозинството му е крехко, макар и голямо, предвид необиграността на неговата група и неявяването на гласувания, създава един невиждан досега начин на работа, наподобяващ фирма: началник със своя \"съвет на директорите\", с младите си технически кадри и с поотслабени посреднически звена. Концепция по американски, погаждаща се с един от произходите на макронизма\", казва той в заключение.\r\n\t\"Макрон се обръща към първоизточниците на Петата република и използва всичките им разпоредби\": вертикална власт на президента и премиер, играещ ролята на бушон. Това ни изумява, защото сме познавали период, където ролите са объркани, но този път не е така\", казва историкът Кристиан Делпорт. По думите му Макрон се вдъхновява от американските президенти и особено от Обама, до най-малкия детайл като официалната снимка.\r\n\tБившият държавен министър за висшето образование и научните изследвания Тиери Мандон също изтъкна в \"Туитър\", че Макрон е \"пленен\" от Америка, алюзия с официалната му снимка, на която е прав пред бюрото си, както на тази на Обама.\r\n\tСпоред есеиста Ги Сорман \"макронизмът е превъплъщение на една френска страст: просветения деспотизъм, от Бонапарт до Дьо Гол, търсенето на месията\". \"Макрон, който смята французите за монархисти по душа, е наследник на тази история, чиято равносметка не е еднозначна\", пише той в статия за в. \"Монд\", озаглавена \"Просветен деспот?\".\r\n\tИма ли опасност тази концентрация на власт да навреди на популярността му? Сондажите си противоречат - \"ВиаВойс\" съобщи в четвъртък за 4 процента увеличение от края на май, до 53 процента положителни мнения.\r\n\tНо според \"Ипсос гейм чейнджър\" и \"Кантар софрес уанпойнт\", които публикуваха социологически проучвания в сряда и четвъртък, популярността му е спаднала с от 1 до 3 пункта до 45 или до 54 процента положителни мнения.", "date": "17:34 | 03 юли 2017 | ", "title": "Макрон се обяви за \"радикално нов път\" за Франция"}
{"url": "http://www.mediapool.bg/danachnite-zapochvat-aktsiya-po-molovete-news266144.html", "text": "Данъчни патрули от столичната дирекция на НАП започват обиколки и проверки във всички търговските обекти в София и областите София, Перник, Кюстендил и Благоевград, съобщиха оттам.\r\n\tДанъчните ще наблюдават заведения, за които е потвърдено, че има съсредоточаване на голям брой хора, а отчетените ниски обороти будят съмнение. Засилено присъствие на органи по приходите ще има в моловете и големите търговски центрове на територията на ТД на НАП София.\r\n\tВ такива обекти ще бъдат възлагани ревизии на фирмите и физическите лица, свързани с тях, добавиха от данъчната агенция.\r\n\tПреди седмица инспектори от НАП София запечатиха две заведения от голяма верига за хранене заради неиздаване на касова бележка. Собственикът на търговските обекти е отказал съдействие на служителите от НАП, но въпреки това законът е спазен и заведенията ще останат запечатани до един месец. Други четири обекта от същата верига бяха поставени под наблюдение с постоянно присъствие на органите по приходите в тях. Цялата информация от компютрите, позиционирани в търговските обекти е копирана и се обработва със специализиран софтуер от специално обучени екипи в отдел \"Ревизии\". Софтуерът позволява възстановяване, включително и на изтритите записи.\r\n\tПрез онлайн връзката с касовите апарати е идентифицирана и друга голяма популярна верига със заведения за хранене, стопанисваща 11 обекта на територията на ТД на НАП София. Оборотите и начислените и внесени данъци и осигурителни вноски видимо не съответстват на броя на клиентите, които посещават тези заведения. Още днес започват контролни покупки и наблюдения с физическо присъствие на органи по приходите във всеки един от 11-те обекта, казаха още от данъчната агенция.\r\n\tОт началото на месец май софийските данъчнти започнаха масови проверки в търговските обекти в столицата. Завишен контрол за спазването на данъчните изисквания има и при предлагането на стоки и услуги в парковете и местата за отдих. Само за месец са направени над 1000 оперативни проверки и са издадени актове за установени административни нарушения. Повече от 100 обекта са запечатани за срок до един месец, като в някои от тях е липсвало фискално устройство.\r\n\tОт НАП напомнят на клиентите, че издаването на касова бележка е задължително и при плащане с дебитна или кредитна карта. Тогава търговците, освен документ от пост-терминала са длъжни да ни издадат и фискален бон. Получаването на фискален бон и неговото съхранение е важно за потребителите, защото упражняването на правата им без този документ би било силно затруднено.\r\n\tОт началото на годината до момента служителите от ТД на НАП София са извършили повече от 8000 проверки в търговски обекти и са издали над 820 акта за установени административни нарушения, за 309 от проверените обекти са предприети принудителни административни мерки, а над 200 са ефективно запечатани за срок до 1 месец.\r\n\tСигнали за неиздадени касови бележки могат да се подават на телефона на НАП 0700 18 700 или на имейл infocenter@nra.bg.", "date": "17:39 | 03 юли 2017 | ", "title": "Данъчните започват акция по моловете"}
{"url": "http://www.mediapool.bg/prolivni-dazhdove-v-kitai-vzeha-desetki-zhertvi-shtetite-sa-za-blizo-3-mlrd-dolara-news266146.html", "text": "Проливните дъждове над източните, южните и югозападните райони на Китай в края на юни са отнели живота на 33-ма души, а други 15 все още се смятат за изчезнали, сочат данни, публикувани в понеделник от министерството на гражданската администрация на КНР, предадоха осведомителните агенции.\r\n\tВ бедствената зона попаднаха в различна степен провинциите Анхуей, Цзянси, Хубей, Хунан, Съчуан, Гуейчжоу, Гуанси-Чжуанския автономен район, както и мегаполисът Чунцин, който е на централно подчинение. В много от тези места паднаха рекордни количества валежи, което доведе до наводнения и земни свличания. По данни на министерството, от 29 юни досега в тези райони от стихията са пострадали над 9,6 млн. души.\r\n\tПороите са нанесли големи щети на селскостопански ферми с обща площ над 668 хил. хектара. Разрушени са над 19 хиляди домове. Преките икономически щети се оценяват на 18,8 млрд. долара (около 2,8 млрд. долара).\r\n\tВ пострадалите райони действат спасителни служби, които оказват необходимата помощ на населението. Синоптиците предвиждат продължаване на проливните валежи в провинциите Юнан и Съчуан, както и в някои други южни райони на страната в следващите дни.", "date": "17:44 | 03 юли 2017 | ", "title": "Проливни дъждове в Китай взеха десетки жертви, щетите са за близо 3 млрд. долара"}
{"url": "http://www.mediapool.bg/svetoslav-s---edna-tipichna-sadba-news266148.html", "text": "Днес в Берлин продължава съдебният процес срещу българския гражданин Светослав Стойков, който през октомври 2016 блъсна една жена по стълбите на Берлинското метро. \r\n\tСветослав Стойков и жена му Цветанка, които нямат официално сключен граждански брак, пристигат в Германия, за да си търсят работа. Но мечтата им за по-добър живот приключва твърде бързо след бруталната постъпка на Светослав, предизвикала шок в цяла Германия. От една година семейството живее в Берлин. И двамата са от турскоезичното малцинство на ромите от бедняшкия варненски квартал Максуда, където много от хората живеят в дървени бараки без вода и електричество. Мизерните условия на живот предизвикват израз на недоумение по лицата на присъстващите в съдебната зала, при това съдбата на двамата е сходна с тази на много други пришълци от Югоизточна Европа, които се опитват да си изградят ново бъдеще в Германия, заключава вестник \"Ди Велт\".\r\n\tИзданието предлага статистически данни, според които броят на българите в Германия се е увеличил пет пъти за последните седем години. Тенденцията пролича особено ясно най-вече след 2014-та, когато българите получиха  правото на свободен достъп и до трудовия пазар на ЕС. Известно е, че голям брой от пристигналите мигранти притежават добра квалификация, повече от половината от тях имат работа и плащат социални осигуровки. Има обаче и други 35%, които живеят от социални помощи.\r\n\t\r\n\tОсвен това има и много югоизточноевропейци, които живеят в Германия, без да са легално регистрирани. Те и не са длъжни да го правят, тъй като са граждани на ЕС, пояснява изданието и отбелязва, че някои българи отиват в подслони за безпризорни, други живеят на палатки, а не са малко и онези, които нощуват в строителни фургони. Колко точно е броят на ромите измежду тях, е трудно да се прецени. Ясно е само, че е висок, констатира \"Ди Велт\", защото да си безработен в Германия е хиляда пъти по-добре, отколкото да си без работа в България и това се знае из бедняшките квартали, от които идват тези българи, пише вестникът.\n\n\r\n\tВ съдебната зала Цветанка разказва, че не може да чете и пише, и че е търсила работа като чистачка. Семейството преживява от германските детски надбавки. Трите деца са на възраст 7, 10 и 11 години, но не ходят на училище, тъй като през миналата година нямало свободни места за тях. Светослав С. и жена му Цветанка получават за тези деца общо 582 евро, макар и трите деца междувременно да живеят при баба им и дядо им в България.\r\n\tИменно детските надбавки осигуряват живота на много семейства от Югоизточна Европа в Германия, пише \"Ди Велт\" и пояснява защо това е привлекателно за тях: \"Един учител в България  получава около 300 евро месечно, а детските надбавки са в размер на 17,50 евро. Българите са на осмо място в класацията на чуждите граждани в Германия, които получават детски надбавки\".\r\n\tКолкото и да е невероятно, парите им се изплащат, независимо, че голяма част от децата дори не се намират в Германия. Като граждани на ЕС, българите имат право да получават социални облаги в онази страна, в която имат адресна регистрация. По-нататък вестникът информира за опита на министерството по проблемите на семейството и децата  да ограничи плащанията на детските надбавки на принципа: който не ходи на училище в Германия, не може да получава детски.\r\n\t\r\n\tВ правно отношение обаче подобен регламент противоречи на конституцията на Германия, в която е записано, че всяко дете трябва да има гарантиран екзистенц-минимум. Все пак някои германски власти, като тези в етнически смесения квартал Ной-Кьолн, оказват финансов натиск на родителите да пращат децата на училище. За пет неизвинени отсъствия се плаща глоба между 70 и 600 евро, а който не може да я плати, го чака арест.\r\n\tПричината за това да не изпращат децата си на училище се корени в житейския опит на ромите – повечето от тях също не са ходили на училище и са се убедили, че е безсмислено да се инвестира прекалено много в образованието на децата. \"Това е модел, който е утвърден сред ромите\", казва Корина Цанг от училищните власти в Берлин-Нойкьолн, където отговаря за паралелките с мигранти, изучаващи в продължение на една година немски език.\r\n\t\r\n\tВ края на статията на \"Ди Велт\" се споменава и за мизерните битови условия, в които много от мигрантите живеят полулегално. Собственици на порутени имоти ги отдават под наем на пришълците, които живеят в тях в невъобразими условия. Светослав С. и жена му също живеели в подобна среда. Сега обаче Цветанка е намерила нова картира, в която смята да се нанесе след като бъде ремонтирана и да извика и децата от България. На въпрос на съдийката дали би приела отново мъжа си Светослав, Цветанка отговаря само с една дума: \"Естествено\".", "date": " | 17:49 | 03 юли 2017 | ", "title": "Светослав С. - една типична съдба?"}
{"url": "http://www.mediapool.bg/balgarinat-ritnal-zhena-v-berlinskoto-metro-shte-pledira-nevmenyaemost-news266149.html", "text": "Временна невменяемост и нужда от психиатрично лечение – това най-вероятно ще поиска защитата на българина, който ритна без причина жена в метрото в Берлин, съобщи бТВ в понеделник.\r\n\tПрисъдата ще бъде обявена в четвъртък, след като бъде предоставена лекарска експертиза.\r\n\tСветослав Стойков потвърди сам пред съда, че е злоупотребявал всекидневно с наркотици и алкохол. Изпитвал силно чувство на гняв и се успокоявал с хашиш.\r\n\tСпоред защитата във фаталната вечер изпушил над пет цигари марихуана, пил водка, взел и други наркотици. Скарали се с жена си и последният спомен от тази нощ бил как чупи чаши в стената на заведение. След като свидетелства, Стойков се почувства зле и се наложи да дойде медицинска помощ.\r\n\tМеждувременно прокуратурата прекрати едно от двете дела за ексхибиционизъм срещу Светослав Стойков, тъй като пострадалата не можа да си спомни със сигурност какво е видяла.\n\n\r\n\tЗащитата поиска медицинската експертиза да се прочете без свидетели, за да не се наруши правото му на лична неприкосновеност.", "date": "18:00 | 03 юли 2017 | ", "title": "Българинът, ритнал жена в берлинското метро, ще пледира невменяемост"}
{"url": "http://www.mediapool.bg/polsha-bi-iskala-tramp-da-se-angazhira-sas-zashtitata-y-ot-deistviyata-na-rusiya-news266147.html", "text": "Полското правителството би искало при посещението си във Варшава тази седмица президентът на САЩ Доналд Тръмп да даде уверения, че присъствието на американски войници в Полша ще продължи, докато сигурността в района е застрашена от Русия, заяви външният министър Витолд Вашчиковски, цитиран от Асошиейтед прес.\r\n\tОчаква се Тръмп да държи реч по време на краткото си посещение във Варшава в четвъртък.\r\n\tВизитата ще се състои преди срещата на върха на Г-20 в Германия, където президентът ще се срещне с руския си колега Владимир Путин.\r\n\tПолша и страните в района са обезпокоени за сигурността си заради нарасналата военна дейност на Русия.\r\n\tПред журналисти Вашчиковски каза, че би искал да чуе от Тръмп уверения, че ротационното присъствие на хиляди американски войници в Полша ще продължи, \"докато има заплаха\".", "date": "17:45 | 03 юли 2017 | ", "title": "Полша би искала Тръмп да се ангажира със защитата й от действията на Русия"}
{"url": "http://www.mediapool.bg/valeri-simeonov-v-srednoshtna-aktsiya-sreshtu-shuma-v-slanchev-bryag-news266150.html", "text": "Вицепремиерът Валери Симеонов, въоръжен със специален уред, е проверил лично спазват ли се нормите за шум в заведения край плажа на Слънчев бряг след полунощ. Той обикалял из комплекса със специален калиброван уред, който, по думите му, \"свършил работа\".\r\n\tЗаведения на Южния плаж не се съобразяват с нормите за шум, констатира вицепремиерът пред бургаски репортери в понеделник. Проверката е отчела двукратно превишаване допустимия праг.\r\n\t\"На почти половин километър от \"Бедрум\" констатирахме почти 92dB при максимално допустими в 40 децибела и то в самото заведение. Само си представете за какво брутално газене на законите става дума\", каза Симеонов. По думите му, ако се установят нови нарушения, цяла дузина заведения в Слънчев бряг ще бъдат затворени.\r\n\tИзползвайки присъствието на медиите, Симеонов се обърна към НАП. Той обясни, че в Слънчев бряг има десетки обекти за снимки с животни, мини футболни игрища и екстремни атракциони, които работят безконтролно. \"Алеята край морето буквално е претъпкана с такива обекти. На това трябва да се сложи край\", настоя вицепремиерът.\r\n\tЩе се следи и за атракциони и особено за триколки, които се появяват по улиците след 22 часа.\n\n\r\n\tТой предупреди, че ще се конфискуват триколките за туристи, ако се открият фискални нарушения: \"Има и друг проблем. Тези превозни средства хвърчат със скорост 30-40 км/ч, а това създава сериозен риск от инциденти на място с толкова много туристи.\"\r\n\t\"Насочили сме там съответно органите на полицията. Направени са десетки актове. Ще се отиде към изземване на тия превозни средства, запечатване на обектите, на които се дават, няма и касови апарати\", каза Симеонов, цитиран от БНР.\r\n\tОбластният управител на Бургас Вълчо Чолаков потвърди, че ще се правят по-сериозни проверки. Инспекторите отново ще искат документи и разрешителни без предупреждение, дегизирани като туристи. В курорта ще работят инспектори на данъчните, полицията, БАБХ и ИА \"Митници\".\r\n\tМиналия месец Валери Симеонов обяви за  от алкохолния туризъм и от всичко, което го е превърнало в \"Содом и Гомор\".", "date": "18:11 | 03 юли 2017 | ", "title": "Валери Симеонов в среднощна акция срещу шума в Слънчев бряг"}
{"url": "http://www.mediapool.bg/svetlozar-lazarov-sravni-integratsiyata-na-romite-u-nas-s-tazi-na-turtsi-i-arabi-v-es-news266151.html", "text": "Бившият главен секретар на МВР и настоящ координатор на партия \"Атака\" Светлозар Лазаров възприема българските роми като чужденци в родината си, сравнявайки тяхната интеграция в българското общество с тази на турците или арабите в европейски страни.\r\n\tКоментирайки ромските гета като потенциална заплаха за националната сигурност, ислямизация, той заяви пред БНР, че при т.нар. \"интеграция на ромите\" са били пренесени всички недъзи на ЕС, защото в Европа, по думите му, няма нито интегриран турчин, нито интегриран арабин, нито интегриран циганин.\r\n\t\"В момента в гетата имаме една циганизация, последваща ислямизация, с всички предпоставки за радикализация на циганските гета и това е пряка заплаха за националната сигурност на страната\", допълни мрачната си прогноза бившият служител на Специализирания отряд за борба с тероризма, Националната служба за сигурност и ДАНС. По думите му описаният \"процес на ислямизация и радикализация е бомба със закъснител, която поставя вече тези конфликти на съвсем друга плоскост\".\r\n\t\"В началото на прехода, след деиндустриализацията на държавата, имаше по-незначителни случаи на битова престъпност. Впоследствие развиха по-сериозна криминална дейност, а на по-късен етап се създадоха и първите организирани престъпни групи, включиха се и в трансграничната организирана престъпност. Престъпност, която се развива на кланова, родова основа в затворена система, която в определени периоди воюваше и помежду си. На по-късен етап ситуацията в гетата се маргинализира\", продължи да анализира връзките между етническата карта и престъпността Лазаров.\r\n\tТой прогнозира още, че конфликтите между ромските гета и останалата част от българското население ще стават все по-ожесточени, допускайки, че те могат да преминат дори към противопоставяне на верска основа.\r\n\tБившият главен секретар на МВР в кабинета \"Орешарски\" Светлозар Лазаров е свързван най-вече с провалената акция на МВР по задържането на барикадиралия се Петко Петков в Лясковец, когато загина баретата Емил Шарков, а трима негови колеги бяха ранени. Той бе отстранен от поста в първите месеци на кабинета \"Борисов 2\" след съпротива на министър-председателя, довела до оставката на тогавашния вътрешен министър Веселин Вучков. Тогава Борисов обяви, че според него Лазаров е \"преминал през силен личностен катарзис\", след като година по-рано бе на мнение, че Лазаров е \"олигофрен\", който \"получил само за една нощ четири генералски звезди\".\r\n\tВ момента Лазаров е национален координатор на партия \"Атака\", втори човек след лидера Волен Сидеров. \"Атака\" е част от \"Обединени патриоти\", коалиционните партньори на ГЕРБ в управлението.", "date": "18:38 | 03 юли 2017 | ", "title": "Светлозар Лазаров сравни интеграцията на ромите у нас с тази на турци и араби в ЕС"}
