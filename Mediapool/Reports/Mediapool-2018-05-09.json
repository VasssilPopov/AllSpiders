{"url": "http://www.mediapool.bg/sluzhebniyat-ministar-sedlarski-vliza-v-nadzora-na-sofiya-teh-park-news278914.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрето ръководство на \"София тех парк\" за последната една година предстои да бъде вписано в Търговския регистър, съобщава вестник \"Капитал\" в сряда. Начело на държавната компания се завръщат двама от кадрите на служебния икономически министър Теодор Седларски, които бяха освободени след сформирането на сегашното правителство. Самият Седларски пък влиза в новосъздадения надзорен съвет. Преминаването към двустепенна система на управление и контрол е другата промяна, гласувана на общо събрание през март.\r\n\tДве ключови решения са взети тогава - освобождаване на целия съвет на директорите и промяна в устава на дружеството, като бордът на директорите се заменя с управителен и надзорен съвети.\r\n\tОт управлението излизат Тодор Ангелов, който е и изпълнителен директор на компанията, Николай Андреев и Живка Такева, които бяха назначени през август миналата година. На тяхно място сега влизат новакът Тодор Младенов (който поема и функцията на изпълнителен директор), както и Васил Караиванов и Натанаил Стефанов, които заедно с Асен Ненчев бяха в борда на \"София тех парк\" по времето на служебния министър Теодор Седларски. Един от мотивите на министъра за назначението им тогава беше, че паркът има нужда от хора, които разбират от проектно финансиране и финансово управление на проекти.\r\n\tСамият Седларски поема едно от местата в новосформирания надзорен съвет на компанията, а другите двама членове са Петър Статев и Костадин Петков. Седларски, който бе декан на Стопанския факултет в СУ \"Св. Климент Охридски\", ще отговаря за връзката с научните среди, уточниха от икономическото министерство. Статев е ръководител на редица високотехнологични компании, както и инициатор и съпредседател на ИКТ клъстери. Петков също има богат опит в сферата на бизнеса и предприемачеството и е председател на Центъра за икономически стратегии и конкурентоспособност към СУ \"Св. Климент Охридски\".\r\n\tОт икономическото министерство не дават подробности за мотивите за промените. Единствено са уточнили, че заради \"значимите цели и очаквания от работата на компанията следваше наблюдението и контролът да бъдат поверени на доказали се експерти в сферата на дейност, а не пряко на администрацията\". Това е и причината общото събрание на \"София тех парк\" да вземе решение за преминаване към двустепенна система на управление и контрол, добавиха от там, но отказаха да коментират оперативното ръководство.\r\n\tВ същото време от публикувания отчет на дружеството става ясно, че през 2017 г. оперативната му загуба се задълбочава до 15.3 млн. лв. спрямо 13.4 млн. лв. година по-рано. Макар че крайният резултат е печалба от 6.3 млн. лв. спрямо загуба за предходната година, това се дължи единствено на получените 13.7 млн. лв. от продажбата на права за строеж на \"Фраксинус инвестмънт\" и Фонд за недвижими имоти България. Иначе компанията отчита 915 хил. лв. приходи от наем, които са и единствените постъпления от дейността. За 2017 г. обаче дружеството има любопитния разход от 2.3 млн. лв. за членски внос. Оттам уточниха, че той е платен на Сдружението за научноизследоватеска и развойна дейност, което управлява лабораторния комплекс и иновационния форум в парка, допълва \"Капитал\".", "date": "2018.05.09", "title": "Служебният министър Седларски влиза в надзора на \"София Тех Парк\""}
{"url": "http://www.mediapool.bg/nai-malko-9-ubiti-pri-napadeniya-sreshtu-politseiski-uchastatsi-v-kabul-news278909.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко девет души, включително петима цивилни и четирима полицаи, бяха убити в сряда при нападения в Кабул, където афганистанските сили за сигурност продължават да се сражават с джихадисти, атакували два полицейски участъка, предаде ДПА, като се позова на властите.\r\n\t \r\n\tДвама служители на реда бяха убити, след като бойци на групировката \"Ислямска държава\" нападнаха полицейски участък в населения предимно с шиити квартал Даще Барчи. При атаката загинаха четирима бойци - двама, убити от полицията, и двама, които се взривиха.\r\n\t \r\n\tСред жертвите имаше и четирима цивилни, а деветима бяха ранени.\r\n\t \r\n\tДвама служители на реда бяха убити при второ нападение, извършено на десетина километра от първото и започнало, когато боец взривил своя колан с експлозиви близо до входа на полицейски участък. Други четирима бойци, дошли малко по-късно с автомобил, намерили укритие в празна сграда. Двама или трима от тях все още се бият със силите за сигурност, които са отцепили района. В квартала Шаре Нау продължава да се провежда операция по прочистване. При тази атака е загинал един цивилен, а осмина са били ранени.\r\n\t \n\n\r\n\tОчевидци казаха, че в района все още се чуват изстрели и взривове.\r\n\t \r\n\tТалибаните поеха отговорност за второто нападение, отбелязва ДПА.\r\n\t \r\n\t\"Ислямска държава\" пое отговорност за атаката в Даще Барчи, посочва Ройтерс.", "date": "2018.05.09", "title": "Най-малко 9 убити при нападения срещу полицейски участъци в Кабул"}
{"url": "http://www.mediapool.bg/ne-e-sigurno-che-bulgaria-shte-zabogatee-v-evrozonata-news278910.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧленството на България в еврозоната не гарантира, че страната ще забогатее по-бързо и че доходите на гражданите ускорено ще се придвижат до средноевропейските. Това смятат част от експертите, участвали в публичен дебат, организиран в сряда в рамките на \"Клуб Investor\".\r\n\t\r\n\tПодуправителят на Българската народна банка (БНБ) Калин Христов призна, че именно темата за конвергенцията, свързана с повишаването на доходите и цените след присъединяването на държавите към еврозоната, е била във фокуса на изследване, което българските власти са разпространили за обсъждане по време на проведеното в края на април в София неформално заседание на Съвета по икономическите и финансовите въпроси на ЕС.\r\n\tОт проучването ставало ясно, че \"самото участие в еврозоната не гарантира, че държавата става по-богата\". Като пример за държава, която не е сближила доходите си след влизането във валутния съюз, Христов посочи Италия. Регистрирани са и отделни случаи на т. нар. дивергенция (раздалечаване), при които дадена държава дори се връща назад в развитието си.\r\n\t\"Има страни като Германия, които предкризисно са изоставали, а следкризисно са конвергирали. Повечето държави от Централна и Източна Европа обаче и преди, и след кризата са конвергирали\", посочи подуправителят.\r\n\tБанкери се изказаха, че основният въпрос е дали влизането в еврозоната ще допринесе за по-бързото сближаване на доходите в България със средноевропейските или този процес ще е по-ефективен и ускорен, ако страната е извън валутния съюз. Отговорът обаче бил неясен.\r\n\tСпоред икономиста Димитър Чобанов от УНСС в момента равнището на доходите в България е около 50% от средноевропейското, а някои страни поставят неформалното условие то да се качи на 70%, за да одобрят присъединяването на България. \"За да се случи подобен скок след 5 години, икономиката на България трябва да расте със 7% над растежа в ЕС годишно. Тази перспектива не изглежда реалистично\", коментира Чобанов.\r\n\tПо думите на икономиста няма конвергенция в еврозоната и тя не функционира като оптимална валутна зона. Банкери коментираха, че в този смисъл не е ясно как общата парична политика би могла да бъде еднакво полезна за държави с толкова сериозно разминаване в равнището на доходите като България и Германия например. Според статистиката доходите у нас са на ниво от 38-40% от тези в Германия.\r\n\tПодуправителят Калин Христов коментира още, че ако доходите и цените са ниски, както е в България, при евентуално членство те би трябвало да растат. Това обаче ще покачи инфлацията. \"Ако трябва да конвергираш, ще има инфлация\", каза Христов.\r\n\t\"Трябва да сме искрени, а не да се притесняваме, че ще уплашим хората. Проблемите трябва да се управляват, а не да се отричат\", призова Христов по повод изказването си, че има инфлация след евентуалното присъединяване към еврозоната. Досега финансовият елит твърдеше, че инфлацията при присъединяване на България към валутния съюз ще е незначителна и пренебрежима.\r\n\tСпоред Христов проблемът няма да е толкова в реалната инфлация, а във възприятията. \"Най-евтините стоки като вестник и кафе най-много се закръгляват при въвеждането на еврото. Те нямат голяма тежест в индекса на потребителските цени и затова не се отчитат в средната инфлация, но всеки си има своя потребителска кошница. Затова бедните хора вероятно ще имат по-висока инфлация\", каза Христов.\r\n\tКалин Христов потвърди, че България трябва да подаде официална заявка за присъединяване към предверието на еврозоната – ERMII, в сроковете, които е заявила, защото отговаря на условията. Според финансовия министър Владислав Горанов това трябва да стане до 30 юни тази година.\r\n\tНа 27 април на брифинг след заседанието на ЕКОФИН Горанов  че София няма намерение да отлага заявката си за еврото.\r\n\tХристов цитира думите на Горанов, че България само може да допринесе за стабилността в еврозоната, защото има нискорисков профил.", "date": "2018.05.09", "title": "Не е сигурно, че България ще забогатее в еврозоната"}
{"url": "http://www.mediapool.bg/madrid-poiska-sadebna-zabrana-na-zadochnoto-izbirane-na-puchdemon-za-lider-na-kataluniya-news278911.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИспанското правителство се намеси в сряда, за да осуети процеса на преизбиране на бившия сепаратистки лидер на автономната област Каталуния Карлес Пучдемон начело на регионалната изпълнителна власт, принуждавайки сепаратистите да представят нова кандидатура, ако искат най-накрая да сформират правителство, предаде Франс прес.\r\n\t \r\n\tМинистерският съвет в Мадрид реши да сезира Конституционния съд, за да бъде обявен за противоконституционен закон, одобрен миналата седмица от каталунския парламент. Той позволява експрезидентът Пучдемон, който очаква в Германия евентуална екстрадиция в Испания, където ще бъде съден за \"бунт\", да бъде овластен задочно.\r\n\t \r\n\tВеднага след като съдът, който вече веднъж забрани упълномощаване в отсъствие на кандидата, допусне за разглеждане жалбата, текстът ще бъде отменен, съобщи говорител на кабинета.", "date": "2018.05.09", "title": "Мадрид поиска съдебна забрана на задочното избиране на Пучдемон за лидер на Каталуния"}
{"url": "http://www.mediapool.bg/britanskata-kamara-na-lordovete-othvarli-klyuchovi-tochki-v-plana-na-tereza-mei-za-brekzit-news278912.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГорната камара на британския парламент нанесе пореден удар на правителството на министър-председателката Тереза Мей като отхвърли предложението й Обединеното кралство да напусне агенциите на Европейския съюз, след като излезе от общността, предаде Ройтерс.\r\n\t \r\n\tКамарата на лордовете подкрепи с 298 на 227 гласа поправка на нейния план за Брекзит, с която се изисква Великобритания да участва в агенциите на ЕС след Брекзит или да поддържа някакви други официални отношения с тях.\r\n\t \r\n\tПо-късно горната камара нанесе втори удар на кабинета на Мей като не прие решението й да фиксира официална дата, на която Обединеното кралство да напусне ЕС.\r\n\t \r\n\tКамарата на лордовете гласува и за оставане на Великобритания в единния пазар на ЕС. С 245 на 218 гласа бе прието изменение в този смисъл в правителствения план за Брекзита.\r\n\t \r\n\tИзменението може да бъде отхвърлено в долната камара на парламента, където Мей има незначително мнозинство, отбелязва Ройтерс.", "date": "2018.05.09", "title": "Британската камара на лордовете отхвърли ключови точки в плана на Тереза Мей за Брекзит"}
{"url": "http://www.mediapool.bg/radev-denyat-na-pobedata-i-denyat-na-evropa-ne-biva-da-ni-protivopostavyat-news278913.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Девети май – Ден на Победата и Ден на Европа. Двата празника не бива да ни противопоставят, а да ни обединяват. Изисква го почитта към милионите жертви и решителното отхвърляне на всякакви форми на исторически ревизионизъм\". Това написа във Фейсбук президентът Румен Радев.\r\n\t \r\n\t\"Без победата над кафявата чума, обединена Европа щеше да остане несбъднат блян. В борбата с хитлеризма, редом с милионите съветски граждани и воини от Великобритания, САЩ, Франция и другите страни от Антихитлеристката коалиция, по бойните полета положиха костите си и хиляди българи. Днес почитаме и тяхната памет.\r\n\t \r\n\tОбединена Европа не е икономически проект, а хуманистичен идеал и антифашизмът е вграден в нейния ценностен фундамент\", посочва държавният глава.", "date": "2018.05.09", "title": "Радев: Денят на Победата и Денят на Европа не бива да ни противопоставят"}
{"url": "http://www.mediapool.bg/tarseneto-na-boyan-petrov-vremenno-e-prekrateno-news278863.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЛошото време под хималайския връх Шиша Пангма е прекратило акцията в сряда по издирването на изчезналия преди шест дни български алпинист Боян Петров, съобщиха от екипа му на място. Тя ще бъде подновена на следващия ден, когато се очаква метеорологичните условия да са по-добри и към спасителния екип от шестима души да се присъедини хеликоптер, който да огледа местността от високо. Все още обаче няма разрешение от страна на Пекин за навлизане на непалската машина във въздушното пространство на Китай. София по дипломатически път се опитва да окаже натиск за включването на вертолета в издирвателната акция. Един от най-добрите катерачи в света - Мингма Шерпа, е готов да се качи на борда му и да се включи в търсенето Очакват се и сателитни снимки, които евентуално да открият следа от българина.\r\n\tТова е третият безуспешен ден от търсенето на Боян Петров, който последно е бил видян от други алпинисти на 3 май да атакува Шиша Пангма. След това неговата палатка и спалният му чувал бяха открити в лагер 3 по маршрута към върха. Предположенията бяха, че може да се е приютил от лошото време в лагер 1 или 2, които са на по-ниска височина. Във вторник обаче шерпи не го откриха в лагер 1.\r\n\tВ сряда шестчленен екип от шерпи и спасители също тръгна да търси Петров с идеята да стигне до лагер 2, но заради влошилото се време се е върнал в базовия лагер, без дори да стигне до лагер 1, обясни Деян Петков от екипа на алпиниста в София, цитиран от изданието \"Дневник\".\r\n\tВ четвъртък обаче в района се очаква добро време и планът е възможно най-много хора от намиращите се в базовия лагер да тръгнат да търсят българина.\r\n\tПо думите на Петков има поне 2 хеликоптера на Непал, които при добро време и разрешение от страна на Китай са готови да излетят на спасителна мисия.\r\n\t\"Най-големият проблем, към момента, остава времето. Утре то се очаква да бъде добро\", каза съпруга на алпиниста Радослава Ненова пред БНР.\r\n\t\"Вярвам, че Боян е направил всички възможно, за да се скрие някъде, така че да може да преживее тези няколко дни в лошо време\", посочи тя.\r\n\t\"Няма как да знаем какво се е случило. В планината всичко може да се обърка. В най-добрия случай той просто е стигнал донякъде и е бил притиснат от лошото време и си е знаел точно как да оцелее. Той няма да се откаже, но няма и да предприеме по-рискови неща. Наясно е, че ще го търсят, защото така правят винаги по експедициите, когато някой има проблем. Най-вероятно той самият очаква да бъде намерен\", допълни Ненова.\r\n\tТя очаква до края на деня в сряда да е готова сателитна снимка на района на върха, в който се търсят следи от Боян Петров. по думите й се уговаря хеликоптерът да се пилотира от \"доста опитен пилот, който е специалист точно в такива операции\".\r\n\tКатерачът Мингма Шерпа, който управлява непалска компания за трекинг, каза пред \"Дарик радио\", че е изпратил паспорта си до китайските власти, за да бъде включен с акцията с вертолета.\r\n\tМеждувременно, на третия ден от издирването на алпиниста, българското правителство реши да демонстрира, че \"полага всички усилия\" за спасяването му. Това стана малко след телевизионно интервю на съпругата на Петров.\r\n\tПред бТВ Ненова обясни, че е в постоянна връзка с българското външно министерство и премиера Бойко Борисов, но призова дипломатите за натиск, за да бъде осигурено разрешение от Китай в спасителната акция да се включи хеликоптер от Непал.\r\n\tТова е необходимо, защото Китай не разполага с машина, която може да лети на височина над 5 хил м, докато съседната страна Непал има такава техника.\r\n\t\"Поддържам връзка с министъра на външните работи Екатерина Захариева и премиера Бойко Борисов. Трябва да се действа много бързо и нямаме време за бюрокрация. Трябва натиск, за да се задействат наистина бързо нещата. Ако Боян Петров е някъде и чака, той има часове, а не дни\", каза Ненова пред бТВ.\r\n\tТя каза още, че е осигурен хеликоптер, който само чака разрешението, за да тръгне към района на върха Шиша Пангма, където изчезна Петров.\r\n\t\"Опитваме се да вдигнем и хеликоптер, но е голям проблем разрешението от Китай този хеликоптер да дойде от Непал. Най-важното е външно министерство да задейства това разрешение и този хеликоптер да тръгне\", поясни Ненова.\r\n\t\"Един живот зависи от бързината, с която ще се реагира\", коментира още тя и обясни, че Петров не би поел излишен риск, \"не би си играл на безсмъртие\".\r\n\tПо-късно Ненова обяви чрез профила си във Фейсбук, че събира средства за спасителната операция.\r\n\tИнтервюто ѝ явно е провокирало премиера да покаже и пред медиите, че се работи по въпроса и се оказва натиск на Китай. Борисов коментира темата преди заседанието на правителството в сряда. \"Каквото имаме като възможност, като контакти и връзки, всичко сме заложили. Дай, Боже, да го намерим жив и здрав\", заяви премиерът. Според него се държи връзка с всички консули и посланици.\r\n\t\"Непрекъснато натискаме, това е една изключително тежка планина\", каза той.\r\n\tВ Министерския съвет беше извикан и китайският посланик, който после даде изявление пред медиите съвместно с министъра на външните работи Екатерина Захариева.\r\n\tПред журналистите Захариева обясни, че още при съобщението за изчезването на Петров българските власти правят всичко възможно да организират спасителна операция. Вчера се получила информация, че китайските и тибетските власти разполагат с техника, която може да достигне само 5000 метра височина. Продължило издирването на хеликоптер, който може да достигне до по-високи точки на планината, включително през непалските и индийските власти.\r\n\tОт думите ѝ се разбра, че е намерена фирма, която да предостави машина, която може да лети до 6100 метра - на такава височина е и първият лагер по пътя към върха, до който вчера достигна спасителният екип от шерпи и алпинисти.\r\n\tЗахариева каза, че след много разговори около 10 часа наше време в сряда е получено разрешение от Китай за излитането на машината, когато времето позволи това.\r\n\tСпоред външния министър продължавало търсенето на хеликоптер, който да лети на по-голяма височина.\r\n\t\"Още от първия момент, когато получихме молбата за подкрепа, ние изпратихме наш екип. Веднага щом получих обаждане от вашия външен министър, се свързах с Пекин, задействахме властите. Китай отделя изключително внимание на този случай и още вчера проведохме разговори за хеликоптерите и техника, която да удовлетвори нуждите при подобно време. На практика обаче, капацитетът на хеликоптерите е максимум 6100 м височина\", обясни и извиканият в Министерския съвет посланик на Китай Джан Хайджоу.\r\n\tСлед изявленията на премиера, външния министър и китайския посланик, Радослава Ненова публикува статус във Фейсбук, в който казва, че има \"цялата подкрепа на света\".\r\n\t\"Да си жената на Боян Петров винаги е било чест и наказание едновременно. Последните дни прекарах в безсъние и не защото тихо се надявам, а защото не спирам да действам. Задействани са всички институции. Външно министерство са денонощно на разположение, непрекъснато обменяме информация с министър Захариева и зам.-министър Георгиев, които съдействат за вдигане на хеликоптер от непалска страна към Тибет. Подкрепата на премиера Б. Борисов\", написа Ненова.\r\n\tТя съобщи още, че \"тибетска страна момчетата от експедицията вече са по склоновете на Шиша Пангма...днес са се включили спасители от Китай\". Ако времето позволи, към района ще бъде насочен сателит, който да направи снимка в опит да се намерят следи от Петров.\r\n\t\"В един свят пълен с възможности, не ми казвайте, че нещо е невъзможно!\", пише още Ненова.\r\n\tПо-късно през деня тя обяви, че е открила сметка за събиране на средства за спасителната акция. \"Не знам до колко е подходящо, но ето че го направих. Сметка за спасителната акция на Боян. След време застрахователите би трябвало да възстановят пари, но след време не ми върши работа, аз имам само СЕГА\", написа тя във Фейсбук и публикува данните за сметката:\r\n\tРадослава Георгиева Ненова\r\n\tBG32 UNCR 7000 1523 2695 49\r\n\tUniCredit Bulbank UNCRBGSF", "date": "2018.05.09", "title": "Търсенето на Боян Петров временно е прекратено"}
{"url": "http://www.mediapool.bg/nepobedimi-orazhiya-uchastvaha-v-parada-na-pobedata-v-moskva-news278896.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРуският президент Владимир Путин наблюдава днес на Червения площад в Москва парада по случай победата на Съветския съюз над нацистите през Втората световна война, съобщи Ройтерс.\r\n\t \r\n\tПред погледа на Путин по прочутия площад преминаха хиляди маршируващи войници и колони от танкове, а във въздуха прелетяха модерни изтребители, носещи свръхзвукова ракета, хвалена от президента като непобедимо оръжие.\r\n\t \r\n\tГодишният Парад на победата беше демонстрация на военна мощ, напомняща за подобни прояви от времето на Студената война.\n\n\r\n\t \r\n\tПутин, който наскоро започна своя четвърти президентски мандат, изгледа парада от трибуна, пълна със съветски военни ветерани. На събитието присъстваха също така израелският министър-председател Бенямин Нетаняху, който пристигна на посещение в Русия за разговори за Сирия, и сръбският президент Александър Вучич.\r\n\t \r\n\tПутин, чиито отношения със Запада се развиват по траектория на враждебност, казва, че не иска оръжейна надпревара, но предупреждава евентуалните врагове, че Русия разработва ново поколение непобедими оръжия, за да се защитава за всеки случай.\r\n\t \r\n\t\"Ние помним трагедиите на двете световни войни, уроците на историята и те не ни позволяват да ослепеем. Зад новите заплахи прозират все същите уродливи черти - егоизмът и нетърпимостта, агресивният национализъм и претенциите за изключителност. Ние разбираме колко сериозни са тези заплахи\", заяви той на парада. \r\n\t \r\n\tПрезидентът се оплака от неприемливите според него опити за пренаписване на историята, но каза, че Русия е отворена за диалог по глобалната сигурност, стига това да помогне за гарантиране на мира по света.\r\n\t \r\n\tНа парада за първи път беше представена пред обществеността свръхзвуковата ракета \"Кинжал\", носена от изтребители МиГ-31К. Путин разкри нейното съществуване през март наред с други ракетни системи, които похвали като непобедими.\r\n\t \r\n\tЗа първи път в парада участва и най-модерният руски изтребител пето поколение от типа \"стелт\" Су-57, изпробван в Сирия.\r\n\t \r\n\tПарадът в Москва беше една от множеството подобни прояви в Русия днес, в които участваха общо 55 000 войници, 1200 оръжейни системи и 150 бойни самолета, отбелязва Ройтерс.\r\n\tВ парада на Червения площад участваха над 150 единици техника. Легендарният танк от Великата отечествена война Т-34 оглавяваше механизираната колона, а след него премина съвременна техника, посочва ТАСС, цитирана от БТА. \r\n\t \r\n\tПо площада преминаха многоцелеви бронирани автомобили \"Тайфун\", \"Тигър-М\" с бойни модули \"Арбалет\" и противотанкови комплекси \"Корнет\", бойни машини на пехотата БМП-3 и нови машини \"Курганец-25\", танкове Т-14 \"Армата\" и Т-72Б3, бойна машина за поддръжка на танковете \"Терминатор\".\r\n\t \r\n\tАртилерията на сухопътните войски беше представена от артилерийски комплекси \"Коалиция-СВ\" и 152-милиметрови гаубици \"Мста-С\", следвани от ракетни комплекси \"Искандер-М\", зенитни ракетни комплекси \"Бук-М2\" и \"Тор-М2\", зенитни ракетно-пушечни комплекси \"Панцир-С1\" и зенитни ракетни системи С-400 \"Триумф\".\r\n\t \r\n\tНа парада също така бяха показани робототехнически комплекси за дистанционно разминиране \"Уран-6\" и за огнева поддръжка \"Уран-9\", безпилотни летателни апарати от вертолетен тип \"Катран\" и от самолетен тип \"Корсар\", установки за ракетни комплекси \"Ярс\".", "date": "2018.05.09", "title": "\"Непобедими оръжия\" участваха в Парада на победата в Москва"}
{"url": "http://www.mediapool.bg/yuber-razshiryava-satrudnichestvoto-si-s-nasa-za-letyashtoto-taksi-news278897.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКомпанията за наемане на транспорт чрез интернет платформа \"Юбер\" (Uber) разширява сътрудничеството си с американското Национално управление по въздухоплаване и изследване на космическото пространство (НАСА) за разработка на летящи превозни средства за \"градска въздушна мобилност\", включително дронове за доставка на стоки, предадоха световните агенции.\r\n\tДвете страни се предвижда да финансират с по 500 хил. долара изследванията за въвеждане на летящите таксита. Споразумението е знак, че \"Юбер\" е готова да работи в тясно сътрудничество с правителствените регулатори по амбициозния си план.\r\n\tВторото споразумение с НАСА бе подписано по време на втората годишна конференция на \"Юбер\", събираща ръководители на компании в технологичния и транспортния сектор, които обсъждат бъдещето на градската авиация. Тя се провежда в Лос Анджелис и Далас, които се съгласиха да станат домакини на ранните тестове на въздушните услуги на компанията.\r\n\tСпоред документа, \"Юбер\" ще предоставя на НАСА данни за своите планове за въздушни услуги, които космическата агенция ще използва за симулация на полети над Далас – Форт Уърт, отчитайки натовареността на въздушния трафик и опасността от сблъсъци в небето. Данните ще съдържат сценарии именно за въздушния трафик и управление на въздушното пространство и ще помогнат на държавната агенция да разработи ефикасна система за бъдещ  въздушен транспорт в гъсто населени места..\r\n\tПървото споразумение за сътрудничество между \"Юбер\" и НАСА бе подписано през ноември 2017 г. и набелязваше най-общи цели. Сегашното има повече специфики и ще позволи изследване на възможността за реалното въвеждане на въздушната мобилност. Идеята е летателните средства не бива да пречат на националните авиодиспечери и да не са прекалено шумни.\r\n\tПо време на конференцията в Лос Анджелис \"Юбер\" представи и как биха изглеждали бъдещите летящи таксита - полудронове, полухеликоптери с футуристични линии, информира Франс прес. Това са прототипи, които още не съществуват, уточни Ерик Алисън, директор на програмите за летящи таксита \"Юбер еливейт\" (Uber Elevate) на компанията \"Юбер еър\" (Uber Air).\r\n\tКомпанията гледа на тези машини като на възможно решение за отпушване на движението в мегаполиси като Лос Анджелис, известен с адските си задръствания.\r\n\tТочно както небостъргачите облекчиха струпването на жилищни и търговски площи на земята, \"Юбер еър\" иска да издигне градския транспорт в небесата, подчерта Никхил Гоел, директор на авиационните продукти на \"Юбер еливейт\".\r\n\tМиналата година \"Юбер\" обяви, че има за цел през 2020 година да започне демонстрационни полети в Лос Анджелис, а през 2023 година да пусне първите пътнически полети, достъпни чрез приложения - точно както е при наемането на автомобили с шофьор.\r\n\tНа първо време машините ще имат пилот, но с времето могат да станат безпилотни.\r\n\t\"Самолетите са изцяло електрически, летят със скорост между 240 и 320 км/ч и могат да изминат 96 км с едно зареждане\", обясни Гоел.\r\n\tЦелта е да се разработят дронове с две до четири места, които излитат и кацат вертикално, но по-евтини и по-малко шумни.\r\n\tСпоред оперативния директор на продуктите Джеф Холдън пречки ще има главно от гледна точка на регламентите и организацията на въздушното пространство, отколкото по научни причини, защото \"технологията вече съществува днес\".\r\n\tРъководителят на \"Тесла\" (Tesla) Илон Мъск - другият гигант в транспортните технологии от Силициевата долина - е избрал тъкмо обратното решение за избягване на уличните задръствания и работи по система от подземни совалки, отбелязва агенцията, цитирана от БТА.", "date": "2018.05.09", "title": "\"Юбер\" разширява сътрудничеството си с НАСА за летящото такси"}
{"url": "http://www.mediapool.bg/germanskoto-pravitelstvo-odobri-novi-pravila-za-sabirane-na-migrantski-semeistva-news278907.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманското правителство одобри нови правила, които ще позволят мигранти, ползващи се с ограничена закрила, да подадат молба членове на семейството им да живеят при тях в Германия. Това става повече от две години след като бе преустановена практиката за събиране на семейства, предаде Асошиейтед прес.\r\n\t \r\n\tРегулациите влизат в сила през август. Те дават достъп в Германия на максимум 1000 роднини на мигранти с \"допълнителна закрила\" (което е различно от пълноправно убежище) месечно.\r\n\t \r\n\tСъбирането на семействата беше предмет на много спорове при преговорите за съставяне на ново германско правителство по-рано тази година.\r\n\t \r\n\tКабинетът обяви в сряда, че мигрантите няма да бъдат законово упълномощени да се събират с близки роднини - съпруга или съпруг, деца под 18 години, или родителите на мигранти под 18 години, а властите ще решават всеки случай поотделно въз основа на хуманитарни съображения.\r\n\t \r\n\tХора, които са сключили брак, след като са напуснали родината си, няма да могат да кандидатстват за достъп на съпруга или съпругата си.", "date": "2018.05.09", "title": "Германското правителство одобри нови правила за събиране на мигрантски семейства"}
{"url": "http://www.mediapool.bg/petima-zadarzhani-v-plovdiv-pri-aktsiya-sreshtu-iztochvaneto-na-raionnata-zdravna-kasa-news278898.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПетима души са били задържани при акция на Окръжната прокуратура и полицията в Пловдив за източване на Регионалната здравноосигурителна каса, казаха от държавното обвинение за бТВ.\r\n\tИ петимата са обвинени в корупция, като двама от тях са служители на районната каса, а останалите трима са част от корупционна схема. \r\n\tДвама от арестуваните са д-р Иван Деспотов, шеф на медицинското направление в касата, който два пъти е се е явявал на конкурс за директор на РЗОК - Пловдив. Другият - Владимир Манев, от аптечния отдел, който одобрява договорите с аптеките за доплащането на безплатните лекарства и такива с намаления на правоимащите, съобщава Marica.bg.\r\n\tЗасега не се съобщават подробности каква точно е схемата и как тя е ощетявала районната здравна каса.\r\n\tАрестът е станал в сряда следобед при зрелищна акция на на ул. “Данаил Николаев“, съобщиха местни медии.\n\n\r\n\tСпоред очевидци в единия автомобил са открити множество банкноти и лекарства.\r\n\tПо информация на регионални медии става въпрос за около 50 000 лева в банкноти по 50 лева.\r\n\tДиректорът на касата в Пловдив не е бил открит на работното си място. Според служители отсъствал поради събиране на касата в столицата. Според обвинението директорът на районната каса не е бил в течение с разбитата схема.", "date": "2018.05.09", "title": "Петима задържани в Пловдив при акция срещу източването на районната здравна каса"}
{"url": "http://www.mediapool.bg/bnt-uvolni-glavniya-si-produtsent-robert-kovachev-news278860.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният продуцент на БНТ Роберт Ковачев, който е дългогодишен служител на обществената телевизия, е съкратен от там без каквито и да е обяснения. Новината се разчу във вторник и бе потвърдена от генералния директор Константин Каменаров. Пред Mediapool той заяви, че решението е взето от Управителния съвет на Българската национална телевизия, а целта е оптимизиране работата й.\r\n\tОсвен Роберт Ковачев, който е главен продуцент \"Вътрешна телевизионна продукция\" в БНТ, съкратен от длъжност е и ръководителят на производствен център \"Реализация – Информация\" Васил Николов.\r\n\tКовачев коментира лаконично пред Mediapool, че никой не му е съобщил мотивите, с които го махат. \"Връчиха ми заповед за съкращаване без мотиви\", каза той. И допълни: \"Аз съм главен продуцент на вътрешните продукции в БНТ и като такъв, съзнавам много добре, че мога да не се нравя на ръководството, а то е в правото си да си подбере екип\",\r\n\tПретенцията на Ковачев обаче е, че \"проблемът е морален\", защото след толкова години работа в БНТ не са му казани причините за съкращението му. Продуцентът получил лаконично обяснение от страна на програмният директор на БНТ 1 Емил Кошлуков, че \"така е решил Управителният съвет\".\r\n\tНе е ясно каква позиция е заел по казуса генералният директор Константин Каменаров. През ноември м.г., малко след като встъпи в длъжност, той се изказа със суперлативи за \"История.BG\" – една от значимите вътрешни продукции на БНТ, осъществени под ръководството на Роберт Ковачев. \"За изминалите пет години \"История.BG\" се превърна в един от значимите и разпознаваеми проекти на БНТ. Форматът доказва, че не праймтаймът създава предаването, а тъкмо обратното. Горд и щастлив съм, че има такова предаване\", каза тогава Каменаров по повод петата годишнина на предаването.\r\n\tСъкращаването на Ковачев идва на фона на предстоящото след няколко дни дело в Софийски градски съд, където Константин Каменаров обжалва присъда за шофиране в нетрезво състояние. Ако СГС потвърди решението на по-долната инстанция той няма да има право да заема поста генерален директор на БНТ, тъй като заради присъдата той би бил в несъвместимост.\n\n\r\n\tСъкращението на Ковачев обаче създава и правен казус на БНТ. Като автор на предаването \"Референдум\" той го е регистрирал в дружеството за колективно управление на права \"Филмаутор\". Самият той обаче не знае какво следва за обществената телевизия след като \"вече няма достъп до продукта си\".\r\n\tВ началото на декември новоизбраният генерален директор на БНТ Каменаров назначи за програмен директор на БНТ с правомощия да отговаря за четирите й програми Надя Костова. Тя също като програмният директор на БНТ1 Емил Кошлуков е дългогодишен кадър на фалиралата ТВ7, където отговаряше за програмното съдържание.\r\n\tКонстантин Каменаров показа същата последователност и при подбора на Управителен съвет на обществената телевизия. В него влязоха Валери Запрянов, който бе председател на Българския медиен съюз, обединяващ печатните медии, близки до Ирена Кръстева и сина й Делян Пеевски. През 2014-2015 г. Запрянов стана съдружник с Тошо Тошев в \"Обединени свободни медии\" и през тази фирма двамата издаваха в. \"Преса\" и сп. \"Тема\".\r\n\tМалко след фалита на КТБ стана ясно, че банката на Цветан Василев е наливала пари в голяма част от българските вестници през кухи фирми, включително и в дружеството, издател на \"Преса\" и \"Тема\". Впоследствие срещу \"Обединени свободни медии\" бе заведена молба за обявяване в неплатежоспособност и двете издания спряха да излизат.\r\n\tВ Управителния съвет на Каменаров влезе и Зина Трифонова, която бе адвокат на НУРТС - дружеството, което управлява дейността на цифровите мрежи, т.нар. мултиплекси и чиято собственост бе свързана с Цветан Василев. Мултиплексите излъчват програмите на ефирните телевизии в България - \"Нова\", бТВ и БНТ. След като Цветан Василев изгуби контрол върху дружеството, Зина Трифонова постепенно се оттегли от НУРТС и създаде собствена адвокатска кантора.\r\n\tНай-младият член на управителния съвет на БНТ е Антон Андонов. Той е работил като журналист, редактор и сценарист. Участвал е в реализация на проекти на продуцентски къщи като \"Междинна станция\" на Андрей Арнаудов и Иван Христов и \"Ноу фрейм медиа\" на Виолета Сечкова (приятелка на близкия до премиера Александър Сталийски) и Емил Кошлуков.", "date": "2018.05.09", "title": "БНТ уволни главния си продуцент Роберт Ковачев"}
{"url": "http://www.mediapool.bg/raonich-izhvarli-grigor-dimitrov-ot-turnira-v-madrid-news278861.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКанадският тенисист Милош Раонич победи Григор Димитров с 5:7, 6:3, 3:6 в мач от втория кръг на турнира от категорията \"Мастърс\" в Мадрид.\r\n\t \r\n\tTaка най-добрият български тенисист напуска турнира още след първото препятствие.\r\n\t \r\n\tСрещата продължи 2 часа и се игра на втория по големина корт в комплекса \"Каха Магика\" в испанската столица - \"Аранча Санчес\". \n\n\r\n\t \r\n\tПоставеният под №3 Димитров се радваше на силна подкрепа от страна на български фенове по трибуните, но не успя да се наложи над бившия №3 в света Раонич, който в момента е под №24 в ранглистата на ATP.\r\n\t \r\n\tБългаринът така и не можа да намери отговор на мощните сервиси на Раонич и за пореден път тази година отпада в начална фаза на турнир.\r\n\t \r\n\tПървият сет вървеше равностойно до 5:5, но Григор Димитров не успя да вземе последното си подаване.\r\n\t \r\n\tПрез втората част българинът игра по-силно и взе пробив в четвъртия гейм, който успя и да затвърди.\r\n\t \r\n\tВ решаващия сет обаче канадецът показа, че е по-устойчив в момента и успя да се наложи с 6:3.\r\n\t \r\n\tТова бе първият им сблъсък на клей, като Димитров вече има две поражения от пет мача срещу този съперник.", "date": "2018.05.09", "title": "Раонич изхвърли Григор Димитров от турнира в Мадрид"}
{"url": "http://www.mediapool.bg/bulgaria-se-klasira-za-finala-na-evroviziya-2018-news278862.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария се класира за големия финал на \"Евровизия 2018\". Той ще е на 12 май в събота от 22.00 часа в Лисабон, Португалия.\r\n\t \r\n\tБългария се представя с песента \"Bones\", изпълнена от група \"Equinox\", съставена от Жана Бергендорф, Владимир Михайлов, Георги Симеонов-JJ, Джони Манюел и Трей Кембъл.Горди сме, че за поредна година България представя на тази престижна сцена качествен и впечатляващ музикален проект, който докосна сърцата на милиони телевизионни зрители в Европа\", каза продуцентът на българското участие в \"Евровизия\" Йоана Левиева-Соъйр. Тя отбеляза, че \"Equinox\" са се представили безупречно в един труден полуфинал, в който много от песните имат шанс да са потенциални победители.\r\n\tБългарският представител в \"Евровизия\" очаква силна подкрепа на 12 май, когато са финалите. Надяваме се българите в чужбина да се включат в телевота, защото той може да е решаващ за нас, казаха изпълнителите и продуцентът Йоана Левиева. \r\n\t \r\n\tДругите девет страни, които преминаха първия полуфинал в португалската столица, са Австрия, Албания, Естония, Израел, Ирландия, Кипър, Литва, Финландия и Чехия.\n\n\r\n\t \r\n\t\r\n\t\tКъм момента букмейкърите отреждат на българския състав седмо място във финалното класиране, което е комбинация от вота на зрителите и оценките на професионални журита от всички държави. \r\n\t\r\n\t\tВторият полуфинал е на 10 май, а финалът ще се излъчва на 12 май от 22 ч. пряко по БНТ.\r\n\t\r\n\t\t \r\n\r\n\tПубликата аплодира силно представителите на България. Те пяха под номер 10 в първия полуфинал на \"Евровизия\" 2018.\r\n\t \r\n\tПесента ”Bones“ е най-успешната българска премиера на песен за ”Евровизия“ - досега има над 4 000 000 гледания в официалния канал на песенния конкурс в YouTube, отбелязва БНТ.", "date": "2018.05.09", "title": "България се класира за финала на \"Евровизия 2018\""}
{"url": "http://www.mediapool.bg/trima-amerikantsi-osvobodeni-ot-severna-koreya-patuvat-kam-sasht-s-darzhavniya-sekretar-news278864.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТрима американци, държани в Северна Корея, са били освободени и вече пътуват към Съединените щати, придружени от държавния секретар Майк Помпейо. Това съобщи президентът на САЩ Доналд Тръмп, цитиран от Ройтерс.\r\n\t \r\n\tТръмп каза, че освободените американци изглежда са в добро здраве. Президентът на САЩ ще ги посрещне лично във военновъздушната база \"Андрюс\" край Вашингтон утре в 2 ч. (9 ч. българско време).\r\n\t \r\n\tСпоред Тръмп Помпейо е имал добра среща в Пхенян със севернокорейския лидер Ким Чен-ун.\r\n\t \r\n\tДържавният секретар на САЩ посети Северна Корея в рамките на подготовката на историческа среща на върха между двете страни.\r\n\t \n\n\r\n\tПо-късно самолетът, с който се прибират към САЩ тримата освободени, направи междинно кацане в Япония, съобщи Асошиейтед прес.\r\n\t \r\n\tПомпейо каза там пред журналисти, че е имал \"хубав, дълъг\" разговор със севернокорейския лидер Ким Чен-ун и че вече са уговорени датата и мястото на срещата на върха с президента Доналд Тръмп. Подробности за нея ще бъдат съобщени \"в следващите няколко дни\", каза той.\r\n\t \r\n\tПомпейо прекара 13 часа в Северна Корея и проведе 90-минутна среща с Ким, която е втората им за малко повече от месец.\r\n\t \r\n\tАмериканският президент Доналд Тръмп смята освобождаването на тримата американски граждани като \"позитивен жест на добра воля\" от страна на севернокорейския лидер Ким Чен-ун, заяви Белият дом, цитиран от Ройтерс.\r\n\t \r\n\tАмериканските граждани от корейски произход Ким Дон-чхул, Ким Хак-сон и Тони Ким бяха обвинени от Северна Корея в противодържавна дейност. Арестите им обаче бяха сметнати от мнозина за политически мотивирани.", "date": "2018.05.09", "title": "Трима американци, освободени от Северна Корея, пътуват към САЩ с държавния секретар"}
{"url": "http://www.mediapool.bg/osem-irantsi-sa-ubiti-pri-izraelska-raketna-ataka-v-siriya-news278904.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПри израелски ракетен удар срещу ирански военен обект южно от Дамаск са убити най-малко 15 души, включително осем иранци, съобщи базираният във Великобритания Сирийски център за наблюдение на човешките права, цитиран от Ройтерс.\r\n\t \r\n\tИнформации за израелски ракетен удар в сектора Кисуе късно снощи се появиха след изявлението на президента Доналд Тръмп, че изтегля САЩ от ядрената сделка за Иран.\r\n\t \r\n\tВ Дамаск днес държавните медии съобщиха, че противовъздушната отбрана на Сирия е свалила две израелски ракети, а според военен командир от регионалния съюз, който подкрепя Дамаск, Израел е нанесъл удар по сирийска военна база, без да причини жертви.\r\n\t \r\n\tИзраелската армия отказа да коментира съобщенията, които дойдоха малко след като снощи тя заяви, че е засякла \"необичайна активност\" на иранските сили в Сирия и обяви повишена готовност.\r\n\t \r\n\tИран е важен поддръжник на армията на сирийския президент Башар ал Асад и изпрати сили на \"Гвардейците на ислямската революция\" в негова помощ, наред с шиитски милиции от региона, сред които ливанската Хизбула.\n\n\r\n\t \r\n\tИзраел, който смята Иран за свой върховен враг, а Хизбула - за най-голямата заплаха по границите си, многократно е нанасял удари по ирански сили и бойци на Хизбула в Сирия, предимно за да спре прехвърляне на оръжие между тях, припомня Ройтерс.", "date": "2018.05.09", "title": "Осем иранци са убити при израелска ракетна атака в Сирия"}
{"url": "http://www.mediapool.bg/prostrelyana-e-chernogorska-zhurnalistka-news278865.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНападатели простреляха и раниха независима черногорска журналистка, писала за престъпността и корупцията в малката балканска държава, съобщи \"Асошиейтед прес\".\r\n\t \r\n\t49-годишната Оливера Лакич, журналист от вестника \"Черногорски вести\", е била ранена в крака пред дома си в столицата Подгорица. \r\n\t \r\n\tЛакич е откарана в болница и няма опасност за живота й. Нападателят се издирва, заяви Веско Дамянович, директор на черногорската полиция.\n\n\r\n\t \r\n\t\"Веднага щом получихме информацията, отцепихме района на стрелбата. Започнахме разследване. Блокирахме всички изходи и входове към града.\"\r\n\t \r\n\tПреди шест години Лакич бе пребита, след като публикува поредица статии за предполагаеми тъмни сделки около фабрика за тютюн.", "date": "2018.05.09", "title": "Простреляна е черногорска журналистка"}
{"url": "http://www.mediapool.bg/70-g-sled-sazdavaneto-si-izrael-e-izpraven-pred-predizvikatelstvoto-na-svoyata-identichnost-news278906.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа 70 години Израел изгради процъфтяваща икономика, стана най-голямата регионална военна сила и надви многобройни врагове. Много израелци обаче се питат дали страната им не е изправена пред нова заплаха: самата себе си.\r\n\t \r\n\tНа фона на наближаващата годишнината от провъзгласяването му за държава на 14 май 1948 г. Израел е разделен между тези, за които еврейската идентичност трябва да е на първо място, и онези, които се тревожат за демократичния характер на държавата си.\r\n\t \r\n\t\"Израелците са свързани от съдбата. Когато съществуването ни бива оспорвано, ние сме единни\", обяснява Йедидия Щерн, преподавател по право в университета Бар Илан и вицепрезидент на мозъчния тръст Израелски институт за демокрация.\r\n\t \r\n\tНастъпи ли сигурност обаче, \"отново можем на воля да се борим едни с други за посоката\", която трябва да се следва, казва той.\r\n\t \r\n\tПравителството на Бенямин Нетаняху, смятано за най-дясното в израелската история, разбуни духовете сред видни представители на обществеността, като предложи законопроект, който цели да се засили еврейската идентичност на Израел.\r\n\t \n\n\r\n\tПодобни мерки отразяват стремежа на младата държава, родена от пепелта на Холокоста, да намери идентичността си, казват експерти.\r\n\t \r\n\tЗащитниците на тези мерки ги оправдават с желанието да се чуе гласът и на други общности, освен традиционния елит.\r\n\t \r\n\tНо техните критици, членове на опозицията, артисти, университетски преподаватели или бивши висши ръководители, се безпокоят от популистки политики, които атакуват демокрацията.\r\n\t \r\n\tТази интроспекция се прояви наскоро в законопроект, определящ Израел като национална държава на еврейския народ, еврейския език (иврит) - като единствен официален език, а Ерусалим - като \"единна столица\" на страната.\r\n\t \r\n\tПроектът беше приет на първо четене в парламента.Стара дилема\r\n\t \r\n\tВ неделя министерска комисия представи друг текст, ограничаващ правомощията на Върховния съд да обявява за недействителни законите, които според него противоречат на демократичните ценности.\r\n\t \r\n\tСпоред министрите, които подкрепят този закон, съдът се е сдобил с твърде голямо влияние спрямо останалите подразделения на властта.\r\n\t \r\n\tВърховният съд ги разгневи, като нареди евакуирането на някои еврейски селища на окупираните палестински територии и преустанови временно план за експулсиране на африкански мигранти.\r\n\t \r\n\tМеждувременно министерството на културата се опита в последния години да съкрати средствата за културни институции, проявили се като \"нелоялни\" към Израел.\r\n\t \r\n\tТова раздвоение предшества създаването на Израел.\r\n\t \r\n\tПрез 1947 г. светските ционистки ръководители и ултраортодоксалните еврейски представители на практика се разбраха ултраортодоксалните, които стриктно спазват законите на юдаизма, да си запазят правото да имат последната дума по закона в областта на частното право, например по отношение на брака, и да се наложи спазването на шабат - свещения ден, отреден всяка седмица за почивка.\r\n\t \r\n\tСпоразумението остана в сила, когато Израел обяви независимост, илюстрирайки стремежа за помиряване на демократичните ценности и еврейския характер на новосъздадената нация.\r\n\tИзраел официално няма конституция, а заместващи я \"основни закони\".\r\n\t \r\n\tПрез 1992 г. парламентът прие два фундаментални закона, които утвърдиха \"еврейските и демократични\" ценности на Израел и наложиха изискване всеки закон да е подчинен на тези ценности. Липсата на ясно определение за \"еврейски\" и \"демократичен\" обаче дава възможност за тълкувания.\"Дом\" или \"крепост\" \r\n\t \r\n\t\"Все повече израелци изпитват нуждата да избират между \"еврейски\" и \"демократичен\" и имат усещането, че при прилагането на тези ценности не е спазен балансът\", казва Йедидия Щерн, основавайки се на допитвания на своя институт.\r\n\t \r\n\tСветските евреи с европейски произход, със социадемократически ценности, доминираха през първите 40 години от съществуването на Израел, казва той. Оттогава обаче други общности, като евреите от арабските страни, религиозните националисти и ултраортодоксалните, се наложиха като политическа сила.\r\n\t \r\n\tИзраелските араби, които представляват 17,5 процента от населението, са дори още по-ангажирани политически.\r\n\t \r\n\tИзраелско-палестинският конфликт продължава да хвърля сянка върху бъдещето. Все повече десни политиците се противопоставят на създаването на палестинска държава и говорят открито за анексиране на по-голямата част от окупирания Западен бряг.\r\n\t \r\n\tПротивниците им \"размахват\" демократичния и демографския аргумент.\r\n\t \r\n\tПредвид демографските реалности, ако иска да остане еврейска държава, Израел ще трябва да откаже равни права на палестинците и да наложи режим на апартейд, изтъкват те.\r\n\t \r\n\t\"Израел беше създаден, за да може еврейският народ, който никога не се е чувствал у дома си никъде по света, най-сетне да има свой дом\", заяви наскоро Давид Гросман - едно от големите имена на израелската литература.\r\n\t \r\n\t\"Днес, след 70 години на удивителни постижения в толкова области, Израел, с цялата си мощ, може би е крепост, но все още не е дом. Израелците няма да имат дом, докато палестинците не получат своя\", каза той.", "date": "2018.05.09", "title": "70 г. след създаването си Израел е изправен пред предизвикателството на своята идентичност"}
{"url": "http://www.mediapool.bg/martin-skorseze-i-keit-blanshet-otkriha-festivala-v-kan-news278867.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканският кинорежисьор Мартин Скорсезе и австралийската актриса Кейт Бланшет, която е тазгодишният председател на журито, обявиха 71-ия кинофестивал в Кан за открит, съобщи Франс прес.\r\n\tТова е първото издание на форума след избухването на скандала с американския продуцент Харви Уайнстийн.\r\n\t\"Споделяме страст към киното, всички сме тук, за да честваме седмото изкуство\", обяви режисьорът на \"Шофьор на такси\", който заедно с Кейт Бланшет откри снощи официално 12-дневния фестивал на киното.\r\n\tСкорсезе ще получи наградата \"Златна карета\" за цялостно творчество. Тази награда се връчва в началото на паралелната секция на фестивала \"Петнайсетдневка на режисьорите\".\r\n\tСред другите членове на журито са френската актриса Леа Сейду, американската актриса Кристен Стюарт, американската режисьорка Ава Дюверне, френският режисьор Робер Гедигян, канадският режисьор Дени Вилньов и руският режисьор Андрей Звягинцев.\n\n\r\n\t\"Златната палма\" на Фестивала в Кан ще бъде връчена на 19 май. За нея се състезават 21 филма. Извън конкурсната програма е предвидена премиерата на \"Соло: История от Междузвездни войни\".\r\n\tТази година организаторите са предвидили пускането на специална телефонна линия, на която жертвите на сексуално насилие да споделят какво им се е случило.\r\n\tТазгодишната селекция се е постарала да включи във феста повече жени режисьори.\r\n\tОсвен това сто жени ще дефилират по червения килим на кинофестивал в Кан в знак на солидарност с жертвите на сексуално насилие в Холивуд.\r\n\tДамската акция е предвидена за събота.", "date": "2018.05.09", "title": "Мартин Скорсезе и Кейт Бланшет откриха фестивала в Кан"}
{"url": "http://www.mediapool.bg/sanktsiite-na-sasht-sreshtu-iran-vlizat-v-sila-nezabavno-za-novi-dogovori-news278868.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъзстановяването на санкциите на САЩ срещу Иран, свързани с ядрената програма на Техеран, влизат в сила незабавно за нови договори, докато вече работещите с Иран фирми ще имат няколко месеца да прекратят търговските си отношения с него, заяви съветникът на Тръмп за националната сигурност Джон Болтън, цитиран от Франс прес.\r\n\t \r\n\tМинистерството на финансите на САЩ обяви, че санкциите по вече сключени с Иран договори ще влязат в сила след преходен период от 90 до 180 дни.\r\n\t \r\n\t\"Напълно е възможно да последват и още санкции, ако получим нови сведения. Искаме да окажем колкото се може по-голям икономически натиск над Иран и да го лишим от достъпа до приходите, с които щеше да разполага, ако САЩ не се бяха изтеглили от ядреното споразумение. Не се разрешават никакви нови договори\", каза Болтън.\n\n\r\n\t \r\n\tЗа вече сключени договори, включително за чуждестранните, често европейски, фирми, които са инвестирали в Иран, преходният период от три до шест месеца \"е начин да им се даде възможност да напуснат\" Иран, добави Болтън.\r\n\t \r\n\tНовият посланик на САЩ в Германия Ричард Гренел, който встъпи в длъжност вчера, призова германските фирми да прекратят дейностите си в Иран.\r\n\t \r\n\tПрезидентът Доналд Тръмп \"каза, че санкциите ще са насочени към критично важни сектори от икономиката на Иран. Работещите с Иран германски фирми би трябвало незабавно да прекратят дейностите си\", написа Гренел в Туитър.\r\n\t \r\n\tГермания е един от главните икономически партньори на Иран. По данни на министерството на икономиката от 2016 г. германският износ е достигнал около 2,6 милиарда долара, което е повишение от 26 процента за една година.\r\n\t \r\n\tМинистърът на финансите на САЩ Стивън Мнучин съобщи, че решението на Тръмп да изтегли САЩ от иранското ядрено споразумение анулира разрешителните на американската фирма Боинг и европейския й конкурент Еърбъс за продажби на пътнически самолети на Иран, предаде Асошиейтед прес.", "date": "2018.05.09", "title": "Санкциите на САЩ срещу Иран влизат в сила незабавно за нови договори"}
{"url": "http://www.mediapool.bg/onkobolnata-teodora-madzharova-se-pribra-v-bulgaria-news278869.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОнкоболната Теодора Маджарова, чието състояние се влоши по време на алтернативно лечение в Бразилия, се е прибрала в България. След 27-часово пътуване жената вече е настанена в спешното отделение на столична болница.\r\n\tКъсно снощи Теодора е пристигнала на летището в Истанбул с полет от Бразилия и лекарският екип, пътувал с нея, е преценил, че състоянието ѝ е стабилно, което позволява пътуването до София да се осъществи веднага, съобщават от генералното ни консулство в Истанбул.\r\n\tЗа осигуряване на най-бързото транспортиране на българката до София бе създаден санитарен коридор.\r\n\tВ момента тя е настанена в болница \"Токуда\", в Клиниката по анестезиология и интензивно лечение и е под грижите на водещите специалисти по интензивна терапия, медицинска онкология, неврохирургия, образна диагностика и клинична лаборатория.\r\n\t\"Обективното ѝ състояние е тежко, в следствие на основното ѝ онкологично заболяване, върху което влияние е оказало и продължителното пътуване. Усилията на медицинските екипи са насочени към стабилизиране на жизнените функции и недопускане на болка и страдание\", съобщиха от лечебното заведение.\r\n\t \n\n\r\n\t32-годишната Теодора Маджарова заминава в края на март за Бразилия, за да търси последен шанс за изцеление при лечителя Жоао де Деус, след като преди две години е била диагностицирана с рак на гърдата и конвенционалните методи не са дали резултат. За заминаването срещу 3000 лева посредничи \"медиумът\" Кармен Лазарова, за която проверка на здравните власти установи, че неправомерно упражнява неконвенционални лечебни методи, за което ще бъде глобена с до 10 000 лева.\r\n\tСъстоянието на Теодора се влошава след пристигането й в Бразилия, а семейството започва да търси варианти за прибирането й в България. Полетът до тук бе рискован и за транспортирането на Теодора със специален самолет до България беше необходима голяма сума, за което семейството й разкри банкова сметка и започна да събира пари. Миналия понеделник стана ясно, че са набрани 30 хил. евро, които ще са достатъчни за връщането на Теодора, а Министерството на външните работи се ангажира да съдейства за прибирането й.", "date": "2018.05.09", "title": "Онкоболната Теодора Маджарова се прибра в България"}
{"url": "http://www.mediapool.bg/kandidatite-za-meditsina-v-su-oshte-chakat-informatsiya-za-izpitite-news278871.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесет дни преди крайния срок за подаване на документи за участие в редовните кандидатстудентски изпити в Софийския университет \"Св. Климент Охридски\" официална информация за променените условия за влизане в специалност \"Медицина\" липсва. Това е една от търсените специалности в университета, за която зрелостниците обикновено се подготвят не в последния момент, а 2 години преди да се явят на препитванията.\r\n\tПреди повече от две седмици Академичният съвет на Алма матер реши да промени в крачка условията за прием на бъдещите медици и вместо да ги отсява със собствените си изпити по химия и биология да го направи с препитванията, организирани и оценявани от Медицинския университет в София. Официалният довод за това е неразбирателство между структурите на университета, заради което деканът на Медицинския факултет проф. Любомир Спасов постави ултиматум – или сам да подбира бъдещите студенти, или въобще да не приема такива.\r\n\tЗа промяната в условията за кандидатстване беше съобщено с едно изречение в кратко съобщение на сайта на университета, което започваше с това, че все пак прием за \"Медицина\" за новата учебна година ще има, след като първоначално беше обявено, че той ще е нулев. То обаче води до промяна в правилника за прием на студенти, както и до разместване на графика на кандидатстудентската кампания специално за тази специалност.\r\n\tСрокът за подаване на документи за редовната изпитна сесия в СУ изтича на 18 май. Все още нито на сайта на университета, нито на страницата на Медицинския факултет има каквато и да е подробна информация как точно ще се кандидатства.\r\n\tПромяната на правилата в крачка предизвика напрежение в университета. Срещу нея се обявиха Биологическият факултет и Факултетът по химия и фармация. Според тях това решение е обида за преподавателите в двете структури, които от години подготвят изпитите по химия и и биология. Освен това то петни авторитета на най-старото висше училище в страната.\r\n\tВъпреки това промяна на решението за приема по \"Медицина\" за тази година няма да има. Това беше потвърдено за пореден път от ректора проф. Анастас Герджиков на среща със студенти и преподаватели от Факултета по химия и фармация (ФХФ) във вторник.\r\n\tТам беше поставен и въпросът за липсата на информация, което води до объркване и напрежение сред кандидат-студентите и учителите, които ги подготвят за изпитите. Целият проблем идва от това, че форматът на изпитите в двата университета е различен и съответно подготовката на кандидатите е различна.\r\n\tПо биология в Медицинския университет се развиват въпроси, които масово преди това се учат наизуст. В Софийския университет се решава тест. По химия изпитът в МУ е четири задачи, които се избират от около 400 възможности, включени в сборник, който университетът продава, и чието съдържание не е променяно от години. В Софийския университет препитването се състои от тест и две логически задачи – по органична и по неорганична химия.\r\n\t\"На ден получаваме по 15 обаждания от учители какво се случва. На сайта на Медицинския факултет информация няма. В кандидатстудентската секция на сайта на университета - също. Дължим информация на хората, които са се подготвяли две години\", коментира доц. Елена Бояджиева от Лабораторията по химическо образование.\r\n\tКраткият отговор на проф. Герджиков беше, че информация ще има скоро.\r\n\tКандидатите за \"Медицина\" в СУ ще подават документи за участие в изпити в Медицинския университет и в тях ще посочват за кой университет искат да важат оценките им. Класирането за Медицинския факултет на СУ ще се прави от Алма матер, но ще е отделно от това за всички специалности.\r\n\tПървото класиране за „Медицина“ ще е заедно с второто за всички специалности. Второто – ще е самостоятелно и с неясно към момента с какви дати. Третото класиране ще съвпадне с третото за всички специалности, стана ясно от думите на ректора. Това се налага, тъй като изпитите в Медицинския университет са след края на сесията в СУ. Не е ясно как ще се прави класирането при положение, че кандидатите за \"Медицина\" искат да кандидатстват и за други специалности в Софийския университет.\r\n\tИначе на срещата се разбра още, че за следващата година представителите на различните факултети в СУ ще се опитат да изгладят различията си, за да не се получава същата ситуация и през 2019 г. Представителите на ФХФ обаче се обявиха срещу приемането на формата на препитването, който се използва в Медицинския университет.\r\n\t\"Той тотално убива средното образование. Кара децата да зубрят, а не да мислят\", коментира доц. Бояджиева. Колегите ѝ допълниха, че задачите на изпита в СУ са направени така, че да покажат дали кандидатите имат достатъчно знания и логическо мислене. Те не се \"продават предварително\" и се правят от хора, които имат доказани компетентности в подготовката на условията.\r\n\tОт разговора стана ясно, че проблем идва основно от това, че деканът на Медицинския факултет искал да има достъп до задачите предварително, който му бил отказан от изпитната комисия, назначавана от декана на ФХФ. Мотивът е да се предотврати изтичането на информация. За това информация за задачите нямал и деканът на ФХФ.\r\n\tРепликата на ректора на това обяснение остави впечатление, че от Медицинския факултет се съмняват дали това, че задачите се знаят от няколко души и в деня на изпита се избира един вариант от три, а не от повече, не води до изтичане на информация. Това предизвика недоволството на преподавателите, които обявиха, че толкова години подобни слухове за изпита в СУ не е имало, докато такива се чували за Медицинския университет.\r\n\t\"Винаги се разбира кои са задачите за МУ. Аз няма да кандидатствам там и ги разбрах. Даже не ми струваше пари. За СУ никога не излизат. Затова избрах Софийския\", заяви и кандидат-студентката Мария Василева, която на няколко пъти се изправи срещу ректора проф. Герджиков. Тя добави, че след две години подготовка за изпитите за \"Медицина\" в Софийския се е отказала да кандидатства, тъй като не иска да се явява на препитванията на Медицинския университет. \"Защо ми отнехте правото да кандидатствам в СУ\", попита тя.\r\n\tЕдинственото, което отговори проф. Герджиков, беше, че не го интересували слухове за други университети, а Софийският университет. В същото време друг университет реално ще подбере бъдещите медици в Алма матер.\r\n\tНа срещата стана ясно, че за да не се стига до същата ситуация през 2019 г., ще бъдат направени комисии, които да се опитат да изгладят различията между факултетите. Такива е имало и за тази кампания, но до консенсус не се стигнало, а въпросът беше оставен на Академичния съвет.\r\n\tРекторът на няколко пъти предупреди, че ако отново се стигне до решение на Академичния съвет (АС), пак ще се влезе в задънена улица. Той пък не можел да направи нищо, тъй като крайното решение се взема от АС.\r\n\tИначе целият проблем е поредното доказателство за разделението между отделните звена на университета. Ректорът проф. Герджиков също потвърди за проблема и обясни, че много по-сериозно негово проявление е несъгласието на факултетите с повече приходи да дават част от тях за финансиране на тези, които имат недостиг на средства.", "date": "2018.05.09", "title": "Кандидатите за \"Медицина\" в СУ още чакат информация за изпитите"}
{"url": "http://www.mediapool.bg/evrostat-na-trima-balgari-v-trudosposobna-vazrast-se-pada-po-edin-pensioner-news278870.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНа трима българи в трудоспособна възраст от 15 до 64 години се пада по един пенсионер на възраст над 65 години, показват данни от анализ на Евростат за степента на зависимост на възрастните хора в ЕС към трудоспособното население в Евросъюза през 2017 г.\r\n\tТова означава, че на около 4.4 милиона българи в трудоспособна възраст се падат съответно 1.4 милиона наши сънародници на възраст над 65 години или съответно 31.8 на сто, според европейската статистика.\r\n\tСредният показател за ЕС за възрастовата зависимост на европейците на 65 и повече години към пълнолетното население, е 19.4 на сто.\r\n\tСпоред данни на родната статистика за 2017 г. процесът на застаряване на населението у нас е бил по-голям сред жените, отколкото сред мъжете - относителният дял на жените у нас на възраст над 65  години е бил 24 на сто, а при мъжете - 17.4 на сто.\r\n\tТази разлика се обяснява с по-голямата смъртност сред мъжката половина на населението у нас, което съответно води и до по-ниска продължителност на живота.\n\n\r\n\tПрез миналата година средната продължителност на живота у нас е била 75.5 години, като при жените тя е била 79 години, а при мъжете - 72 години.\r\n\tВ регионален аспект областите с най-висок процент възрастно население са Видин - 29 на сто, Габрово - 28 на сто и Кюстендил - 27 на сто.\r\n\tНай-нисък е делът на възрастното население в столицата София - 17 на сто и Варна - 18 на сто.\r\n\tПочти един на всеки пет души в ЕС от пълнолетното население на Евросъюза през 2017 г., е бил на възраст 65 или повече години, което представлява население от близо 100 милиона души в тази възрастова категория или 19.4 на сто, показва анализът на Евростат.\r\n\tСъотношението старост - пълнолетно население, е било най-високо в Италия - 35 процента, Гърция - 34 процента и Финландия - 33 процента, следвани от Португалия - 32.5 и Германия - 32.4 процента. По този показател страната ни се нарежда след Германия - 31.8 процента. В тези шест страни членки на ЕС - на трима души от пълнолетното население - се е падал по един пенсионер, отчита Евростат.\r\n\tВ противоположния край на скалата най-ниски съотношения старост - пълнолетно население са били регистрирани в Люксембург - 20.5 процента и Ирландия - 20.7 процента, пред Словакия - 21=5 процента и Кипър - 22.8 процента. В тези държави членки е имало около пет души в трудоспособна възраст за всеки възрастен човек.\r\n\tНай-голямо увеличение за 10-годишен период (1997-2017 г.), тоест застаряване на населението за сметка на трудоспособните лица, е регистрирано във Финландия (+11.5 процента), Малта (+10.7 процента), Словения (+10 процента), Литва и Португалия (+ 9.7 процента), Италия (+ 9.6 процента), Германия и Латвия (и двете + 9.4 процента) и др.", "date": "2018.05.09", "title": "Евростат: На трима българи в трудоспособна възраст се пада по един пенсионер"}
{"url": "http://www.mediapool.bg/9-mai-gerb-aktsentira-varhu-obedinena-evropa-bsp-varhu-rolyata-na-savetskata-armiya-news278873.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДвете най-големи парламентарни групи – на ГЕРБ и БСП – се разминаха в интерпретациите си на днешния празничен ден. В специални декларации по повод 9 май от ГЕРБ акцентираха върху мира, обединението на европейските народи и мястото на България в него, а от БСП – върху изиграната от Съветската армия „основна роля за постигането на мира в Европа и света“.\r\n\tОще преди започване на заседанието младежи от ГЕРБ и председателят на групата Цветан Цветанов раздаваха значки и флаери в чест на Деня на Европа.\r\n\t\"Денят на Европа е ден, посветен на мира и обединението на европейските народи. Ден, в който за пореден път заявяваме своята решимост да продължим да отстояваме принципите, положени в основата на обединена Европа\", заяви при откриването на заседанието председателят на Народното събрание Цвета Караянчева.\r\n\tДнес всички имаме повод за основателна гордост, защото през последните месеци България не просто се утвърди като отговорен и надежден член на ЕС, но и даде значим принос в дебата за бъдещето на общия ни европейски дом, отбеляза тя.\r\n\tСега Европа е България, тук се дискутират важни за всички европейските граждани теми, търсят се най-удачните решения, заяви Караянчева. Уверена съм, че всеки един от нас ще продължи да работи и да влага своята енергия за постигане на общите ни европейски цели - мир, стабилност и просперитет, каза още тя.\r\n\tПосле от името на ПГ на ГЕРБ председателката на парламентарната комисия по външна политика Джема Грозданова изрази почит и признание към всички, работили за постигане на мечтата на редица поколения българи да видят и България наредена като равноправен член на семейството на европейските народи.\r\n\tЕвропейският проект от неговото начало до днес без съмнение е най-мирният проект на човечеството, каза тя и допълни, че първото българско европредседателство дава възможност още по-активно да съдействаме за обединяваща визия за европейското бъдеще, което ние желаем да споделяме със страните от ЕС и със съседите си от Западните Балкани.\n\n\r\n\tЗаедно можем да отговорим още по-успешно на сериозните предизвикателствата на нашето време. Надяваме се, че тази позиция споделят както всички политически сили у нас, така и българските граждани, заявяват от ГЕРБ. В това дясната партия вижда защитата на националния интерес.\r\n\tВ резултат на искрените усилия на българското общество за постигане на тази цел през 2007 г. България стана пълноправен член на ЕС, основан на принципите на свободата, солидарността и равноправието между държавите-членки, чиято цел е благоденствие на всички граждани и свободно движение на хора и капитали, се посочва в декларацията на ГЕРБ.\r\n\t\"Без 9 май 1945 г. - Денят на победата, нямаше да има 9 май 1950 г. - Денят на Европа, и Европа нямаше да бъде такава, каквато е днес, светът - също\", заяви след това заместник-председателят на ПГ на \"БСП за България\" Драгомир Стойнев.\r\n\tДнес е важен ден, в който прекланяме глави пред несломимата воля и военен подвиг на онези, които сложиха край на най-голямата и най-унищожителната война в историята на човечеството и спасиха милиони човешки животи, посочи той. Стойнев отбеляза също, че днес по традиция българите почитат съветската армия и хилядите загинали в антифашистката съпротива. Днес е ден, в който гледаме назад към опустошената Европа, но виждаме и първите искри на нейното възраждане и единство, добави той.\"Преди 73 години на 9 май фашистка Германия подписва своята безусловна капитулация. Преди 68 години на 9 май в Париж Робърт Шуман споделя своята идея за ново политическо обединение в Европа, което да направи войната между европейските народи немислима. Търсено съвпадение или знак за дълбокия разум на следвоенните политици\", попита Стойнев.\r\n\t\"Строим или рушим обаче днес\", попита той и отбеляза, че изградените след Втората световна война колективни системи за сигурност в света са в сериозно изпитание и напрежението ескалира въпреки многото думи за свобода, демокрация и мир.\r\n\tСпоред българските социалисти мястото на България в тази динамика трябва да е мястото на разума, който \"тръгва от това най-сетне да оценим достойно и спокойно миналото и да спрем с отричането и дребните вътрешни боричкания\".\r\n\t\"Исторически факт е, че съветската армия има основната роля за постигането на мира в Европа и света. Исторически факт е, че мирният градеж, започнал през 1945 г., е успешен, благодарение на целенасочените усилия и осъзнатата отговорност на държавите и политиците, независимо от политическия строй\", посочи Драгомир Стойнев. \"Днес БСП работи за България като държава, осъзнаваща заплахите, но и достатъчно разумна и балансирана, за да не отрича миналото и връзката си с руската страна“, добави той.\r\n\t\"Българските социалисти пазим европейската перспектива на България, но вярваме също така, че нагнетяването на омраза, подозрения, негативизъм към руската страна е вредно и опасно, включително за самата Европа и света, защото Русия цивилизационно, духовно, икономически и политически е част от Европа\", каза още Драгомир Стойнев.\r\n\tОбединена Европа е отказ от национализмите във вида, в който те противопоставят народите едни на други, разделят хората по етнос и по религия и използват това противопоставяне, за да реализират цели, които нямат нищо общо с просперитета на хората, на нациите, на Европа. Това заяви зам.-председателят на ПГ на ДПС Йордан Цонев.\r\n\tПо думите му мечтата за обединена Европа е мечта за мирна Европа, Европа, в която няма световни войни, Европа без национализъм. Национализмите в 20-и век доведоха до двете световни войни, каза той.\r\n\tОт деня на създаването си ДПС стои на европейския път, посочи Цонев. Призоваваме да вървим по пътя на мечтата на европейските народи, но да не забравяме никога кое противопоставя европейските народи, кое доведе до тези катастрофи, защото днес тази опасност е по-жива от всякога, каза още той.", "date": "2018.05.09", "title": "9 май: ГЕРБ акцентира върху обединена Европа, БСП – върху ролята на съветската армия"}
{"url": "http://www.mediapool.bg/tramp-e-ekspert-v-razvalyaneto-na-sporazumeniya-no-ne-postiga-novi-news278874.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп се отказа от ядреното споразумение с Иран, заявявайки, че по този начин ще може да постигне още по-добър договор, който да контролира и иранските балистични ракети, както и влиянието на Техеран в региона. Звучи ли ви познато? Би трябвало. Той говори същото - за по-добри споразумения, когато изтегли САЩ от Парижкото споразумение за климата. \r\n\t \r\n\tДаде същите празни обещания, заявявайки, че ще представи планове за мир в Близкия изток, и за по-добро, по-евтино и по-достъпно здравеопазване. \r\n\t \r\n\tЗасега Тръмп показа, че е експерт в развалянето на споразумения - относително лесна задача за един президент - и че изобщо не му достигат задълбочеността в политиката, стратегическата визия и търпението, необходими за сключването на нови споразумения, се казва в редакционна статия на в. \"Ню Йорк таймс\", цитирана от БТА. \n\n\r\n\t \r\n\tКато става дума за опасността от надпревара в ядреното въоръжаване в Близкия изток, няма признаци, че Иран или която и да е друга от основните сили, участващи във все още съществуващото и засега успешно споразумение просто ще последва измисления от Тръмп нов план. \r\n\t \r\n\tПо-вероятно е решението му да позволи на Техеран да поднови ядрената си програма, да влоши отношенията с европейските съюзници, да подкопае доверието в Америка, да създаде условията за евентуална по-голяма война в Близкия изток и да затрудни постигането на споразумение със Северна Корея относно нейната ядрена програма. \r\n\t \r\n\tС други думи, точно каквото можеше да се очаква от човек, който въпреки серия от банкрути и съдебни дела срещу него има репутацията на майстор на сделките - вероятно заради една книга и телевизионно риалити шоу. \r\n\t \r\n\tТой продължава да отхвърля споразумения, които според него не е трябвало никога да бъдат сключвани, и нарушени обещания за \"по-добра сделка\".\r\n\t \r\n\tВ същото време Тръмп премина от заплахи за война към дипломация със Северна Корея и се готви да се срещне с нейния лидер Ким Чен-ун, за да го убеди да изостави ядрената си програма и арсенал от 20 до 60 оръжия. \r\n\t \r\n\tЗащо севернокорейците да вярват, че САЩ ще спазят което и да е споразумение, сключено от президента? Залозите с Иран са високи. Със Северна Корея обаче те са още по-високи, подчертава американският всекидневник.", "date": "2018.05.09", "title": "Тръмп е експерт в развалянето на споразумения, но не постига нови*"}
{"url": "http://www.mediapool.bg/karakachanov-se-uvolnyava-ako-modernizatsiyata-ne-tragne-news278877.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът и министър на отбраната Красимир Каракачанов се закани да подаде оставка, ако проектите за модернизация на армията не потръгнат. , коментира той в сряда следобед пред бТВ. Като проблем пред реализацията на проектите той посочи БСП, поради което се срещнал с лидера ѝ Корнелия Нинова.\r\n\tПо-рано същия ден правителството не обсъди проектите за покупка на нови изтребители и бронирани машини, макар че точките най-после влязоха в дневния ред на заседанието.\r\n\tКаракачанов съобщи, че поредното отлагане се дължи на отсъствието на финансовия министър Владислав Горанов, който е извън страната.\r\n\tКаракачанов добави, че е получил уверение от Горанов, че другата седмица Министерството на финансите ще е готово със своето становище.\r\n\tПо думите му проектите са съгласувани с абсолютно всички министерства, липсва само становището на финансовото.\n\n\r\n\tСпоред него няма основание да бъде получен отказ по тези проекти.\r\n\tСамият той на няколко пъти отложи внасянето на проектите в МС, като очакванията бяха, че тази седмица това най-накрая ще се случи. \r\n\tОчаква се проектът за нов тип боен изтребител да е на стойност около 1.5 млрд. лева, а този за нови бронирани машини за Сухопътни войски – за над 1.2 млрд. лева. \r\n\tКаракачанов съобщи, че до края на май ще е готов и проектът за закупуване на два нови патрулни кораба, който се очаква да излезе над 820 млн. лева.\r\n\tВ края на миналата седмица премиерът Бойко Борисов се обяви срещу купуването на \"оръжия на килограм\", но пое ангажимент, че България ще модернизира армията си.\r\n\tСпоред източници на Меdiapool най-голям шанс за реализация има проектът за нови бронирани машини. Доскоро той се движеше най-бавно, но правителството смени приоритетите и сега основните усилия са насочени към него.\r\n\tКаракачанов каза миналата седмица, че се надява до края на годината да се сключи поне една сделка, но това изглежда много съмнително на фона на поредното забавяне.\r\n\tПред бТВ министърът отново обясни обстойно защо се наложило , въпреки енергичната съпротива на партньора си от \"Обединени патриоти\" Волен Сидеров.\r\n\t\"Аз не търся БСП за подкрепа, но тъй като на два пъти г-жа Нинова на два консултативни съвета по национална сигурност, на които разглеждаме темата за модернизацията на армията и необходимостта от повече средства в отбраната, тя заявява, че БСП са против увеличаване на средствата за отбрана, което означава против увеличаване на заплатите на военнослужещите, против това да се закупува нова модерна техника, против това да модернизираме армията, против да поддържаме старата техника, аз смятам, че мое задължение е, като човек национално мислещ и министър на отбраната да запозная г-жа Нинова с това какво е състоянието на армията и защо се налагат тези разходи\", каза Каракачанов.\r\n\t\"Живеем в 21-ви век. Мен, човекът, който някои хора, крайните либерали в България, наричат националист, да го обвиняват за това, че е комуникативен и търси диалог с опозицията по важни за държавата проблеми, какъвто е проблемът с отбраната и въоръжените сили, не го разбирам\", допълни той и уточни, че това не е \"евтин популизъм\".\r\n\tПо думите му с Корнелия Нинова те са говорили час и половина за модернизацията на армията и отговорът от нейна страна е бил \"Ще видим\".\r\n\t\"Ще видят и българските граждани дали БСП действително милее за военнослужещите, армията и сигурността. Подкрепяйки проектите за модернизация, това ще бъде подкрепа за българския войник, българския офицер и за модернизация на българската армия. Гласувайки конюнктурно, на инат, това означава, че действително в България това политическо разделение, това елементарно противопоставяне – ти си против не защото така мислиш, а защото си опозиция – аз не го разбирам\", заяви Каракачанов.\r\n\tТой е доволен от срещата с Нинова, защото си е изпълнил задължението да обясни каква е необходимостта от проектите за модернизация.\r\n\tВ коментар на изявлението на Сидеров, че \"не е упълномощавал въпросните лица (Красимир Каракачанов и Валери Симеонов) да преговарят с която и да е партия извън управляващата коалиция\", Каракачанов заяви, че той е министър на отбраната и като такъв провежда срещи с най-различни фактори – външнополитически, вътрешнополитически и за тези срещи уведомява министър-председателя.\r\n\t\"Мога ли да търся упълномощение от който и да било партиен лидер за това дали да се срещам с един, втори, трети, пети посланик, с министър на отбраната на Америка, на Германия, на Франция\", попита министърът, който е и лидер на ВМРО.\r\n\tНе е имало заседание на коалицията и не са си изяснили отношенията, каза той: \"Вчера търсих Сидеров, но телефонът му беше зает, после не ми върна, но няма проблеми, ние с него имаме нормална комуникация\".\r\n\tПо въпроса за вероизповеданията който също бе обсъден с Нинова, има два законопроекта по една и съща тема, каза Каракачанов. Според него те трябва да бъдат обединени в един – същото бе и предложението на председателката на БСП, която заедно с Цветан Цветанов и Мустафа Карадайъ е съвносител на атакувания от Каракачанов проект.\r\n\tТой обясни, че ГЕРБ внасят един законопроект, който е изготвен от ДПС, и \"дори не сме поканени да го подпишем\". Подписан е от Цветанов, Нинова и Карадайъ, допълни министърът.\r\n\tСпоред Каракачанов този законопроект решава един-два от наболелите проблеми с вероизповеданията.\r\n\t\"Ние работим по този въпрос, по темата с радикалните религии, които се проявяват не само в Европа, но и в България. (...) Законопроектът е готов и днес е внесен в деловодството. Оттук нататък диалогът трябва да бъде възстановен\".\r\n\tТой повтори, че на ниво правителство няма, каручката скърца в парламента поради липса на нормална комуникация.\r\n\tНамереният самолет от Втората световна война ще бъде охраняван от военна полиция, защото може да има опити той да бъде ограбен.\r\n\tТова е много рядък самолет и мястото му е във Военноисторическия музей, заяви Каракачанов.", "date": "2018.05.09", "title": "Каракачанов \"се уволнява\", ако модернизацията не тръгне"}
{"url": "http://www.mediapool.bg/mz-ochakva-zaplatite-na-sestrite-da-badat-povisheni-s-finansova-distsiplina-news278903.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрез януари поехме ангажимент да разработим вътрешни правила за формиране на работните заплати, които вече са факт и ще ги препоръчаме на лечебните заведения за болнична помощ като част от мерките на единния финансов стандарт за управление на болниците с над 50% държавно участие. Като резултат от ефективното управление на финансовия ресурс в болниците, цел на стандарта е ресурсът, който ще се освободи, да бъде пренасочен за повишаване на заплатите, в т.ч. и на професионалистите по здравни грижи. Това съобщи здравният министър Кирил Ананиев в сряда след среща с представители на Българската асоциация на професионалистите по здравни грижи по повод подготвяния за 14 май протест на медицинските сестри.\r\n\tНад 3 000 специалисти по здравни грижи – медицински сестри, акушерки, лаборанти, рехабилитатори - ще излязат на , когато е Международният ден на сестринството.  Те ще изразят недоволството си срещу ниските възнаграждения и трупаните с години проблеми, заради които у нас има сериозен недостиг на кадри в професията и отлив на млади специалисти, които заминават да работят в чужбина веднага след дипломирането си.\r\n\t“Проблемът с възнагражденията е най-сериозен в общинските болници, не навсякъде в които Колективният трудов договор се спазва и заплатите на професионалистите по здравни грижи остават ниски“, каза председателят на асоциацията Милка Василева.\r\n\t“За съжаление още битува старото мислене, че министърът е работодател на работодателите и от него зависят възнагражденията на всички в здравния сектор“. Двамата бяха единодушни, че министерството и асоциацията могат да си сътрудничат и реализират съвместни дейности в посока професионалното развитие и продължаващото обучение на професионалистите по здравни грижи“, каза тя.\r\n\tЧувствителната промяна в сектора, която няма да подмине и професионалистите по здравни грижи, ще бъде факт с въвеждането на новия здравноосигурителен модел, заявиха от здравното министерство. От БАПЗГ изразиха категоричната си подкрепа за крайната необходимост секторът да бъде реформиран, но не на парче.\n\n\r\n\t“В събота излизаме на протест не за да сваляме министър и да искаме оставки, а за да чуе обществото за нашите проблеми“, посочи Василева.\r\n\tПо отношение недостига на професионалисти по здравни грижи, основно заради факторите застаряване и емиграция, министър Ананиев подчерта, че вече са водени разговори с Министерство на образованието и науката за увеличаване на приема за дефицитните специалисти. Успоредно с това със социалното министерство се работи съвместно по проекти за патронажна грижа за деца и възрастни, по които ключова ще бъде ролята на медицинските сестри.", "date": "2018.05.09", "title": "МЗ очаква заплатите на сестрите да бъдат повишени с финансова дисциплина"}
{"url": "http://www.mediapool.bg/otkaz-na-darzhavata-ot-dogovor-osiguri-parvi-prihodi-na-tets-varna-news278905.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед повече от три години престой, отново заработи ТЕЦ \"Варна\", която в края на 2017 г. бе продадена от чешката ЧЕЗ на фирма на бившия транспортен министър от правителството на Пламен Орешарски - Данаил Папазов. От 1 май 2018 г. един от блоковете на бившата въглищна централа, която е в процес на преустройство за работи на газ, вече има  с \"Електроенергийния системен оператор\" (ЕСО).\r\n\tДо тримесечния контракт се стига след като държавната ТЕЦ \"Марица Изток 2\" иска от ЕСО да бъде прекратен договорът й за осигуряване на разполагаема мощност до 124 МВ в периода 1 април – 31 юли 2018 г. Посочената причина е \"обективна невъзможност да го изпълняват\", обясниха от ЕСО пред Mediapool. Какъв обаче е точно проблемът, държавната централа не споменава пред системния оператор, който безрезервно се съгласява договорът да бъде прекратен.\r\n\tОт \"Марица Изток 2\" обещаха да проверят точната причина да не могат да осигурят студения резерв и да информират по-късно каква е тя. От ЕСО допълниха, че контрактът е разтрогнат по взаимно съгласие и затова на държавното дружество не е начислена неустойка за неговото неизпълнение.\r\n\tВ резултат на 20 април \"Електроенергийният системен оператор\" обявява извънреден търг за осигуряване на разполагаема мощност, който да покрие оттеглянето на \"Марица Изток 2\". Търсената мощност вече е до 166 МВ, а количеството - 366 528 мегаватчаса. Срокът за подаване на оферти е 24 април. Реално потенциалните кандидати са имали едва три дни да подадат оферти.\r\n\tВ търга – случайно или не, се явява единствено ТЕЦ \"Варна\". Никой от останалите дежурни участници в битката за студения резерв - ТЕЦ \"Бобов дол\", ТЕЦ \"Марица 3\", \"Топлофикация Перник\", \"Топлофикация Русе\" и \"Брикел\" на Христо Ковачки, както и \"Биовет\" на Кирил Домусчиев, не се включват. В интерес на истината, без \"Брикел\" и пернишката топлофикация, те също имат договори за студен резерв в периода 1 април – 31 юли 2018 г.\r\n\tОт ЕСО обясниха, че явяването само на един кандидат в техен търг не е прецедент. Дори дадоха за пример как в процедура за разполагаема мощност в периода  1 октомври 2017 – 31 март 2018 г. не е била подадена нито една оферта. Това е видно и от сайта на оператора.\r\n\tТака в извънредната процедура ТЕЦ \"Варна\" подава оферта с цена от 7.65 лв. за мегаватчас, което е с 4 стотинки под стойността на прекратения договор с държавната ТЕЦ. Действащитя вече договор реално ще осигури първите приходи от 2.803 млн. лв. на новата придобивка на Данаил Папазов за следващите три месеца.\r\n\tОще след като стана ясно, че \"Сигда\", която е собственост на децата на Папазов, купува ТЕЦ \"Варна\" в енергийните среди се заговори, че централата смята да се издържа основно от договори с ЕСО за студен резерв.\r\n\tПапазов обаче обяви, че смята да играе и на свободния и на регулирания пазар. Приетите в края на април поправки в Закона за енергетиката обаче отразяха достъпа до регулирания пазар на бита и малките фирми електроцентралите, чиито предлагани цени надхвърлят с 10 процента пазарните. Сред тези дружества са централите на Ковачки и ТЕЦ \"Варна\".\r\n\tМеждувременно обаче ЕСО поиска от енергийния регулатор да му увеличи от 1 юли разполагаемата мощност за студен резерв от сегашните 500 на 650 МВ. Предстои да се види дали това заявление ще бъде удовлетворено от комисията. Ако бъде одобрено, се отваря допълнителна ниша за включване в студения резерв и на останалите два блока на варненската централа, които в момента са в процес на преоборудване на природен газ.\r\n\tПриходите от студен резерв са гарантирани, а в същото време може и въобще да не се наложи задействането на стендбай мощностите. Колко пъти през последните три години се е налагало да се включва студения резерв е дълбоко пазена тайна от ЕСО. През януари 2017 г. г. обаче в големия студ част от централите не успяха да изпълнят ангажимента си да подсилят системата и бяха глобени общо с 3.6 млн. лв. На фона на годишно харчените от ЕСО 40 млн. лв. за поддръжката на мощности в режим на готовност, рискът за парична санкция при незадействане на резерва излиза напълно оправдан на операторите.", "date": "2018.05.09", "title": "Отказ на държавата от договор осигури първи приходи на ТЕЦ \"Варна\""}
{"url": "http://www.mediapool.bg/diplomatat-angel-dimitrov-shte-vodi-pregovorite-s-makedoniya-za-obshtata-istoriya-news278875.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДългогодишният дипломат и историк Ангел Димитров ще води от българска страна преговорите с Македония, които трябва да решат спорните въпроси от историята между двете страни. В сряда правителството одобри състава на комисията, в която е търсен баланс между историци от по-старата и по-новата школа.\r\n\t \r\n\tСъставянето на такава съвместна двустранна комисия бе предвидено в Договора за добросъседство между двете страни и бе коментирана като най-сериозното предизвикателство в двустранните отношения заради многогодишните претенции на Македония към българската история. \r\n\t \r\n\tАнгел Димитров е първият ни посланик в Скопие, а по-късно е бил посланик и в Белград. Негов заместник ще бъде историкът доц. Наум Кайчев, който е бил генерален консул в Битоля и Торонто и е член на Македонския научен институт.\n\n\r\n\t \r\n\t\"Давам си сметка, че с колегите от Република Македония ще имаме тежки разговори. Надяваме се, че техният състав на комисията е подбран така, че да даде шанс за нормално развитие на разговорите. От наша страна ние ще демонстрираме тази добронамереност, която е залегнала в договора за приятелство и добросъседство“, коментира Ангел Димитров.\r\n\t \r\n\tТой добави, че ще бъде направено всичко възможно за защита на нашите интереси и то по такъв начин, че да бъде улеснено приложението на Договора в тази част, която, по думите на Димитров, е много важна за формирането на ново поколение в Република Македония.\r\n\t \r\n\tВ комисията влизат още д-р Момчил Методиев – главен редактор на \"Християнство и култура“ и бивш дипломатически служител в Министерството на външните работи, проф. Иван Илчев – бивш ректор на СУ \"Св. Климент Охридски“, Даниел Вачков – директор на Института за исторически изследвания към БАН, проф. Кирил Топалов – бивш посланик на България във Ватикана, известен писател и преподавател по българска възрожденска литература, доц. д-р Бони Петрунова – археолог и директор на Националния исторически музей.\r\n\t \r\n\tВицепремиерът и външен министър Екатерина Захариева съобщи, че първата среща на комисията ще се проведе в София и предстои да се подготвят правилата за работата й, механизмите, тематичните кръгове и въпроси. \r\n\t \r\n\tТя посочи, че е много важно да се създадат ясни механизми на работа, на дебати и на начина на стигане до изводи, за да може комисията да постигне резултатите, които цели.\r\n\t \r\n\tДоговорът стъпва върху Декларацията за добросъседство, подписана през 1999 година от премиерите Иван Костов и Любчо Гергиевски. Сега записаното в нея влиза официално в международното право. Предвиден е и междуправителствен механизъм, който да следи изпълнението на договора.\r\n\t \r\n\tТой въвежда термина \"обща история\" и предвижда да бъде формирана съвместна мултидисциплинарна експертна комисия по исторически и образователни въпроси на паритетна основа.\r\n\t \r\n\tОбщата комисия трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни.\r\n\t \r\n\tС него двете държави поемат ангажимент да предприемат и ефективни мерки за предотвратяване на недобронамерена пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения.", "date": "2018.05.09", "title": "Дипломатът Ангел Димитров ще води преговорите с Македония за общата история"}
{"url": "http://www.mediapool.bg/dvizhenie-pet-zvezdi-i-liga-pravyat-posleden-opit-za-pravitelstvo-v-italiya-news278908.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАнтисистемното Движение \"Пет звезди\" и крайнодясната Лига водят нови преговори за постигане на коалиционно споразумение и затова президентът Серджо Матарела ще отложи номинирането на служебен премиер с 24 часа, предаде Ройтерс, цитирайки изявление на италианското президентство.\r\n\t \r\n\tЛидерите на двете най-големи партии в парламента са се срещнали в сряда, за да се опитат да намерят изход от създалата се след изборите на 4 март ситуация.\r\n\t \r\n\tПрезидентът Матарела се очакваше да назове днес името на служебен премиер, който да оглави \"неутрално\" правителство.\r\n\t \r\n\tИ \"Пет звезди\", и Лига обаче обявиха предварително, че няма да подкрепят този вариант.\r\n\t \r\n\tАко двете политически сили не успеят и този път да се договорят, най-вероятно ще се стигне до нови избори през юли или наесен.", "date": "2018.05.09", "title": "Движение \"Пет звезди\" и Лига правят последен опит за правителство в Италия"}
{"url": "http://www.mediapool.bg/rabotodatel-mozhe-da-ne-osiguryava-nov-sluzhitel-za-dopalnitelna-pensiya-do-6-mesetsa-news278872.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМаксимум шест месеца работодателят ще може да не осигурява новопостъпил служител за допълнителна пенсия. Това реши парламентът на първо четене с промени в Кодекса за социално осигуряване (КСО), които са свързани с европейска директива за въвеждане на правила, улесняващи упражняването на правото на работниците на свободно движение между държавите членки чрез намаляване на препятствията, създадени от някои разпоредби, отнасящи се до определени схеми за допълнително пенсионно осигуряване.\r\n\tВъв връзка с това със законопроекта се предлага и нормативно определеният максимален срок на изчакване да е до 6 месеца, след изтичането на който работодателите са длъжни, ако осигуряват останалите си работници и служители, да започнат да правят вноски във фонд за допълнително доброволно пенсионно осигуряване или фонд за допълнително доброволно пенсионно осигуряване по професионални схеми и за новоназначения работник.\r\n\tВ действащите разпоредби на КСО няма законоустановен изчаквателен период, което създава възможност работодателите за необосновано дълги периоди да не осигуряват новопостъпилите си служители във фондовете за допълнително доброволно пенсионно осигуряване, пише в мотивите си Министерският съвет, вносител на измененията.\r\n\tНа ниво Европейски съюз са констатирани пречки пред мобилността на работниците, идващи основно от данъчно третиране на трансграничните вноски и трансфери; условия за придобиване на допълнителни пенсионни права; правила за запазване на пасивните пенсионни права.", "date": "2018.05.09", "title": "Работодател може да не осигурява нов служител за допълнителна пенсия до 6 месеца"}
{"url": "http://www.mediapool.bg/prokuraturata-shte-proveryava-sadii-koito-gledat-dela-sreshtu-svideteli-po-deloto-ktb-news278876.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециализираната прокуратура и Инспекторатът към Висшия съдебен съвет ще проверяват съдии, които гледат наказателни, граждански и търговски дела, образувани срещу свидетели на прокуратурата по делото за източването на КТБ. Има обвинение срещу един от адвокатите на Цветан Василев, че е опитвал да \"профилактира\" с пари свидетел срещу него, каза шефът на спецпрокуратурата Иван Гешев в сряда на излизане от съдебната зала, където бе дадено началото на същинския процес за присвояването на близо 3 милиарда лева от фалиралата през 2014 г. Корпоративна търговска банка.\r\n\tСпоред Гешев адвокатите на обвиняемите се страхуват от обвинителния акт, от събраните доказателства и от неблагоприятен финал на делото. Защитниците пък съзряха в това опит на прокуратурата да скрие тези свидетели от тях под претекст, че са застрашени и не трябва да бъдат разпитвани в съдебната зала. \r\n\tMediapool се свърза с юристи, които да разтълкуват \"идеята\" на шефа на спецпрокуратурата. Според тях обвинителите трябва да са наясно, че съдът не може да отказва правосъдие, а щом дадено дело е образувано, то трябва да се разгледа. Магистратите не могат да преценяват нищо, освен дали искът е основателен. Съдът не може да преценява защо е заведено делото и с какви мотиви. Анонсираните предстоящи проверки от прокуратурата и ИВСС пък са опит да се внуши на съда, че даден иск е неоснователен, защото преследва цел, различна от посочената. Ето защо, експертите смятат, че подобни проверки са натиск и заплаха срещу съда.\r\n\t\r\n\tСамото заседание започна в тържествено напрежение.\n\n\r\n\t\"Четем обвинителен акт - това е една от най-тържествените части в един съдебен процес, ако обичате, прави\". С тези думи съдия Вержиния Петрова от Специализирания наказателен съд се обърна към присъстващите в залата.\r\n\tТя поиска всички налични 17 обвиняеми и адвокатите им да стоят на крака, докато прокуратурата изчете обвинителния акт. Основен обвиняем по делото е банкерът Цветан Василев, който обаче не се явява на заседанията. Все още се чака решение на сръбския съд за екстрадирането на Василев у нас.\r\n\tЗа обема на обвинителния акт се знае, че е около 11 000 - 12 000 страници, а само , което беше публикувано от прокуратурата през юли 2017 г., е 155 страници. Цветан Василев бе обвинен от разследващите в 146 престъпления за 2.7 млрд. лв. Основното от тях е ръководене на организирана престъпна група за източването на КТБ.\r\n\tДелото стартира с искането на адвокатите на 18-те подсъдими да бъде прочетен целия диспозитив на обвинителния акт в размер на 5 000 страници. Те се позоваха на закона, а шефът на спецпрокуратурата Иван Гешев ги обвини, че умишлено бавят процеса. \r\n\tЗащитниците на подсъдимите отхвърлиха предложението на прокуратурата в протокола просто да се запише, че диспозитивът е прочетен. Тогава съдия Вержиния Петрова обяви, че четенето е тържествена процедура и затова всички 17 обвиняеми, присъстващи в залата, и адвокатите им трябва да стоят на крака, докато прокуратурата изчете обвинителния акт. Основен обвиняем по делото е банкерът Цветан Василев, който обаче не се явява на заседанията. Все още се чака решение на сръбския съд за екстрадирането на Василев у нас.\r\n\t\"Прокуратурата си е създала организация и ние сме заменими, цялата прокуратура ще участва и ще чете. Нямаме проблем, да видим кой ще издържи. Това е съзнателно бавене на процеса\", предупреди Иван Гешев.\r\n\t\r\n\tСлед разпореждането на съдия Петрова, малко след 10 ч. в препълнената зала 5 всички присъстващи над 30 души, включително 17-те подсъдими, техните адвокати и назначените от съда резервни защитници, а също и журналистите, трябваше да станат прави.\r\n\tСлед като цялата зала се изправи на крака, адвокат Ина Лулчева възрази.\r\n\t\"Това ще изисква изключително физическо усилие. В закона не е записано задължение страните да стоят прави при прочитане на диспозитива от обвинителния акт. Това ще отнеме часове, има хора на възраст, аз самата заявявам, че не мога да стоя толкова дълго права\", заяви Лулчева, която определи това като недопустимо третиране на страните.\r\n\tСъдия Петрова уважи възражението й. В залата прав остана само Иван Гешев, който е наблюдаващ процеса обвинител и ръководител на Специализираната прокуратура. Диспозитивът се чете от Даниела Начева, която бе седнала.\r\n\tПоради обема на обвинителния акт в залата ще бъде прочетен само диспозитивът му - частта, в която е описано престъплението или престъпленията, в което всеки един от 18-те подсъдими е обвинен. Тази част е около 5000 страници и прочитането й вероятно ще продължи дни наред.\r\n\tПрокуратурата изрази пълна готовност да чете обвинителния акт, въпреки че обяви, че така се бави процесът.\r\n\t\"Прокуратурата не се притеснява да прочете диспозитива на обвинителния акт. Цялата прокуратура ще участва, направена е организация за това нещо. Обвиняемите лица са запознати в продължение на 2 години с тази част. В повечето части на България дават съгласие и подсъдимите и защитниците да не се чете\", заяви Иван Гешев. По думите му, ако днес не беше се стигнало дотам да се чете обвинителен акт, утре можело да има разпит на свидетели.\r\n\tБлизо два часа след началото на заседанието бяха прочетени около 20 страници.\r\n\tМеждувременно, Гешев обяви, че е повдигнато обвинение срещу адвокат на Цветан Василев заради натиск върху свидетели на обвинението.\r\n\t\"Продължава натискът върху свидетели\", каза Гешев. Затова в спецпрокуратурата вече има дело срещу един от адвокатите на Цветан Василев за взети и дадени пари, чиято цел била да се \"профилактира\" свидетел. На защитника вече е повдигнато обвинение.\r\n\tОтделна преписка има за заплаха за убийство към двама свидетели. Друга преписка има за вандалски действия.\r\n\tОсвен това преди ден е депозирана молба от свидетел на прокуратурата, че свидетели от кръга на Цветан Василев му образуват дела от всякакъв тип. Прокурорският свидетел смятал, че така го натискат, за да промени показанията си, обясни Гешев. По последната молба прокуратурата ще прави проверка дали няма престъпление и от страна на магистрати.\r\n\t\"Явно този натиск ще продължи\", прогнозира Гешев.\r\n\t\"Поредните тъпотии на Гешев!\" С тези думи защитата на Цветан Василев коментира изказването на ръководителя на спецпрокуратурата за натиск над свидетели от страна на адвокат на ексбанкера Василев.\r\n\tАдвокатите обаче потвърдиха, че все пак от основното дело за фалита на КТБ има отделени материали за натиск над свидетели. Те обаче били срещу неизвестен извършител. Целта на всичко това, според адвокат Константин Симеонов, била да бъдат направени част от свидетелите защитени, да не бъдат доведени в съдебна зала, а само да им бъдат прочетени показанията.", "date": "2018.05.09", "title": "Прокуратурата ще проверява съдии, които гледат дела срещу свидетели по делото КТБ"}
{"url": "http://www.mediapool.bg/kakva-e-igrata-na-kim-chen-un-news278879.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНепосредствените причини за неотдавнашния дипломатически пробив на Корейския полуостров са добре известни: засилени международни санкции срещу Северна Корея (КНДР), одобрени дори от Китай и Русия, и войнственият отговор на президента на САЩ Доналд Тръмп на неотдавнашното засилване на ракетните и ядрени опити при управлението на Ким Чен-ун, лидер на КНДР от 2011 г.\r\n\t \r\n\tНо така се пропуска един по-фундаментален подтик: засилващите се амбиции на Китай да доминира в Източна Азия. Очевидните действия на Ким за помирение с южнокорейския си колега, президента Мун Дже-ин, са преди всичко гамбит за сближаване с Америка, за да се сдържа Китай. Той се надява да намали тоталната икономическа зависимост на Северна Корея от Китай и да обуздае домогванията на Пекин да контролира бъдещето на Корейския полуостров.\r\n\t \r\n\tОцеляването и сигурността на режима отдавна са най-важен приоритет за семейството на Ким, а политическата независимост не остава далеч назад; това са основните причини, поради които той се стремеше към разработването на севернокорейски ядрени оръжия и ракети с голям обсег. За тази цел бяха използван и политически чистки, особено убийството на чичото на Ким Чен-ун Джан Сон-тхек през 2013 г., който беше заподозрян в поддържане на особено близки отношения с Китай, а в началото на 2017 г. - и на полубрата на Ким, Ким Чен-нам, друго протеже на Пекин, някога смятано за вероятен наследник на Ким Чен-ир, предишния лидер на КНДР и баща на Ким Чен-ун.\n\n\r\n\t \r\n\tСега, след като тези неотложни екзистенциални цели изглежда са били постигнати, икономическото развитие стана основен въпрос за дългосрочната стабилност на режима. Изобщо не е съвпадение, например, че миналият месец Корейската трудова партия рязко реши да изостави отдавна установената си политика на едновременно развитие на икономиката и на армията на страната - особено ядрената й програма - за да се фокусира изцяло върху икономическото развитие.\r\n\t \r\n\tНо какъв е най-добрият начин да се постигне това? Предвид, че над 90 на сто от севернокорейската търговия вече зависи от Китай, по-нататъшно сближаване с Пекин води до риск от превръщане на Северна Корея в придатък на Китай или в зависима страна - мечта за някои китайски националисти, но кошмар за почти всеки севернокореец. Интеграцията със Южна Корея би подкопало върховенството на семейството на Ким в Севера. На теория, Русия би могла да намали севернокорейската зависимост от Китай за петрол и газ, но не много повече. Така че за Ким най-добрият вариант за подсилване на севернокорейската икономика е да диверсифицира партньорствата й и да се открие към Япония и Запада.\r\n\t \r\n\tСближаването със САЩ и отдалечаването от Китай е разумна стратегия и от гледна точка на сигурността. Китай може да не заплашва открито севернокорейската независимост, но амбициите му да контролира по-добре своята \"близка чужбина\" - в Югоизточна Азия, около Южнокитайско море, чрез инициативата си \"Един пояс, един път\" - могат само да подхранват сериозни подозрения в Пхенян. (Изглежда не се и говори за активизиране на стария китайско-севернокорейски съюз или на отдавна забравения договор за съвместна отбрана). Опитите на Ким за преговори с Тръмп, за да възпре Китай днес, не са толкова различни от действията на Мао Цзедун, който протегна ръка на американския президент Ричард Никсън през 70-те години, за да възпре съветската заплаха.\r\n\t \r\n\tТова развитие, независимо колко внезапно или малковероятно може да изглежда, не би трябвало да е изненада, особено в част от света, където държавните лидери клонят към реализъм по отношение на международните дела. А Ким може би е най-големият реалист от всички тях.\r\n\t \r\n\tВсичко това изобщо не означава, че Китай скоро \"ще спре да бъде фактор\", както спекулираха някои. Пекин винаги ще бъде част от картината, а понякога и част от проблема. Идеята е просто, че съседите на Китай се препозиционират, докато той се засилва и се опитва да установи с тях йерархични или клиентелистки отношения. Някои, като Камбоджа и Лаос, се подчиняват. Други, като Виетнам и Сингапур, се опитват да окажат ответен натиск или поне да възстановят баланса. Северна Корея също трябва да се пренастрои и да ограничи рисковете.\r\n\t \r\n\tТя го прави от специално положение, разбира се, поради ядрената си програма и дипломатическа изолация - и заради оставащата несигурност за намеренията й, включително по толкова основен въпрос като какво Пхенян има предвид с думата \"денуклеаризация\". Въпреки това, неочакваното предложение на Ким да се срещне с президента Тръмп и бързото му приемане от Тръмп подсказва, че и двамата лидери виждат в този момент възможност за някаква степен на разведряване. Поне дотолкова те са прави.\r\n\t \r\n\tОтмяната на санкции, нормализирането на отношения, започването на търговия - тези неща може да не се случат скоро, или изобщо. Но стратегическия ландшафт на Корейския полуостров вече се промени и се промени в полза на САЩ и техните съюзници.\r\n\t \r\n\tВнезапната и необявена среща между Ким и китайския президент Си Цзинпин, състояла се неотдавна в Пекин, беше преди всичко забележително дипломатическо шоу, целящо преди всичко да позволи на Китай да \"запази лице\". През петте години, откакто е на власт, Си изглежда като цяло пренебрегваше Ким; сега може би съжалява за този подход. Докато влиянието на Китай се засилваше, това на Америка отслабна, убеждавайки Северна Корея да се сближи повече със САЩ и да получи от тях гаранции за сигурността си.\r\n\t \r\n\tСкептиците ще изразят съмнение, че Северна Корея би могла да се движи в тази посока, предвид идеологията си; оптимистите може да видят на хоризонта обединяването на Корейския полуостров. Аз мисля, че севернокорейската еднопартийна система ще се запази доста време и през това време ситуацията с човешките права в страната ще продължи да бъде тежка. Подобрените отношения между двете Кореи, и дори сключването на мирен договор, няма да доведат до никакво обединение. Всякаква подобна инициатива би била самоубийствена за Пхенян и прекалено скъпа за Сеул.\r\n\t \r\n\tНо все пак мисля, че този момент наистина е рядка възможност за Америка и нейните съюзници да подобрят отношенията си със Северна Корея - и да работят с нея за създаването на нов баланс на силите в Североизточна Азия, който може да уравновеси амбициите на Китай за доминация в региона и да служи по-добре на интересите на Запада.\r\n\t \r\n\t----------------- \r\n\tЖан-Пиер Кабестан е професор и началник на катедрата по правителствени и международни изследвания в Хонконгския баптистки университет.", "date": "2018.05.09", "title": "Каква е играта на Ким Чен-ун?"}
{"url": "http://www.mediapool.bg/zaemaneto-na-visoki-postove-v-es-e-vapros-koito-e-vazhen-edinstveno-i-samo-za-samite-kandidati-news278880.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлед  по повод кандидатурата ми за висок пост в Европейската комисия и отношението на българския постоянен представител в ЕС, и като израз на уважение към тази медия бих искал да занимая нейната аудитория с автентичното ми, а не преразказано мнение.\r\n\t \r\n\tКонкурсът, в който участвам (за генерален директор на Европейската служба за борба с измамите – ОЛАФ), е във финална фаза, но все още не е решен. Един от последните етапи е Съветът на ЕС да изрази мнение. Това още не е станало, но аз изразих принципни резерви към действията на посланика (Димитър Цанчев, представител на България в ЕС – бел. ред.).\r\n\t \r\n\tБих искал да използвам възможността за отговор, за да изразя огромната си благодарност, че най-после прогледнах за някои истини, за които досега съм се заблуждавал.\n\n\r\n\t \r\n\tМежду по-важните от тях са следните:\r\n\t \r\n\tЧе най-доброто съдействие от страна на посланика на страната ни е той да се скрие и да не прави нищо. Защо точно е така – обяснения и оправдания – много. Практиката на други страни в идентични случаи да имат активни посланици няма значение;\r\n\t \r\n\tЧе решения в Съвета на ЕС се вземат без намесата на българския посланик, включително по въпроси, които са обявени за важни от премиера на страната. Този факт значително изменя критериите за неговата работа – не да защитава интереси и позиции и да влияе на вземаните решения, а да обяснява на българската общественост какво се случва и по каква процедура става това. Интересно е, че това прозрение ми идва след повече от 10 години откакто сме членове на ЕС. Ами ние правехме това и преди да сме членове;\r\n\t \r\n\tЧе председателството на Съвета на ЕС означава посланикът да не се намесва по важни за страната въпроси, за да бъде \"неутрален“ и \"балансиран“. Ако това наистина е така, чудя се какво правят тези над 100 души, които са в постоянното представителство под негово ръководство;\r\n\t \r\n\tЧе не е полезно да цитираме действията на други колеги на уважаемия господин посланик в абсолютно идентични ситуации – нищо че очевидно водят до по-добри резултати;\r\n\t \r\n\tЧе заемането на високи постове в администрацията на ЕС е въпрос, който е важен единствено и само за самите кандидати за тях и посланикът не трябва да бъде занимаван с подобни теми. В случая практиката на други страни-членки, която не само е различна, но именно техните постоянни представители координират тези усилия, не трябва да се споменава. Защо да натоварваме с отговорности нашия представител! Фактът, че негови колеги активно съдействат за търсенето на национални кандидати за освобождаващи се позиции най-вероятно се дължи на тяхна лична инициатива. За нас не е работа на държавата да се занимава с позициите на сънародниците в администрацията. Вместо да влияем, добре е да слушаме Администрацията и да не се пренапрягаме с инициативност;\r\n\t \r\n\tЧе обективна журналистика означава да се направи свободен преразказ на думите на някой недоволен, след което тезите \"да се разбият“ с цитати от съответната институция. Ура!\r\n\tГениално – така няма да има нито един проблем в държавата, на който чиновниците да не могат да дадат обяснение! Най-после ще стане ясно, че администрацията е безгрешна по презумпция – тя винаги има какво да каже в своя защита и от последна инстанция. А и медиите най-накрая ще влязат в лелеяната от някои роля – да обясняват на народа колко е щастлив и каква грижа полагат чиновниците за него.\r\n\t \r\n\tПоследно – след година и девет кръга отсяване, не смятам участието си в конкурса за Генерален директор на ОЛАФ за провал. Състезанието още не е приключило, а пожелавам на всеки да стигне до такъв етап. Дотук с представянето си успях да разбия много негативни стереотипи за България и сме на ръба до постигнем прецедент в отношението към нас.\r\n\t \r\n\tБлагодарен съм на българските членове на Европейския парламент от всички партии за ангажимента и особено на представителите на БСП, които ми осигуриха подкрепата на парламентарната група на социалистите. Благодаря на премиера Борисов, за ангажимента и подкрепата. Искрено съжалявам, че по независещи от мен причини се наложи да обезпокоя постоянния представител на България в ЕС. Що се отнася до Медиапул, това беше първата медия, за която дадох информация за конкурса, след като Европейският парламент го направи публичен. Животът продължава и не е хубаво да се връщаме назад и да съжаляваме.\r\n\t \r\n\t*", "date": "2018.05.09", "title": "Заемането на високи постове в ЕС е въпрос, който е важен единствено и само за самите кандидати*"}
{"url": "http://www.mediapool.bg/kabinetat-prie-kriteriite-po-koito-nzok-shte-otsyava-koi-bolnitsi-da-finansira-news278878.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерският съвет прие Наредба за критериите и реда за избор на лечебни заведения за болнична помощ, с които Националната здравноосигурителна каса ще сключва договори, съобщават от правителствената пресслужба.\r\n\tС нея се регламентират условията и критериите за обективна оценка при избора на лечебни заведения, с които районните здравноосигурителни каси сключват договори в областите, в които броят на леглата за болнично лечение надвишава конкретните потребности от брой легла по видове, определени с Националната здравна карта.\r\n\t\"Досегашната липса на ясни критерии за оценка и избор на договорни партньори не предоставяше основание за отказ от страна на НЗОК да сключва договори с някои болници. Това доведе до разпределяне на ограничения финансов ресурс за болнична помощ, въпреки неговото ежегодно нарастване, между все повече лечебни заведения, без да се гарантира необходимото ниво на качество в медицинското обслужване\", заявяват от правителствената пресслужба.\r\n\tКритериите дават преимущество на тези болници, които осигуряват 24-часови дежурства, имат спешни отделения, осигуряват комплексно лечение, т.е. поддържат по-голям брой клиники и отделения в различни специалности, правят повече и по-сложни манипулации, през тях преминават повече пациенти, в това число през почивните дни, имат собствена аптека, лаборатория и др. Наличието на детски отделения също дава преимущество при оценяването на болниците. Наред с това бонус точки ще дава и оценката на пациентите и тяхната удовлетвореност.\r\n\tСпоред публикувания наскоро за обществено обсъждане проект на нова здравна карта близо 6 000 са излишните болнични легла за активно лечение в страната.\n\n\r\n\tСпоред новия вариант на картата за удовлетворяване потребностите на населението са необходими 32 913 легла за активно лечение, докато в момента у нас са разкрити 38 803 или с 5890 легла над нужното. Направен анализ на здравното министерство дори показвал, че през 2017 г. за осъществяване на медицинските дейности в 28-те административни области са били необходими общо 24 723 легла. Тоест, в окончателния вариант на картата са предвидени над 8000 легла за активно лечение повече, за които НЗОК ще сключва договори с болниците.\r\n\tВ момента у нас функционират над 340 болници, а броят им продължава да расте. Постоянно се разкриват нови лечебни заведения, главно в атрактивните, добре платени от НЗОК специалности като онкология, кардиология и ортопедията, която е примамлива с високата цена на медицинските изделия, които се плащат предимно от пациентите.\r\n\tНовите структури се разкриват главно в големите градове, където така или иначе има насищане с болници, като най-много излишни лечебни заведения има в София, Пловдив и Пазарджик.\r\n\tДори няколко новоразкрити легла в ново отделение на съществуваща болница вдигат сериозно разходите на здравната каса, тъй като средният разход за едно болнично легло за активно лечение годишно е 32 000 лева.", "date": "2018.05.09", "title": "Кабинетът прие критериите, по които НЗОК ще отсява кои болници да финансира"}
{"url": "http://www.mediapool.bg/znameto-na-es-beshe-izdignato-pred-prezidentstvoto-po-povod-denya-na-evropa-news278882.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗнамето на Европейския съюз беше издигнато на церемония по повод Деня на Европа - 9 май, пред сградата на президентската институция.\r\n\t \r\n\tВ началото й президентът и върховен главнокомандващ на Въоръжените сили Румен Радев прие строя на почетния караул и поздрави гвардейците по случай Деня на Европа. Знамето на ЕС беше издигнато под звуците на европейския химн, след което прозвуча и химнът на България.\r\n\t \r\n\tСред присъствалите на церемонията бяха председателят на Народното събрание Цвета Караянчева, вицепрезидентът Илияна Йотова, вицепремиерът Красимир Каракачанов, министър Лиляна Павлова, лидерът на БСП Корнелия Нинова, ръководителят на Представителството на ЕК в България Огнян Златев, кметът на София Йорданка Фандъкова, началникът на отбраната генерал Андрей Боцев, парламентаристи.", "date": "2018.05.09", "title": "Знамето на ЕС беше издигнато пред президентството по повод Деня на Европа"}
{"url": "http://www.mediapool.bg/evropa-se-bori-da-spasi-sdelkata-s-iran-sled-otteglyaneto-na-sasht-news278866.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРазочарованите европейски партньори на американския президент Доналд Тръмп ще се опитат да спасят ядрената сделка с Иран, след като той изтегли САЩ от нея. \r\n\t \r\n\t\"Споразумението не е мъртво\", заяви френският външен министър  Жан-Ив Льо Дриан и съобщи, че  първите дипломати на  Франция, Германия и Великобритания ще се срещнат на 14 май с представители на Техеран, за да обсъдят как да се запази споразумението.  \r\n\t \r\n\tИранският върховен лидер аятолах Али Хаменей заяви от своя страна, че Иран няма да остане в споразумението без \"солидни гаранции\" от страна на Европа, след като американският президент Доналд Тръмп оттегли САЩ от него.\n\n\r\n\t \r\n\tПо-рано президентът Хасан Рохани каза, че иска да обсъди въпроса с европейците, китайците и руснаците, за да реши дали страната му има интерес да остане в споразумението. \r\n\t \r\n\tВ същото време той заплаши, че ако тези преговори не дадат резултат, страната му е готова да възобнови неограниченото промишлено обогатяване на уран.\r\n\t \r\n\tРешението на Тръмп очаквано обтегна отношенията му с европейските партньори, а Москва го обвини, че не е способен да води преговори. Турция, която е ключов играч в Близкия изток, от своя страна предупреди, че то може да провокира нови конфликти.\r\n\t \r\n\t\r\n\t \r\n\tЛидерите на Франция, Великобритания и Германия излязоха с обща позиция, в която посочиха, че са решени да продължат да прилагат сегашното и да работят за по-обхватно споразумение, съобщи Франс прес.\r\n\t \r\n\t\"Ще останем страни по споразумението. Правителствата ни остават решени да гарантират прилагането на споразумението и ще работят за това с останалите ангажирани с него страни. Приканваме САЩ да се съхранят структурите на споразумението и да се избегне всякаква мярка, която би попречила на пълното му прилагане от другите страни\", се казва в съвместно изявление на Еманюел Макрон, Тереза Мей и Ангела Меркел.\r\n\t \r\n\tТримата лидери  изразяват съжаление и безпокойство след решението на Тръмп да се изтегли от иранското ядрено споразумение, което по думите им \"е от особено значение за споделената ни сигурност\", и напомнят, че Международната агенция за атомна енергия смята, че Иран продължава да спазва ангажимента си да не разработва ядрено оръжие. Последното се оспорва от САЩ и Израел.\r\n\t \r\n\tТримата европейски лидери призовават Иран да прояви сдържаност в отговора си на американското решение и да продължи да спазва задълженията си по споразумението. В замяна Техеран ще продължи да се възползва от отмяната на икономическите санкции от другите страни по документа, обещават те.\r\n\t \r\n\tПо-късно Меркел заяви на пресконференция, че Германия ще продължи спазва споразумението и подчерта, че Международната агенция за атомна енергия винаги е казвала, че досега Техеран го е правил. \r\n\t \r\n\tМеркел изтъкна, че споразумението не трябва да бъде поставяно под въпрос, но трябва да се водят преговори за по-широко споразумение, което отива отвъд първоначалния документ, предаде Ройтерс.\r\n\t \r\n\t\r\n\t\tЕС е решен да съхрани иранското ядрено споразумение и съжалява за решението на президента Тръмп да изтегли САЩ от него, заяви шефката на дипломацията на ЕС Федерика Могерини.\r\n\t\r\n\t\t \r\n\t\r\n\t\tИранското споразумение \"изпълнява целта си да гарантира, че Иран няма да разработва ядрени оръжия и ЕС е решен да го съхрани\", каза Могерини.\r\n\t\r\n\t\t \r\n\t\r\n\t\tОчаква се лидерите на ЕС да обсъдят излизането на САЩ от ядрената сделка и агресивната търговска политика на Вашингтон и по време на срещата на високо равнище ЕС-Западни Балкани в София на 17 май, съобщи председателят на Европейския съвет Доналд Туск в Туитър.\r\n\t\r\n\t\t \r\n\t\r\n\t\t\"Реалната политика на Доналд Тръмп, иранската сделка и търговията ще се сблъскат с единен подход на Европа. Лидерите на ЕС ще обсъдят и двата въпроса на срещата на високо равнище в София идната седмица\", заяви Туск.\r\n\r\n\t \r\n\t\r\n\t \r\n\t\r\n\t\tБританският външен министър Борис Джонсън призова от своя страна САЩ да опишат подробно виждането си за нова договореност за уреждане на отношенията с Иран.\r\n\t\r\n\t\t \r\n\t\r\n\t\tСега, след като правителството на Тръмп напусна Съвместния всеобхватен план за действие, върху него пада отговорността да опише как във Вашингтон ще постигнат ново договорено решение за общите ни тревоги, заяви пред британския парламент Джонсън.\r\n\t\r\n\t\t \r\n\t\r\n\t\tМинистърът каза, че самият той няма проблем с набелязаната от Тръмп цел да се намери трайно решение на ядрената заплаха от страна на Иран, но добави: Въпросът е как САЩ предлагат да се постигне това?\".\r\n\t\r\n\t\t \r\n\t\r\n\t\t\r\n\t\t\tСега САЩ трябва да излязат с конкретни предложения за Иран, каза Джонсън.\r\n\t\t\r\n\t\t\t \r\n\t\t\r\n\t\t\tСАЩ не бива да възпрепятстват доброто функциониране на сегашното ядрено споразумение с Иран, заяви Джонсън и подчерта, че то е жизненоважно за сигурността на страната му.\r\n\t\t\r\n\t\t\t \r\n\t\t\r\n\t\t\t\"Призовавам САЩ да избягват всякакви действия, които биха попречили на другите страни да поддържат споразумението работещо в интерес на нашата колективна сигурност\", каза той, цитиран от Франс прес.\r\n\t\r\n\t\r\n\t\t \r\n\r\n\t\r\n\t \r\n\tАятолах Али Хаменей нарече \"глупаво и повърхностно\" изказването на Тръмп и го обвини, че лъже.\r\n\t \r\n\t\"Снощи чухте, че президентът на Америка направи някои глупави и повърхностни коментари. Той изрече може би над 10 лъжи в изказването си. Заплаши режима и народа, заявявайки, че ще направи едно или друго. Г-н Тръмп, от името на иранския народ ви казвам: сбъркахте\", посочи на сайта си Хаменей.\r\n\t \r\n\tАятолахът, най-висшата ръководна инстанция в Иран, неохотно подкрепи иранската ядрена сделка и многократно е критикувал публично САЩ, че не изпълняват ангажиментите си по договора, отбелязва Ройтерс.\r\n\t \r\n\tВ същото време президентът Рохани коментира, че \"от този момент споразумението е между Иран и пет страни\", имайки предвид Китай, Русия, Франция, Великобритания и Германия.\r\n\t \r\n\tТой добави, че Иран е страна, която спазва задълженията си, а САЩ са страна, която никога не ги спазва.\r\n\t \r\n\tРъководителят на иранската парламентарна комисия за национална сигурност и външна политика Алаедин Боруджерди съобщи от своя страна, че парламентът се готви да увеличи разходите за балистичната програма на страната.\r\n\t \r\n\tСъгласно сключеното през 2015 г. ядрено споразумение Иран се ангажира в продължение на 15 години да не обогатява уран до повече от 3,67 процента за гориво за ядрени централи и да не притежава повече от 300 кг уран. При по-висока степен на обогатяване и при достатъчни количества уранът може да се използва за изработване на ядрена бомба, отбелязва АФП.\r\n\t \r\n\t\r\n\t \r\n\tОт руското външно министерство посочиха, че Москва е дълбоко разочарована от решението на Тръмп,  което е \"грубо погазване на международното право\".\r\n\t \r\n\tСпоред Москва това решение на Тръмп \"е поредното доказателство, че Вашингтон е неспособен да води преговори, а американските критики към законната ядрена дейност на Иран служат само за уреждане на политически сметки\" с Техеран.\r\n\t \r\n\t\"Няма и не може да има никаква причина да се подкопае споразумението, което е доказало ефикасността си. Иран стриктно спазва задълженията си и това редовно се потвърждава от Международната агенция за атомна енергия, а САЩ уронват международното доверие в тази организация\", заявява руското дипломатическо ведомство, цитирано от Ройтерс.\r\n\t \r\n\tМинистерството добавя, че Русия има готовност за по-нататъшно взаимодействие с другите страни по иранското ядрено споразумение (Китай, Франция, Великобритания и Германия) и че ще продължи активно да развива двустранното сътрудничество и политическия диалог с Иран, отбелязва ТАСС.\r\n\t \r\n\t\r\n\t\tСега САЩ трябва да излязат с конкретни предложения за Иран, каза Джонсън.\r\n\t\r\n\t\t \r\n\t\r\n\t\tСАЩ не бива да възпрепятстват доброто функциониране на сегашното ядрено споразумение с Иран, заяви Джонсън и подчерта, че то е жизненоважно за сигурността на страната му.\r\n\t\r\n\t\t \r\n\t\r\n\t\t\"Призовавам САЩ да избягват всякакви действия, които биха попречили на другите страни да поддържат споразумението работещо в интерес на нашата колективна сигурност\", каза той, цитиран от Франс прес.\r\n\r\n\t \r\n\t\r\n\t \r\n\tАнкара от своя страна предупреди за възможни нови конфликти след решението на Тръмп.\r\n\t \r\n\t\"Едностранното изтегляне на САЩ от ядреното споразумение е решение, което ще предизвика нестабилност и нови конфликти\", написа в Туитър говорителят на турското президентство Ибрахим Калин.\r\n\t \r\n\tТой добави, че Турция ще продължи решително да се противопоставя на всякакви видове ядрено оръжие.\r\n\t \r\n\tТурция ще продължи да търгува с Иран и не възнамерява да се отчита за това пред когото и да било, заяви турският министър на икономиката Нихат Зейбекчи малко след обявеното от Тръмп предстоящо възобновяване на американските икономически санкции срещу Техеран, предаде ТАСС.\r\n\t \r\n\tВъв вторник вечерта американският президент Доналд Тръмп обяви, че оттегля САЩ от ядрената сделка с Иран въпреки предупрежденията на западните си партньори и Москва да не прави това.\r\n\t \r\n\t Той каза, че Вашингтон ще възобнови санкциите срещу Техеран, които бяха в сила преди администрацията на предшественика му Барак Обама да сключи сделката с Иран през 2015 година.\r\n\t \r\n\tМалко по-късно иранският президент Хасан Рохани каза, че Иран ще остане в ядреното споразумение без САЩ. Той добави, че Техеран е изпълнявал всичките си задължения и предстои да обсъди ситуацията с европейските страни, Русия и Китай.\r\n\t \r\n\tВ същото време Рохани заплаши, че ако тези преговори не дадат резултат, Техеран е готов да възобнови неограничено промишлено обогатяване на уран.", "date": "2018.05.09", "title": "Европа се бори да спаси сделката с Иран след оттеглянето на САЩ"}
{"url": "http://www.mediapool.bg/akademiite-na-naukite-na-bulgaria-i-makedoniya-shte-chestvat-zaedno-denya-na-kiril-i-metodiy-news278883.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарската академия на науките и Македонската академия на науките и изкуствата /МАНИ/ ще отбележат със съвместни инициативи в София Деня на Светите братя Кирил и Методий, който се празнува на 11 май, съобщи пресцентърът на БАН в сряда.\r\n\t \r\n\tМакедонската делегация, водена от председателя на МАНИ акад. Таки Фити, ще участва утре от 11.00 часа в академично тържество, организирано от Кирило-Методиевския научен център на БАН.\r\n\t \r\n\tВ Големия салон на БАН утре от 18.00 часа ще се състои премиера на българското издание на романа \"Балканвавилонци\" на акад. Луан Старова. Книгата ще бъде представена от акад. Антон Дончев. Авторът - акад. Луан Старова, е сред най-авторитетните македонски писатели и интелектуалци, както и е заместник-председател на Македонската академия на науките и изкуствата.\r\n\t \r\n\t\"Балканвавилонци\" е роман за балканската археология на знанието и самопознанието, дисекция на балканския дух, представена чрез интимния разказ на дете, което е свидетел на интелектуалните разговори на двама балкански донкихотовци. \"Балканвавилонци\" получава най-престижната литературна награда в Македония - \"Роман на годината\", посочват от БАН.\r\n\t \n\n\r\n\tУтре от 16.00 часа в залата на Института за икономически изследвания на БАН, на ул. \"Аксаков\" 3, ще бъде представен и сборникът \"Последиците от европейската дългова криза върху икономическото развитие на България и Македония\". Изданието включва изследвания на учени от БАН и от Македонската академия на науките и изкуствата.", "date": "2018.05.09", "title": "Академиите на науките на България и Македония ще честват заедно Деня на Кирил и Методий"}
{"url": "http://www.mediapool.bg/kabinetat-otpusna-blizo-38-mln-leva-za-obrazovanie-i-nauka-news278885.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДопълнителни 13.8 млн. лева за наука по бюджета на образователното министерство и още 23.9 млн. лева за училищно образование по бюджетите на общините отпусна в сряда правителството.\r\n\tНай-голяма е сумата за осигуряването на средства за училища и детски градини за работа с деца от уязвими групи. За това на общините бяха дадени над 22.5 млн. лева. \"С тях се осигурява финансов ресурс за реализиране на по-ефективни мерки за подпомагане на достъпа до образование и предотвратяване на риска от отпадане от системата на предучилищното и училищното образование\", пише в правителственото прессъобщение.\r\n\tДруги 1.366 млн. лева се предоставят на центрове за подкрепа за личностно развитие. С тях ще бъдат подпомогнати дейности за кариерно ориентиране на учениците чрез стимулиране развитието на личностните им качества и придобиване на социални компетентности.\r\n\tКабинетът даде и допълнителни 13.8 млн. лева по бюджета на Министерството на образованието и науката. От тях 5.8 млн. лева са за осигуряване на достъп на учените в страната до международни научни бази данни - Science Direct, Scopus, SciVal и Elsevier.\r\n\tАнгажиментът за плащането на абонамента за достъп до базите данни беше поет от правителството в началото на годината, след като Софийският университет заплаши с протести. Те бяха провокирани от спорно решение на кабинета да отнеме сграда, която преди години беше предоставена на висшето училище за обучение на студентите по медицина. Сред исканията на СУ освен осигуряването на друга сграда беше и плащането на абонамента за достъп до научните бази данни.\r\n\tОстаналите 8 млн. лева ще бъдат изразходвани за конкурси за научни проекти, финансирани от Фонд \"Научни изследвания\".\r\n\tМинистрите решиха още да отложат за пореден път предвиденото още по време на служебния кабинет на Огнян Герджиков отпадане на задочното обучение в специалност \"Право\". Според последното решение на кабинета това трябва да стане от учебната 2019 - 2020 г.\r\n\tПричина за поредното отлагане била \"протичащият в момента процес на преструктуриране на учебния процес във всички юридически факултети\". \"Новият срок ще даде достатъчно време висшите училища да се подготвят и при необходимост да променят учебните си програми, за да са в съответствие с новите изисквания\", съобщиха от правителствената пресслужба.\r\n\tСпоред предишната редакция на наредбата за изискванията за обучение по \"Право\" задочното обучение трябваше да отпадне от следващата учебна година. В първоначалния вариант на постановлението за приема на първокурсници в университетите беше предвидено само редовно обучение за бъдещите юристи. Предполага се обаче, че сега нулевият прием за задочно ще бъде коригиран.\r\n\tВъзможно е решението за отпадане на задочното обучение въобще да не влезе в сила, тъй като Комисията за защита от дискриминация постанови, че въвеждането само на редовна форма е дискриминация. Поради това ще се прави и работна група от Министерството на правосъдието, която да прегледа нормативната уредба в сферата на обучението по \"Право\".", "date": "2018.05.09", "title": "Кабинетът отпусна близо 38 млн. лева за образование и наука"}
{"url": "http://www.mediapool.bg/ekstradiran-e-marokanski-grazhdanin-izdirvan-za-teroristichna-deinost-news278884.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлужители на Дирекция \"Международно оперативно сътрудничество\" и ГД \"Охрана\" при Министерство на правосъдието екстрадираха от страната ни 35-годишен марокански гражданин, издирван за терористична дейност, съобщиха от пресцентъра на МВР в сряда.\r\n\t \r\n\tНа 13 януари на Гранично полицейско управление-Свиленград, след незаконно преминаване на държавната граница с Турция, българските гранични служители задържаха чужд гражданин, представил се със самоличност на сирийски гражданин.\r\n\t \r\n\tТой бе настанен в специален дом за временно настаняване на чужденци - Любимец.\r\n\t \r\n\tВ рамките на извършената проверка е била установена и потвърдена самоличността на мъжа - марокански гражданин, както и че е обявен от съдебните власти на Мароко за международно издирване с цел арест и екстрадиция за терористична дейност, като член на организация ИДИЛ.\r\n\t \r\n\tСлед извършено официално запитване и потвърждаване на информацията от мароканските власти, идентификация на лицето и постъпило по дипломатическите канали искане за неговата екстрадиция, с решение на Окръжен съд-Хасково е допусната незабавната екстрадиция на мароканския гражданин по официална молба от 14 февруари от Апелативния съд на Рабат.\r\n\t \n\n\r\n\tСъгласно постигната договореност между българските и марокански власти, днес лицето е екстрадирано от България.", "date": "2018.05.09", "title": "Екстрадиран е марокански гражданин, издирван за терористична дейност"}
{"url": "http://www.mediapool.bg/udalzhava-se-prouchvaneto-na-zalezhi-ot-neft-i-gaz-krai-vratsa-news278881.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС повече от година се удължава срокът за проучване на възможността за експлоатация на стари залежи от нефт и газ край Враца, реши правителството на редовното си заседание в сряда.\r\n\tИрландската фирма \"Мизия ойл енд газ\", която има разрешително за проучването в \"Блок 1-7 Търнак\", получава още 399 дни за да приключи работата си, която е била забавена от административните процедури по прехвърляне на права и задължения във връзка с изследването.\r\n\t \r\n\tНаходищата са разположени на територията на областите Плевен и Враца.\r\n\tДоговорът за търсене и проучване на \"Мизия ойл енд газ\" изтича до февруари 2019 г. Сега в рамките на месец министърът на енергетиката Теменужка Петкова трябва да подпише допълнително споразумение с \"Мизия ойл енд газ (България)“.\r\n\tОсвен блока \"Търнак\", ирландската компания проучва за нефт и газ терените \"Блок 1-10 Ботево\" (обл. Враца и Монтана), \"Блок 1-5 Деветаки\" (обл. Ловеч, Плевен и Габрово), и \"Блок 1-9 Мизия\". В четирите блока тя се ангажира да инвестира над 9,3 млн. евро за проучвателните дейности, а 125 000 евро да бъдат вложени в екодейности,\r\n\tКабинетът реши още да удължи с 12 години концесионния договор с фирмата \"Илинденски мрамор“ ООД за добив на баритна суровина от находище \"Тевни дол“, намиращо се в община Благоевград. Договорът е сключен през 2004 г. за срок от 12 години, но добив така и не е започнал поради неполучаване от дружеството на всички необходими за това документи.\r\n\tСега обаче освен, че удължава срока за експлоатация, кабинетът разрешава и увеличение на концесионната площ от 2.5 дка на 3,7 дка, като се включват и терени, необходими за осъществяване на добива. Концесионният договор ще бъде приведен в съответствие с променената Наредба за принципите и методиката за определяне на концесионното възнаграждение за добив на подземни богатства.\r\n\tВарненското дружество \"Пътища и мостове“ ЕООД пък беше определено за концесионер на добива на строителни материали – варовици, доломитни варовици и алевритови мергели, от находище \"Капу баир“. Кариерата се намира в землищата на селата Партизани и Лопушна, община Дългопол, и на с. Трънак, община Руен.\r\n\tНа база количествата на утвърдените запаси и ресурси и предвидения средногодишен добив, концесията се предоставя за срок от 35 години. За този период се очакват постъпления от концесионни плащания в размер на близо 500 хил. лв., без ДДС. По закон тези приходи постъпват в държавния бюджет и в бюджета на общините по местонахождение на концесионната площ. За осигуряване на производствената си дейност кандидат-концесионерът предвижда инвестиции за 1,8 млн. лв., съобщава правителствената информационна служба.\r\n\tОпределени са и титулярите на две разрешения за проучване на възможностите за добив строителни материали. В срок от една година \"Интерпром“ ЕООД и \"Ескана” АД ще оперират в площите \"Подгоре“ в област Видин и \"Водажия” в област Варна. Инвестициите, които ще направят, са съответно 50.4 хил. лв. и 34.4 хил. лв. Проучвателните дейности ще се извършват за сметка на титулярите на разрешенията, при спазване на ограниченията на законодателството, заплащане на нормативно определените такси и представяне на съответните банкови обезпечения.", "date": "2018.05.09", "title": "Удължава се проучването на залежи от нефт и газ край Враца"}
{"url": "http://www.mediapool.bg/novi-osem-turoperatora-sa-zalicheni-ot-natsionalniya-registar-news278886.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОще осем туроператора бяха заличени от Националния туристически регистър със заповед на ресорния министър Николина Ангелкова, съобщиха от ведомството й в сряда.\r\n\tРешението е взето след мотивирано предложение на Експертната комисия по регистрация на туроператори и туристически агенти и причината е, че те не са сключили задължителна застраховка \"Отговорност на туроператора“. Така заличените от регтистъра през 2018 г. туроператори вече са 78.\r\n\tИмената на заличените дружества ще бъдат оцветени в червено в списъка, за да се отличават от коректните компании от туристическия бизнес.\r\n\tОт Министерството на туризма допълват, че през 2018 г. по тяхно желание са прекратени и регистрациите на други 13 туроператора.\r\n\tЗаличени са и 18 дружества, регистрирани като туроператори и турагенти. Причината е, че удостоверенията за дейност, които министерството издава, не са получени в оригинал в двумесечен срок от уведомяването на заявителите, каквото е изискването според Закона за туризма. Ако удостоверението не е получено, дружеството няма право да извършва туроператорска и/или турагентска дейност.  Със заличаването на регистрацията се преустановява и действието на удостоверението. Определен е период от две години, през които заличеното лице няма право да заявява регистриране за извършване на туроператорска и/или туристическа агентска дейност, считано от датата на издаване на настоящата заповед, допълниха от ведомството.\r\n\t \r\n\tТака действащите в момента туроператори са 1928.", "date": "2018.05.09", "title": "Нови осем туроператора са заличени от националния регистър"}
{"url": "http://www.mediapool.bg/bsp-i-ataka-v-bitka-po-vernopodanichestvo-pred-rusiya-news278887.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\tОтбелязването на 9 май се превърна в своеобразна надпревара между проруските партии в България коя от тях ще засвидетелства най-верноподанически чувства към Москва. И докато БСП и \"Атака\" мериха сили на софийски терен – пред Паметника на Съветската армия и в присъствието на руския посланик, лидерът на \"Воля\" Веселин Марешки ги срази с една снимка, като се тагна във Фейсбук от тържествения парад на Червения площад в Москва.\r\n\tнаписа Марешки в социалната мрежа.\r\n\tЛичното му присъствие на Червения площад под взора на Путин, който наблюдаваше парада, безспорно е голям актив, но Марешки все още не може да се мери с БСП и \"Атака\", които през годините натрупаха солиден брой червени точки пред Москва.\r\n\tРавносметката показва, че поне през тази година Волен Сидеров води на Корнелия Нинова с 2:0 попадения.\r\n\tВ средата на април партийна делегация на \"Атака\" начело с лидера и Волен Сидеров участва в международния икономически форум в Ялта на тема \"Глобалното бъдеще. Бъдещето на Русия\". От там  обяви, че \"Крим не е анексиран или окупиран, както говорят хибридно войнстващите срещу присъединяването му\". Последствия за изявите му нямаше, въпреки призивите за изключването му от властта и подписаното споразумение за управление, според което \"НАТО и ЕС са неизменни ценности\", по думите на премиера Борисов.\n\n\r\n\tДнес Волен Сидеров умело използва 9 май – датата, която Русия отбелязва като Ден на победата и който се чества и като Ден на Обединена Европа. Този път Сидеров хвърли ръкавицата в лицето на лидера на БСП Корнелия Нинова пред наместника на руския президент Владимир Путин в София – посланик Анатолий Макаров.\r\n\t\r\n\tЗа сцена на представлението беше избран Паметникът на Съветската армия в центъра на София. Пред него бяха строени участниците в шествието на \"Безсмъртния полк – България\". Това са антифашисти и техни близки, които носеха фотографии на роднини, участвали във Великата отечествена война, под звуците на \"Альоша\" и \"Катюша\". Възрастните антифашисти развяваха флаговете на България и Русия, но най-много бяха червените знамена със сърп и чук на несъществуващия днес \"нерушим\" Съветски съюз.\r\n\tВолен Сидеров не беше забелязан в първите редици на шествието и пред паметника, но пък беше успешно заместен от безименен \"репортер\" на телевизия \"Алфа ТВ\".\r\n\tСпоред прессъобщение на партия \"Атака\", \"репортерът\" на телевизията е бил удрян от депутатите на БСП, които влезли в \"ролята на лична охрана\" на Корнелия Нинова, изтръгнали му микрофона и му забранили да задава неудобни въпроси на лидера на БСП.\r\n\tТака от , констатира \"Атака\" в прессъобщението си. Партията на Волен Сидеров беше подкрепила твърденията си със снимков материал.\r\n\tТака нареченият \"репортер\" беше два пъти по-голям от мен и дойде за да прави скандал, коментира депутатът от БСП Георги Свиленски пред Mediapool, чието име е замесено в случая. \", допълни той.\r\n\tПо думите на Свиленски единствените въпроси, които задал т.нар.  били: . За да не създава суматоха, депутатите го помолили да напусне, но той продължил да упорства и затова бил избутан, обясни Свиленски.\r\n\tНа разпространените от \"Атака\" снимки, се вижда как депутатът от БСП Таско Ерменков го хваща за ризата и го извежда., се казва в съобщението на \"Атака\".\r\n\t Това заяви лидерът на БСП Корнелия Нинова при отбелязването на Деня на победата на паметника на Незнайния войн в столицата.\r\n\tОт там тя поведе шествието на \"Безсмъртния полк\" до паметника на Съветската армия.\r\n\t\"Ако го нямаше Денят на победата, нямаше да го има и Денят на Европа, в който честваме началото на европейското единство, поставено от Декларацията на френския външен министър Робер Шуман, не случайно произнесена на 9 май 1950 г.\", каза лидерът на столичните социалисти Калоян Паргов на церемония пред паметника на Съветската армия.\r\n\t\"“, каза още Паргов.\r\n\tСпоред него \"днес, русофобските кръгове всекидневно клеветят Русия\", като се опитват да натрапят на България \"нов цивилизационен избор\", който цели да ни откъсне от дълбоките исторически и културни корени, които ни свързват, но мнозинството българи не са се подали на натиска и продължават да симпатизират на Русия.\r\n\tБългария, заради геополитическото си разположение и политическата и духовна история, трябва да се превърне в мост между Западния свят и Русия, а Европа - в зона на мира и на взаимното разбирателство, каза Паргов. Той цитира думите на председателя на Европейската комисия Жан-Клод Юнкер: \"Добрите отношения между ЕС и Русия са жизненоважни за сигурността на нашия континент. Наша обща цел би трябвало да бъде възстановяването на европейския ред в сигурността.\"\r\n\tМащабната акция \"Безсмъртният полк\" се е провела в 52 български града по случай Деня на победата.\r\n\t\"През миналата година акцията се проведе в 40 български града. В нея участваха около 15 000 души. Надявам се, че сега техният брой ще бъде много по-голям, защото тя ще се проведе в 52 града на България. Предполагаме, че само в София в шествието ще участват над 3000 души\". Това заяви председателят на фондацията \"Безсмъртният полк\" Павел Иванов пред руската агенция ТАСС.\r\n\tОт своя страна председателят на Координационния съвет на руските сънародници в България Марина Дадикозян разказа, че България е сред страните, където шествието \"Безсмъртният полк\" преминава най-активно и масово.\r\n\tНационалният организационен комитет на акцията \"Безсмъртният полк\" обяви, че ще предложи 9 май да бъде обявен за национален празник в България. \"9 май е урок, който ние трябва да помним и за който трябва да говорим, в памет на всички загинали в тази ужасна война\", се казва в изявление на организационния комитет, цитирано от БГНЕС.\r\n\t\"Безсмъртният полк\" е обществена акция шествие, по време на която хората носят фотографии на своите роднини, участващи във Великата отечествена война. Шествието се провежда на Деня на победата в Русия и други държави. Историята на акцията започва през 2007 г. в Тюмен. Тогава шествието се е казвало \"Парадът на победителите\".\r\n\t\r\n\tЛидерът на най-малката парламентарна група \"Воля\" Веселин Марешки обаче засенчи колегите си от БСП и \"Атака\" и беше най-близо до Путин. Той отбеляза Денят на победата на Червения площад в Москва.\r\n\t\"\", написа Марешки на страницата си във Фейсбук и пусна снимки от събитието.\r\n\tВеселин Марешки е женен за рускинята Светлана Александровна, с която се запознава докато следва в Москва в края на 80-те години на миналия век. В руската столица лидерът на \"Воля\" учи три години за инженер, след което се връща в България, за да се дипломира в Технически университет във Варна.", "date": "2018.05.09", "title": "БСП и \"Атака\" в битка по верноподаничество пред Русия"}
{"url": "http://www.mediapool.bg/naemite-na-parvoklasni-ofisi-v-sofiya-rastat-news278888.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНаемите на първокласни офис площи в София отбелязаха плавен ръст през първото тримесечие на 2018 г. в резултат от активния пазар. Това показват данните на консултантската компания \"Фортън\", която е ексклузивен представител на \"Кушман и Уейкфилд\" (Cushman & Wakefield) за България и Македония.\r\n\tСредните офертни нива в сегмента вече са 14 евро/кв. м/месечно при 13.5 евро/кв. м през 2017 г. Като цяло при високия клас офиси те варират между 12 евро/кв. м и 14 евро/кв. м в зависимост от локацията на сградата. Най-високите цени се постигат при проектите в централните райони и по протежение на големите булеварди. Наемните цени за по-ниския клас офиси (B) се движат между 9 евро/кв. м и 11 евро/кв. м.\r\n\t\"Наемодателите остават в комфортна позиция в резултат от все още ограниченото предлагане на първокласни офис площи и това доведе до нов плавен ръст на наемите. Очакваното завършване на над 190 000 кв. м нови офиси тази година обаче ще балансира пазара и не очакваме наемите да продължат да се покачват\", коментира Станимира Пашова, мениджър \"Офис площи\" във \"Фортън\".\r\n\tПо данни на компанията през първото тримесечие на 2018 г. са сключени наемни договори за 36 296 кв. м офиси. Това е 4% ръст спрямо същото тримесечие на предходната година.\r\n\tПродължаващото покачване на обема на пазара е в резултат от набраната инерция през 2017 г., когато наемните сделки достигнаха рекордните почти 200 000 кв. м. Основен двигател остават компаниите от ИТ и аутсорсинг сектора, които се разрастват или търсят по-добри локации.\r\n\tСред по-значимите сделки през първите три месеца на годината е наемането на 6300 кв. м в\r\n\tновостроящата се сграда в \"Офис Парк Централ\" от компанията \"60К\" в широкия център на София. Договорът на \"Кауфланд Сървисис\" за 2082 кв. м в сградата на строителната компания \"Филто-С\" на бул. \"Тодор Александров\" е друга голяма сделка от началото на годината.\r\n\tКъм момента над половината от планираните за завършване през тази година офис площи вече са заети, отчитат от \"Фортън\".\r\n\tПрез първото тримесечие нямаше нови завършени сгради и общото предлагане на офис площи остана на 1 728 233 кв. м. Средното ниво на незаетост на пазара е намаляло до 9.2% в резултат от високата наемна активност при липсата на новозавършени сгради.\r\n\tПрогнозата на \"Фортън\" е нарастващото предлагане да доведе до плавен ръст на свободните площи през следващите години.", "date": "2018.05.09", "title": "Наемите на първокласни офиси в София растат"}
{"url": "http://www.mediapool.bg/pravitelstvoto-otpusna-100-hil-lv-za-razkopkite-na-herakleya-sintika-news278891.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа продължаване на теренните археологически проучвания на един от най-значимите археологически обекти – Хераклея Синтика в местността Рупите край Петрич, правителството отпусна нови 100 000 лв. на Министерството на културата.\r\n\tС тях трябва да продължат разкопките на обекта, който е разположен на границата между древните области Тракия и Македония. Това е единственият гръко-македонски град в България, изследван археологически. Писмените извори и досегашните археологически данни разкриват етнически силно смесено население в югозападния ъгъл на днешна България с обща платформа - елинската култура.\r\n\tАрхеологическата информация за Хераклея Синтика обогатява съществено знанията за историята на Балканите през античността, както и за прехода към Средновековието. Разкопките целят да се проучи и покаже максимално най-голяма част от централния площад и околните му сгради, както и театърът, който градът е притежавал.", "date": "2018.05.09", "title": "Правителството отпусна 100 хил. лв. за разкопките на Хераклея Синтика"}
{"url": "http://www.mediapool.bg/krizisen-tsentar-za-zashtita-ot-domashno-nasilie-vav-vseki-oblasten-grad-news278892.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВъв всеки областен град да бъде изграден кризисен център за защита от домашното насилие, реши парламентът на първо четене.\r\n\tПредложението е на депутатите от БСП и беше подкрепено от управляващите. \"За\" бяха 118 депутати, само двама се въздържаха.\r\n\tСоциалистите предлагат да бъдат отпуснати 2 милиона лева за създаването на тези центрове.\r\n\tЗаконопроектът цели по-високо ниво на закрила на пострадали от домашно насилие, като акцентът е поставен върху оказване на помощ на жертвите, мотивират се соцдепутатите.", "date": "2018.05.09", "title": "Кризисен център за защита от домашно насилие във всеки областен град"}
{"url": "http://www.mediapool.bg/zaharieva-dohodite-v-bulgaria-shte-dostignat-srednoevropeiskite-do-10-godini-news278889.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАко доходите в България продължат да растат с темповете от миналата година, до десетина години те ще достигнат средноевропейските. Тази прогноза направи вицепремиерът и министър на външните работи Екатерина Захариева по време на форум за доходите в страните от Западните Балкани, организиран от КНСБ.\r\n\tТя припомни, че през миналата година ръстът на доходите е над 11.5 на сто, много по-висок от средноевропейския. По думите на Захариева, ако тези темпове се запазят, перспективата е до десет години да достигнем средноевропейските нива. Тя обвърза постигнатото в България с европейската перспектива на Западните Балкани, която по думите й ще доведе до по-високи доходи в региона. \r\n\tРеформите, които се изискват по пътя на членството, не се правят само заради членството и само заради Брюксел, те трябва преди всичко да се правят заради гражданите, те водят до по-високи доходи, отбеляза Захариева.\r\n\tПо думите й доходите на Балканите все още изостават, тъй като ние сме демократични държави само от 27 години. \r\n\tТя пое ангажимент пред синдикалните представители на страните от Западните Балкани, че подкрепата на българското правителство към Западните Балкани няма да приключи с шестте месеца на нашето председателство, а ще е дългосрочен приоритет, като целта е да има на всеки година и половина - две форум на високо ниво като предстоящият на 17 май. \n\n\r\n\tСпоред Екатерина Захариева фокусът към Западните Балкани ще бъде най-голямото постижение на българското председателство. Тя заяви, че европейската перспектива, благополучието, сигурността и просперитета на Западните Балкани са дългосрочен приоритет за България.\r\n\tПроблемите на работната среда, на доходите, на осигуряването, на социалната закрила трябва да намерят достойно място, заяви лидерът на КНСБ Пламен Димитров. Той посочи, че доходите на Балканите не са много различни. Нетният среден доход към декември миналата година в България след облагане е 450 евро, в Сърбия - 456 евро, в Черна гора - 512 евро, в Босна - 440 евро, в Македония - 387 евро , в Косово 457 евро, в Албания - около 300 евро, единствено в Хърватска и Словения са по-високи около 790-800 евро в Хърватска и доста по-нагоре в Словения, отбеляза Пламен Димитров.\r\n\tПоследните данни на КНСБ показват, че средната работна заплата на Балканите изостава номинално между 5 и 10 пъти спрямо старите държави-членки и около 1.8-2.2 пъти спрямо новите държави-членки. \r\n\tПо отношение на минималната работна заплата, с най-нисък размер са Албания (180,52 евро)и Македония (239,74 евро). На другият полюс е Хърватия с 462 евро. България е с най-ниската минимална заплата в ЕС - 260,76 евро. За сравнение в Люксембург тя е 1999 евро. \r\n\tЛидерът на КТ \"Подкрепа\" Димитър Манолов заяви, че никой не се заблуждава и няма прекалени очаквания за времевия хоризонт за присъединяването на Западните Балкани към ЕС. По думите му пътят на присъединяването няма да е лек и еднозначен, не трябва и да е самоцел, но трябва да се знае, че е от жизнен интерес за стабилизиране на развитието на региона. Нямаме нужда от нови разделителни линии, а от изграждане на мостове - в прекия, и в преносния смисъл - от изграждането на магистрали до обща борба за повишаване на доходите и за подобряване на положението на младежите, каза синдикалният лидер.", "date": "2018.05.09", "title": "Захариева: Доходите в България ще достигнат средноевропейските до 10 години"}
{"url": "http://www.mediapool.bg/badeshtiyat-gazov-hab-krai-varna-stana-obekt-ot-natsionalno-znachenie-news278890.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБъдещият газов хъб край Варна, за който тепърва предпроектно проучване ще казва дали е икономически обоснован, вече е обявен за обект от национална значение. Заедно с още осем обекта на държавния газов оператор \"Булгартрансгаз\", по които тепърва ще се работи, непостроеният още газоразпределителен център влезе в списъка, в който присъстват и бъдещите газови връзки с Гърция и Сърбия.\r\n\tОсвен хъба, за обекти от национално значение са обявени планираните разширения на газопреносната мрежа в участъка от българо-турската граница до компресорна станция \"Странджа“; на газопреносната инфраструктура паралелно на северния магистрален газопровод до българо-сръбската граница; преносният газопровод до Панагюрище и Пирдоп; бъдещите преносни газопроводи за Свищов, Разлог и Банско; подготвяните за модернизация компресорни станции \"Лозенец“, \"Петрич“ и \"Ихтиман“; както и планираната подмяна на северен (магистрален) газопоровод в участъка Беглеж – Дерманци –Батулци – Калугерово и северен (магистрален) газопровод в участъка от Вълчи дол до Преселка.\r\n\tОт Министерския съвет посочват, че с реализацията на проекта за газовия хъб ще бъде изградена необходимата газопреносна инфраструктура, която да свърже пазарите на природен газ в региона с тези в Централна и Западна Европа, както и на държавите от Енергийната общност – Сърбия, Република Македония, Босна и Херцеговина. По този начин проектът ще допринесе за постигането на основните приоритети на европейската енергийна политика.\r\n\tС реализацията на проекта за разширение на газопреносната инфраструктура на “Булгартрансгаз” ЕАД в участъка от българо-турската граница до българо-сръбската граница ще се постигне сигурност на доставките на природен газ както за нашата страна, така и за съседните балкански държави и региона, откриване на допълнителни висококвалифицирани работни места, затвърждаване на ролята на България като транзитна страна в региона и ЕС.\r\n\tПроектите за изграждане на преносни газопроводи до Панагюрище и Пирдоп, до Свищов, както и до Банско и Разлог се финансират по линия на Международния фонд \"Козлодуй“, администриран от Европейската банка за възстановяване и развитие.\r\n\tПроектът за модернизация на трите компресорни станции \"Лозенец”, \"Петрич” и \"Ихтиман” е част от дейностите, които се финансират по линия на Механизма за свързване на Европа. Модернизацията на компресорните станции предвижда интегриране на 4 нискоемисионни турбинни газокомпресорни агрегата, като в компресорна станция \"Лозенец” ще бъдат интегрирани два агрегата. С реализацията на проекта компресорните станции ще отговарят на най-високите европейски екологични изисквания.\r\n\tС рехабилитацията  на участъци от северния полупръстен Беглеж –Дерманци - Батулци –Калугерово и Вълчи дол - Преселка ще бъде гарантирана надеждността на съоръженията и ще бъде осигурен проектният капацитет за пренос на природен газ.\r\n\tИзпълнението на всички обекти е включено в десетгодишния план за развитие на мрежите на \"Булгартрансгаз” ЕАД за периода 2017-2026 г., одобрен от Комисията за енергийно и водно регулиране на 1 август 2017 г.", "date": "2018.05.09", "title": "Бъдещият газов хъб край Варна стана обект от национално значение"}
{"url": "http://www.mediapool.bg/otpadat-dva-dokumenta-za-izdavane-na-investitsionen-sertifikat-news278893.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравителството одобри отпадането на два документа, изисквани досега от инвеститорите, които кандидатстват за издаване на сертификат за клас инвестиция или приоритетен инвестиционен проект. Това са удостоверението за липса на парични задължения към община и свидетелството за съдимост. Те ще бъдат събирани по служебен път от Българската агенция за инвестиции и Министерството на икономиката, реши министерският съвет на заседанието си в сряда.\r\n\tМярката е поредната от плана на правителството за намаляване на административната тежест за гражданите и бизнеса.\r\n\tДруга част от промените въвеждат изискване инвеститорът, който кандидатства за регионална инвестиционна помощ, да потвърди, че през последните две години не е извършвал преместване на предприятието, в което предстои да бъде осъществена първоначалната инвестиция, и да се ангажира да не прави такова преместване за период до две години след приключването на инвестицията.\r\n\tЩе се прецизират също редът и условията за прилагане на финансовите мерки за изграждане на елементи на довеждаща техническа инфраструктура, за частично възстановяване на извършените разходи за осигуровки и за обучение.\r\n\tИзмененията ще позволят да бъде продължено ефективното привличане и насърчаване на изпълнението на съществуващи и бъдещи значими за икономиката ни инвестиционни проекти с издаден сертификат по реда на Закона за насърчаване на инвестициите на територията на страната, допълвта от правителствената информационна служба..", "date": "2018.05.09", "title": "Отпадат два документа за издаване на инвестиционен сертификат"}
{"url": "http://www.mediapool.bg/trudovoto-dosie-na-sluzhitelite-mozhe-da-bade-i-v-elektronen-format-news278894.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДокументите от трудовото досие на служителя могат да се създават и съхраняват в електронен формат. За целта обаче, работодателите трябва да спазват специфични правила, уредени в нова наредба, одобрена в сряда от правителството. Тя обаче не задължава фирмите да съхраняват документите само в електронен вид.\r\n\tУстановяват се минимални изисквания, които да гарантират сигурността, надеждния произход и целостта на електронния документ, както и дългосрочното съхраняване на информацията. Документите, създавани от работодателя, задължително ще се подписват с квалифициран електронен подпис.\r\n\tИзисква се информационните системи да не позволяват случайно или незаконно унищожаване на документи и данни и да не се допуска неправомерен достъп, изменение или разпространение на личните данни на работниците и служителите.\r\n\tЗа размяна на електронни документи между работодателя и работника или служителя ще се изисква изрично съгласие на работника или служителя, като то може да бъде оттеглено по всяко време.\r\n\tИзпращането и получаването на електронните документи ще се извършва чрез услуга за електронна препоръчана поща, предоставяща възможност за доказване на връчването на всяко съобщение. Всички разходи за размяна на електронните документи ще са за сметка на работодателя. Запазва се възможността документите в трудовото досие да се създават на хартия, като се гарантира, че работниците и служителите могат да подават документи на хартиен носител при изградена информационна система на работодателя.\n\n\r\n\tНаредбата засяга 214 хил. работодатели и 2.4 млн. работници. Според оценката на въздействие работодателите ще се натоварят с допълнителни разходи за изграждане на нови информационни системи или промяна на съществуващи, така че да отговарят на стандартите за сигурността на информацията, както и за покупка и поддържане на квалифициран електронен подпис. Цената на услугата от регистрираните в Комисията за регулиране на съобщенията доставчици за юридическите лица е средно 60 лева, а на физическо лице - 12 лева.\r\n\tКвалифицираният електронен подпис и сега се ползва от предприятия, които подават документи по Закона за данъка върху добавената стойност и уведомления за трудови договори, така че за тях няма да има допълнителни разходи за тази услуга.", "date": "2018.05.09", "title": "Трудовото досие на служителите може да бъде и в електронен формат"}
{"url": "http://www.mediapool.bg/sem-preizbra-sofiya-vladimirova-za-svoi-predsedatel-news278895.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСъветът за електронни медии (СЕМ) преизбра за втори мандат като председател София Владимирова. На редовното заседание на съвета в сряда тя получи четири гласа \"за\" и един \"въздържал се\".\r\n\tВъздържалата се бе предходната председателка на съвета Мария Стоянова. Аргумент за позицията й е, че след два месеца вече няма да бъде част от съвета и няма морално право за избира  негов председател.\r\n\tСофия Владимирова започна работа в СЕМ през април 2016 г. от квотата на парламента по предложение на ГЕРБ. По това време тя вече има един мандат в регулатора.\r\n\tВладимирова е завършила Софийския университет \"Св. Климент Охридски\" с магистърска степен по журналистика, специалност \"Телевизионна журналистика\". Започва кариерата си още като студент в Българското национално радио (БНР), програма \"Христо Ботев\". Повече от десет години е репортер и сценарист, участва в творческите процеси, свързани с подготовката и създаването на много телевизионни продукции. Сред тях са предаванията \"Сблъсък\", \"10-те най\", \"Мюзик айдъл\", \"Рекламна пауза\" и др.\r\n\tИма опит като сценарист и PR на бившия външен министър на ГЕРБ Румяна Желева.", "date": "2018.05.09", "title": "СЕМ преизбра София Владимирова за свой председател"}
{"url": "http://www.mediapool.bg/izvinitelnite-belezhki-za-uchenitsite-veche-se-generirat-avtomatichno-v-ambulatorniya-list-news278899.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПромяната, с която извинителните бележки за учениците се генерират автоматично в амбулаторния лист от прегледа, е факт от 1 май, съобщи в сряда председателят на Надзорния съвет на здравната каса Жени Начева.\r\n\t“Лекарите попълват амбулаторния лист при преглед на дете, в амбулаторния лист има отрязък за направения преглед, който се генерира автоматично, и този отрязък може да се представи в училище“, обясни Начева.\r\n\tТака на лекарите се спестява излишната бумащина по писането на извинителна бележка, заради което някои джипита са въвели такса между 3 и 5 лева. Занапред такса не би трябвало да се събира.", "date": "2018.05.09", "title": "Извинителните бележки за учениците вече се генерират автоматично в амбулаторния лист"}
{"url": "http://www.mediapool.bg/bolnitsata-vav-vratsa-mozhe-da-ostane-bez-speshno-otdelenie-news278900.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВрачанската болница може да остане без спешно отделение заради масовото напускане и използването на отпуск от персонала му. Още утре на дневната смяна няма да има дори санитари, посочиха от ръководството на здравното заведение.\r\n\tАвансът за месец февруари е последното възнаграждение, което получиха преди дни работещите във врачанската болница близо 500 души.\r\n\t\"С неполучаване на заплатите някои от хората са принудени или да работят на втора работа или да излезнат в различни отпуски, само и само да може да си покриват нуждите. Получихме рапорт и от началника на Спешното отделение, който е изключително притеснителен - даже сестри и санитари няма да има в утрешният ден. Това е болницата, която обслужва областта, не само град Враца\", заяви изпълняващият длъжността директор на здравното заведение Орлин Цветков заяви пред БНР.", "date": "2018.05.09", "title": "Болницата във Враца може да остане без спешно отделение"}
{"url": "http://www.mediapool.bg/bezsmartniyat-polk-edin-brand-dvama-organizatori-news278901.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Безсмъртният полк\" е една от най-масовите обществени акции в Русия. По данни на Министерството на вътрешните работи само в Москва на 9 май 2017 година в паметното шествие са участвали 600 хиляди души. Историята на акцията е показателна: държавата я подкрепи, едва след като гражданската инициатива пусна корени в редица региони на Руската федерация и дори придоби международен обхват (сега шествия с портрети на роднини, загинали по време на Втората световна война, се провеждат в повече от 60 страни). Еволюцията на движението протичаше по сценария на постепенно разрастване до появата на втори, държавен \"Безсмъртен полк\". Днес идеолозите на инициативата от Томск, където тя получи юридически статут, смятат, че признанието на властите не ѝ е било от полза. Какво им дава основание да мислят така?\r\n\tРуският президент Владимир Путин отново взе участие тази година в шествието на \"Безсмъртния полк\", предаде ТАСС.\r\n\tПутин се включи в шествието по Червения площад, носейки портрет на своя баща. Заедно с него в проявата участваха израелският министър-председател Бенямин Нетаняху и сръбският президент Александър Вучич.\r\n\tПутин участва в шествието за пети път. Той изтъкна важността на проявата, като каза по-рано днес на Парада на победата, че \"9 май обединява историята на храбростта от всички поколения\". \"Всяко семейство има свои, родни герои, те живеят в нашите сърца, те са заедно с нас в редиците на Безсмъртния полк\", заяви президентът.\r\n\tТой неведнъж е разказвал как баща му Владимир Спиридонович Путин е отишъл да се бие във Великата отечествена война, как се е сражавал и е бил тежко ранен при Ленинград.\r\n\r\n\tДнес в страната има два \"Безсмъртни полка\". Единият – междурегионално историко-патриотично обществено движение. Другият – общоруско обществено гражданско-патриотично движение.\r\n\tДвата \"полка\" се различават по всичко: от историята на възникването им до уставите, мащабите и координаторите. В първия случай координаторите са регионални доброволци. Във втория – чиновници и наети от тях специалисти по организация на масови мероприятия.\r\n\t\"Когато създавахме движението \"Безсмъртният полк\", беше невъзможно да си представим, че някой ще мине през града не с портрети на свои роднини, а с портрети на Моторола (сепаратистки лидер от Донбас с прякор \"Моторола\" – бел. прев.) или на Сталин. Според нашия устав това беше забранено. Също както и комерсиализацията и идеологизацията на движението\", разказва Игор Дмитриев, един от тримата създатели на \"доброволческия полк\".\n\n\r\n\tПрез 2011 година той заедно с приятелите си Сергей Лапенков и Сергей Колотовкин решили да проведат акция \"Безсмъртния полк\" в Томск. Формата не била нова: възпоменателни мероприятия с портрети на 9 май вече от време на време се провеждали в различни краища на страната. Още през 60-те години на миналия век в Москва, близо до Болшой театър, се срещали фронтоваци, канели роднини на свои загинали на фронта другари и и ги молели да да носят техни снимки. През 70-те години подобни срещи се провеждали и в московския парк \"Горки\". През 1965 година, през първата година на официалното празнуване на Победата, в Новосибирск учениците от 121-во училище излязоха на улиците с портрети на своите бащи-фронтоваци. През 2007 година Генадий Иванов от Тюмен, пенсиониран служител от вътрешното министерство и журналист, намислил да мине на 9 май със снимки на свои роднини-участници във войната.\r\n\t\"Сънувах, че по главната улица в Тюмен, ул. \"На републиката\", на 9 май се движи колона от жители и всички носят портрети на своите герои. Написах във вестник \"Тюменски известия\" на първа страница – излезе на 8 май. И няколко души излязоха\", разказва Иванов в едно от интервютата си.\r\n\tДмитриев, Лапенков и Колотовкин първи се опитват да превърнат това в традиция: те измислят устав на мероприятието и название - \"Безсмъртният полк\". Една от точките в устава предвиждала забрана за всякакъв вид стопанска дейност.\r\n\tДмитриев си спомня, че местните предприемачи не разбирали защо \"Безсмъртният полк\" не се продава в други региони на франчайз. Предлагали им да пускат тениски с емблема, стикери, но ентусиастите отказвали.\r\n\t\"Поначало ние мислехме да съберем средства, за да отпечатаме на желаещите да се включат в шествието портрети на роднините им. Но после размислихме: същността на идеята е хората сами да си спомнят историята на семейството, да преровят старите фотографии. Това е именно гражданска инициатива, която кара човекът да се движи и да прави нещо\", разказва активистът.\r\n\tПо думите му, отначало акцията била замислена като локална, без разпростиране в други райони. Но след като информацията за нея се появила в медиите и в интернет, инициативата била подхваната из цялата страна.\r\n\tВиктор Мучник, ръководител на телевизионния канал ТВ2 и на Томската медийна група, в която някога работели Дмитриев, Лапенков и Колотовкин, смята, че с това по някакъв парадоксален начин започнали проблемите в днес вече закритата телевизионна компания.\r\n\t\"\"Безсмъртният полк\" и ТВ2 имаха допирни точки по дух. Ние също градяхме своята локална история, телевизията не беше централизирана, а после от 2007 година Томската медиягрупа, притежаваща телевизионния канал, перманентно усещаше върху себе си едни или други форми на натиск. Когато около \"полка\" започнаха да назряват конфликти, разбрах, че за нас това е още един рисков фактор сред останалите \"грехове\", които компанията имаше в очите на властта\", разказва Виктор Мучник.\r\n\tТой си спомня, че през 2013 година в една от федералните медии излязла статия, чийто автор разсъждавал на тема с каква цел е пусната инициативата и няма ли в идеята \"Безсмъртният полк\" някаква зла умисъл. Този журналист въобще не се свързал с авторите на акцията, казва Мучник. По думите му, лично за него това бил \"първият знак, че по върховете са се заинтересували от тая работа\".\r\n\tЗа първи път за инициативата \"Безсмъртният полк\" кинематографистът и депутат от столицата Николай Земцов научил през 2012 година в Казан. Там той се запознал със Сергей Лапенков. Още следващата година Земцов като координатор на \"полка\" провел шествие в Москва, което обаче не предизвикало голям отзвук.\r\n\tПрез есента на 2013-та на конференция в Томск координаторите на \"полка\" от 12 региона, сред които бил и Николай Земцов, все пак решили да създадат неправителствена организация с цел да стигнат до най-консервативните чиновници. На тази среща депутатът предлагал на съратниците си да отстъпят от принципите си и да му позволят да привлече финансиране за организация на шествия в Москва. Участниците в инициативата отказали, а в началото на 2014-та изключили Земцов от списъка на координаторите заради нееднократни нарушения на устава на движението. От този момент пътищата на бившите съратници се разделили, но никой от тях не искал да отстъпи.\r\n\tВъпреки изключването си Земцов продължавал да развива движението в Москва – включително с помощта на федералните и градските власти.\r\n\t\"Ние няколко пъти получавахме президентски и московски грантове (например, московското кметство подкрепи създаването на денонощна гореща линия \"Безсмъртният полк на Русия\" - бел. ред.), но вече повече от година не ги получаваме. Сега се развиваме, набираме средства, опирайки се на \"народните ресурси\"\", разказва Земцов.\r\n\tПо думите му, през 2015 година в шествията на \"полка\" са участвали около 12 милиона руснаци.\r\n\tВ Москва пък колоната, минала по Червения площад, бе оглавена лично от президента на страната.\r\n\t\"След това стана ясно, че движението, което събира милиони хора, ще бъде присвоено\", спомня си Игор Дмитриев.\r\n\tСпоред него по това време, през 2015 година, в много руски градове шествието все още е било организирано по най-правилния начин от гледна точка на взаимодействието между властите и гражданските активисти.\r\n\t\"Структурите на властта се занимаваха именно с това, което е тяхно задължение: осигуряваха реда, представяха медицински пунктове и всичко друго, което беше необходимо. Никой не пречеше на никого и всички бяха доволни. По време на подготовката за шествията координаторите на \"Безсмъртният полк\" споделяха с чиновниците опита си от предишните години\", казва Дмитриев.\r\n\tСлед участието на президента в акцията обаче, в Министерството на правосъдието било регистрирано общоруското обществено гражданско-патриотично движение \"Безсмъртният полк на Русия\". Негово лице става актьорът Василий Ланавой, оглавява го Николай Земцов\r\n\t\"Властта се опита да преформатира инициативата така, както ѝ е удобно, като я опошли до степента, до която тя умее да прави това. В резултат се изгуби първоначалният смисъл. Щом гражданската инициатива влезе в пространството, което властта иска да контролира (а историческата политика у нас представлява област на пълен държавен контрол), такава инициатива вече не може да съществува без компромиси\", смята Виктор Мучник.\r\n\tС това е съгласен и Игор Дмитриев. \"Ние се опитахме да се борим с одържавяването на \"Безсмъртния полк\" и, където можехме, говорехме, че това не е правилно. Въпреки че ние от самото начало бяхме регистрирали движението юридически, беше глупаво да оспорваме в съда използването на нашето име от други структури. И не защото щеше да ни се наложи да се изправим срещу Левиатан. Това беше повече морален избор – отстояването на авторските права щеше да означава да търгуваме с костите на дядовците и бащите си\", казва той.\r\n\tПрез 2015 година закриват ТВ2. Историята, която предшества закриването, изглежда като детективски роман. На 19 април 2014-та изчезва телевизионният сигнал – както обясняват тогава, заради техническа неизправност по трасето. Каналът продължава да излъчва в интернет. На 15 май Роскомнадзор (Федералната служба за надзор в сферата на съобщенията, информационните технологии и масовите комуникации – бел. ред.) уведомява ТВ2 за нарушение на лицензионното споразумение: компанията била прекъснала ефирното излъчване за повече от месец, което не било допустимо. През юни повредата била отстранена и излъчването – възобновено, но в края на 2014-та Роскомнадзор уведомил, че издадените по-рано на телевизионната компания лицензи са сгрешени, а областният радио-телевизионен излъчващ център в Томск съобщил, че договорът за транслация на сигнала няма да бъде продължен за 2015 година.\r\n\tВ Томск свързват проблемите на тв канала с интервюта на губернатора на областта Сергей Жвачкин от 24 ноември 2014-та, в което той посъветвал недоволните от почистването на снега в града да \"заминат на юг\". ТВ2 показала изказването на губернатора без редакция. В града се провели няколко митинга в подкрепа на телевизионната компания, редица медии се опитали да разчепкат цялата колизия. Виктор Мучник има своя версия – твърди, че служител от администрацията на президента му показал докладна записка, в която като една от причините за закриването на канала през 2014 година бил посочен \"Безсмъртният полк\".\r\n\t\"Посочваше се, че хора от нашата телевизионна компания по несанкциониран начин са се намесили в историческата памет\", уверява Мучник.\r\n\tСега той заедно със своя малък екип е модернизирал сайта, който за последно излъчвал ТВ2, и го е превърнал в новинарска агенция.\r\n\t\"Доброволческият\" \"Безсмъртен полк\" също има своя интернет ресурс – от 2015 година той получава държавна подкрепа във вид на грантове.\r\n\t\"Сайтът, някога изработен безплатно от доброволци, не издържа на наплива от посетители. Нужно е квалифицирано обслужване, поддръжка на сървъри, а това изисква средства. Така че – пари за сайта, от една страна, е добре. Но по-добре щеше да бъде \"полкът\" просто да остане народно движение. Властта и гражданското общество са длъжни да си комуникират, но в Русия тази комуникация в голяма степен представлява имитация: от обществото към властта обратна връзка няма\", казва Мучник.\r\n\tНапример, опитът да се погледне историята на войната не от върховете, а от низините, държавата в един момент започва да разглежда като нещо опасно за нея и решава да го превърне в нещо обичайно и контролируемо за себе си.\r\n\tДнес на сайта на народното движение са публикувани 405 хиляди лични истории на участници във Великата Отечествена война. За сравнение: на сайта на \"Безсмъртният полк на Русия\" има 200 хиляди такива истории.\r\n\tНиколай Земцов смята, че трябва да има съревнование не в това кой какво е направил пръв, а в качеството на свършената работа и приноса в общото дело. \"Безсмъртният полк\" обедини хора от разни националности, религии и политически убеждения, като излезе далеч извън пределите на близката чужбина. В това се състои мисията на движението. Покрай провеждането на шествия и помощта за граждани в търсенето на загинали по време на войната, в плановете на \"Безсмъртният полк\" са заснемането и популяризирането на исторически филми, развитие на международен културен туризъм и подкрепа за младежки образователни проекти\", казва Земцов.", "date": "2018.05.09", "title": "\"Безсмъртният полк\": един бранд, двама организатори"}
{"url": "http://www.mediapool.bg/za-5-dni-nad-250-shofyori-ostanali-bez-knizhki-za-neplateni-globi-news278902.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКнижките на 254 души са отнети от Пътна полиция заради неплатени глоби. Наказанията са наложени по време на петдневната акция, в която полицаите проверяваха дали водачите и пътниците в автомобилите са платили наложени им по-рано санкции.\r\n\tЗа времето от 2 до 6 май са проверени 8468 души, от които 2 074 са били пътници, съобщиха от МВР. В хода на инспекциите на водачите са връчени 1092 електронни фиша, а на техните спътници - 179.\r\n\tНад 200 са били санкционираните шофьори и пътници, които са пътували без колани и каски.\r\n\tНаложени са 74 санкции заради липса на задължителна застраховка \"Гражданска отговорност\" и 56 за неплатена винетка.\r\n\tХванати са били 36 души, които са карали след употреба на алкохол, и 16 – след употреба на наркотици.\r\n\tОт проверените коли 107 са били технически неизправни. По време на операцията са засечени и 46 случая на шофиране от неправоспособни водачи.", "date": "2018.05.09", "title": "За 5 дни над 250 шофьори останали без книжки за неплатени глоби"}
