{"url": "http://www.mediapool.bg/dvama-sa-arestuvani-pri-antiteroristichna-aktsiya-krai-parizh-news268932.html", "text": "Двама души са арестувани, след като при обиск на апартамент край Париж френската полиция откри съставки, които може да се използват за изработване на бомба, предаде Ройтерс в сряда.\r\n\tГазови и ацетонови бутилки и други компоненти за изработване на самоделно взривно устройство са били намерени в празния апартамент в южното парижко предградие Вилжуиф, съобщи прокуратурата на Париж.  Според медийни информации са открити и документи на арабски език.\r\n\tПо-рано полицейски източник заяви, че в жилището е открит химически експлозив ТАТП, от който лесно могат да се приготвят бомби, но е много нестабилен. Той беше използван при няколко терористични атаки през последните години, включително нападенията в Манчестер  през май, в Брюксел през 2016 г. и в Париж през 2015 г.\r\n\tРазследването ще се води от антитерористичния отдел на прокуратурата.", "date": "2017.09.06", "title": "Двама са арестувани при антитерористична акция край Париж"}
{"url": "http://www.mediapool.bg/bulgaria-chestva-132-godini-ot-saedinenieto-news268910.html", "text": "Сто тридесет и две години от Съединението на Княжество България с Източна Румелия празнува страната ни в сряда. Ритуали по полагане на венци, молебени, исторически изложби и забавления по случай паметната дата 6 септември 1885 година има през целия ден в почти всички по-големи градове на страната. Политиците отново говориха за духа на българите от онова време, за възможностите на обединената нация за постигането на реални успехи.\r\n\tПремиерът Бойко Борисов, който е на посещение в Гърция, честити чрез Фейсбук празника и го определи като тържество на българската воля и дух. \"Събития като днешното са най-яркото доказателство, че няма сила, която да спре българския народ, когато защитава национална кауза!\", написа премиерът в социалната мрежа.\r\n\tСпоред лидера на БСП Корнелия Нинова Съединението на Княжество България с Източна Румелия е съвършеният пример за смелост да се отхвърли чуждата намеса и за достойнство и защита на правата.\"Нито оръжията, нито дипломацията на по-големите имат силата да спрат обединението, което е поискано със сърцата и умовете на всички българи\", допълва тя и честити празника.\r\n\tКулминацията на тържествата традиционно ще е в Пловдив, където на 6 септември 1885 година военни части и четата на Чардафон Велики арестуват губернатора на Източна Румелия, обявяват обединението на разделените от Великите сили през юни 1878 г. български територии на Княжество България и Източна Румелия. В Пловдив вечерта ще се състои зарята проверка с участието на президента Румен Радев, а през деня бе отслужен молебен от  пловдивският митрополит Николай, който почете всички участници в събитията преди 132 години и призова към единство.\r\n\t\"За този празник бих казал, че всякога трябва да се вглеждаме в себе си. Нека се трудим усърдно в изпълнение на заветите на всички, които отдадоха живота си за вярата, за свободата, за единството, за независимостта на нашия народ\", каза Николай..        \r\n\t                                 \r\n\tВ София гвардейци поднесоха венци пред костницата на княз Александър І Батенберг, който издава на 8 септември 1885 г. манифеста, утвърждаващ Съединението.\r\n\tВ церемонията се включиха председателят на Народното събрание Димитър Главчев, кметът на София Йорданка Фандъкова, депутати, общински съветници, представители на патриотични организации. С цветя, венци и трикольори в ръце граждани се поклониха пред подвига на героите, рискували своя живот в името на свободна, силна, независима и цяла България.\r\n\tСъединението се случи, защото народът го поиска и доказа на Европа ,че е достатъчно зрял, за да има своя държава, която да е политически  и икономически фактор на Балканите, каза в словото си парламентарният шеф Димитър Главчев. \"Съзнаваме колко решаващо за напредъка на държавата и обществото е онова съединение, което прави силата. Не можем още веднъж да не си дадем сметка, че един народ върви напред, когато е обединен около общо споделени цели\", добави той.\r\n\tВ дни на лутане светлината на този празник чертае пътя ни занапред, добави Йорданка Фандъкова. Тя посочи още, че \"да помним и честваме великото дело на Съединението на България означава да знаем, че голямата ни сила като народ, като българи, е това да сме заедно\".\r\n\tВенци в костницата бяха поднесени от името на президента на България Румен Радев и министъра на отбраната Красимир Каракачанов. Националната гвардейска част изпълни български маршове, а възстановка пресъздаде случилото се преди 132 години.\r\n\tВоеннослужещи се включиха и в ритуалите в памет на загиналите за обединението на България в градовете Асеновград, Бургас, Белене, Варна, Велико Търново, Горна Оряховица, Ловеч, Плевен, Сливен, Стара Загора, Русе, Хасково, Шумен, Ямбол, както и в селата Новаково и Конуш, община Асеновград.\r\n\tКонцерт на представителния духов оркестър на Военноморските сили е планиран да се състои в Морската градина във Варна.\r\n\tВ Плевен тържествата тази година са в парка на Регионалния исторически музей, тъй като  обичайното място за честването – паметникът на Четвърти пехотен плевенски полк в градската градина, е в ремонт.\r\n\tПлевенският исторически музей обаче също е знаково място - от него са тръгнали плевенските воини към Сливница, за да участват в Сръбско-българската война, обявена след Съединението на България и нахлуването на войските на крал Милан, посочи плевенският кмет Георг Спартански. За честването на 6 септември в двора на музея са изнесени две знамена-светини - знамето на Четвърти пехотен плевенски полк и на Никополската доброволческа чета, на което е написано \"Малко сме на брой, силни сме в бой\".\r\n\tТри експозиции на Историческия музей в Сливен са отворени за безплатни посещения на празника. Любопитните ще могат да видят временната експозиция \"Святото ни дело - Съединението!\" в сградата на Първата държавна текстилна фабрика, както и експозициите в къща музей \"Хаджи Димитър\" и в сградата на Регионалния исторически музей.\r\n\tЧестването в Чирпан е в парк \"Яворов\", където бяха поднесени венци и цветя пред паметника на Съединението. Традиционната есенна изложба на чирпански художници се открива в зала \"Георги Данчов Зографина\", а в Историческия музей ще бъдат показани средновековни занаяти, бит и култура. Ще има и забавни игри, а за вечерта е планирана празнична програма с участието на певиците Маргарита Хранова и Николина Чакърдъкова и танцова формация.\r\n\tПрепис на \"История Славянобългарска\" започна в Дупница от кабинета на кмета Методи Чимев, който преписа първото изречение. Изработена е и специална книга, в която до празника на Дупница - 19 октомври, преписът трябва да бъде направен. В изработката й ще се включат по график читалищата и училищата в общината. Всяко от тях ще получи в плик своята част от текста, който трябва да бъде преписан. Задължително ще бъде използван химикал с черен цвят, а накрая ще бъдат изписани имената на всички участвали в преписа.", "date": "2017.09.06", "title": "България чества 132 години от Съединението"}
{"url": "http://www.mediapool.bg/ispaniya-i-maroko-razbiha-dzhihadistka-kletka-gotveshta-ataki-news268919.html", "text": "Испанската полиция и правоохранителните органи на Мароко са разбили предполагаема екстремистка клетка, чиито шест членове активно са планирали да извършат нападения, съобщи министерството на вътрешните работи в Мадрид, цитирано от световните агенции в сряда.\r\n\tЕдин е задържан в испанския северноафрикански анклав Мелиля и петима в Мароко. Петима от задържаните са мароканци, а един е испанец от марокански произход.\r\n\tПредполагаемият лидер на клетката, 39-годишен мароканец, е живеел в Мелиля, но е бил арестуван в Мароко. Твърди се, че е вербувал младежи и ги е надъхвал с джихадистка пропаганда.\r\n\tШестнайсет души загинаха през август при нападения в Каталуния, за които пое отговорност \"Ислямска държава\". От средата на 2015 г. Испания е арестувала 199 души, обвинени във връзки с екстремизъм.", "date": "2017.09.06", "title": "Испания и Мароко разбиха джихадистка клетка, готвеща атаки"}
{"url": "http://www.mediapool.bg/london-obeshtava-balansirana-imigratsionna-politika-sled-brekzita-news268923.html", "text": "Великобритания ще следва балансирана имиграционна политика, щом напусне Европейския съюз. Тя ще опита да привлече висококвалифицирани работници, но ще намали като цяло броя на мигрантите, каза министърът на отбраната Майкъл Фалън, цитиран от Ройтерс в сряда.\r\n\tВестник \"Гардиън\" публикува предишната вечер изтекъл документ, разкриващ планове за намаляване на броя на идващите на острова нискоквалифицирани европейски работници, когато Великобритания напусне блока през 2019 г.\r\n\t\"Трябва да се намери баланс. Искаме да привлечем в тази страна висококвалифицирани хора, които да дойдат тук и да дадат своя принос за обществото ни\", каза Фалън в ефира на телевизия \"Скай нюз\".\r\n\t\"Също така искаме да се уверим, че британските компании са готови да обучават британски работници. Хората казаха ясно, че искат имиграцията не да бъде спряна, а да бъде поставена под контрол\", добави той.\r\n\tФалън даде интервю и за радио ББС, в което говори по най-горещата в момента тема от международния дневен ред - Северна Корея.\r\n\tПо думите му Китай държи ключа към решаването на севернокорейската ядрена криза и трябва да използва влиянието си, за да се справи със своя съсед.\r\n\t\"Китай държи ключа, петролът за Северна Корея идва от Китай. . . Китай има не само влиянието, но и много от лостовете, необходими за промяна в поведението на Северна Корея\", каза Фалън, цитиран от БТА.", "date": "2017.09.06", "title": "Лондон обещава балансирана имиграционна политика след Брекзита"}
{"url": "http://www.mediapool.bg/devetiyat-film-ot-mezhduzvezdni-voini-ostana-bez-rezhisyor-news268925.html", "text": "Режисьорът Колин Тревъроу се е отказал да работи върху деветия филм от космическата сага \"Междузвездни войни\" заради различни виждания, се съобщава в изявление на сайта на филмовата поредица, цитирано от ББС в сряда.\r\n\tНапускането му идва само три месеца, след като планираната за снимане лента за младия Хан Соло също изгуби режисьорите си. Фил Лорд и Кристофър Милър бяха заменени от Рон Хоуърд, но кой ще поеме деветия филм от \"Междузвездни войни\" след оттеглянето на Тревъроу още не се знае.\r\n\tПоследната серия от историята се очаква да излезе на екран през май 2019 г. За сюжета на филма се знае малко, освен че в него ще участват Дейзи Ридли и Джон Бойега, които за новите звезди в третата трилогия на поредицата. Те играят и в осмия епизод, чиято премиера е насрочена за декември 2017 г.\r\n\tВ изявление на сайта на \"Междузвездни войни\" се казва, че \"Лукасфилм\" и Колин Тревъроу са се разделили по взаимно съгласие\". \"Колин допринесе много за процеса по разработване, но всички достигнахме до извода, че възгледите ни за проекта са много различни\", казва в свое изявление писателят Джак Торн, който е един от сценаристите на девети епизод.\r\n\tСпоред ББС една от възможностите за смяна на Тревъроу, който е популярен с работата ни над \"Джурасик свят\", е сегашният режисьор на осмия епизод на \"Междузвездни войни\" Райън Джонсън. Друго име, което се спряга, е Джей Джей Ейбрамс, който режисира последният пуснат на екран седми епизод \"Силата се пробужда\" от 2015 г.", "date": "2017.09.06", "title": "Деветият филм от \"Междузвездни войни\" остана без режисьор"}
{"url": "http://www.mediapool.bg/ogromni-opashki-na-granichnite-punktove-s-gartsiya-turtsiya-i-sarbiya-news268924.html", "text": "За натоварен трафик и образували се големи опашки на граничните пунктове в срядо по обяд, съобщиха от Гранична полиция.\r\n\tНа българо-турската граница на ГКПП - Капитан Андреево има образувала се колона от около 5 км от товарни автомобили на изход. На Лесово опашката от камиони е два километра, а на Малко Търново има около 1 км колона от леки автомобили на изход.\r\n\tНа българо-гръцката граница на пунктовете Капитан Петко Войвода, Кулата и Маказа има интензивен трафик на изход. Същото е положението и на границата със Сърбия при Калотина, допълват от МВР.", "date": "2017.09.06", "title": "Огромни опашки на граничните пунктове с Гърция, Турция и Сърбия"}
{"url": "http://www.mediapool.bg/balgarskiyat-biznes-darzhi-na-kasa-13-mlrd-lv-news268918.html", "text": "Българските фирми са обявили, че държат налични в касите си общо 13 млрд. лв., но проверки на приходната агенция са установили случаи на липсващи такива средства, съобщиха от Националната агенция по приходите в сряда.\r\n\tПрез миналата седмица ведомството е започнало 550 проверки дали е вярна декларираната информация от фирмите в счетоводните им баланси за държаните суми на каса. Целта е да се установи дали търговските дружества и нестопанските организации не са извършили скрито разпределение на печалба.\r\n\tСпоред данните, които сами са подали в НАП, 1289 от фирмите имат в касите си по над 1 милион лева в брой. Над 10 000 са дружествата с налични пари в брой над 100 000 лв. Очаква се броят на възложените проверки да нарасне значително в близките месеци.\r\n\tСъмненията на ревизорите са, че като декларират голяма сума пари в кеш, фирмите избягват плащането на корпоративни данъци и данък върху дивидентите. В най-масовия случай става въпрос за чисто счетоводно изписване на средства от касата в полза на съдружници и свързани с тях лица за разходи, които не са свързани с дейността на дружеството - например, скъпи командировки до екзотични държави, ползване на чужди активи за лични нужди на акционерите и т. н.\r\n\tПодозренията на данъчните се засилват и от факта, че в момента съществува забрана за разплащания в брой над 10 000 лв, посочиха от НАП.\r\n\tАко при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години, предупреждават от НАП.\r\n\tМеждувременно фирмите, които са извършили скрито разпределение на печалби могат да уведомят НАП и да поискат разрешение за подаване на коригиращи декларации, като обложат с данък недекларираните дивиденти, допълват от приходното ведомство.", "date": "2017.09.06", "title": "Българският бизнес държи \"на каса\" 13 млрд. лв."}
{"url": "http://www.mediapool.bg/putin-uveri-che-nyama-da-priznae-phenyan-za-yadrena-sila-news268921.html", "text": "Русия няма да признае Северна Корея за ядрена сила, увери руският президент Владимир Путин след преговори с южнокорейския си колега Мун Дже-ин, цитиран от руската агенция ТАСС в сряда.\r\n\tДвамата президенти се срещнаха в кулоарите на започналия във Владивосток икономически форум във Владивосток и обсъдиха ситуацията с ескалиращото заради ядрените опити на Пхенян положение.\r\n\t\"Потвърдих пред господин Мун Дже-ин нашата принципна позиция: няма да признаем ядрения статут на Северна Корея\", заяви Путин, но отново обяви позицията си, че севернокорейският ядрен въпрос не може да бъде уреден със санкции и натиск.\r\n\t\"Сега е необходимо да се прояви хладнокръвие и да се избегнат стъпки, водещи към ескалация на напрежението. Без политически и дипломатически инструменти ще е много трудно да постигнем напредък в сегашната ситуация, а ако трябва да съм по-точен, смятам, че изобщо е невъзможно\", каза Путин.\r\n\tРуският президент заяви още, че ракетно-ядрената програма на Пхенян е грубо нарушение на резолюциите на Съвета за сигурност на ООН и създава заплаха за сигурността на Североизточна Азия.\r\n\tЮжнокорейският президент от своя страна заяви на руския си колега, че ситуацията на Корейския полуостров е сложна заради провокациите на Северна Корея. Според Мун ситуацията на полуострова може да стане още по-непредвидима, ако Пхенян не спре провокативните си действия.\r\n\tМун заяви, че с Путин са на мнение, че уреждането на ядрения въпрос е първостепенен приоритет за развитието на Източна Азия. По думите му руският президент е изразил пълна подкрепа за действията на Сеул по отношение на въпросите, свързани със Северна Корея.\r\n\tМун е предупредил Путин, че намаляването на доставките на петрол за КНДР е неизбежно, и е поискал съдействие от Русия, съобщи южнокорейската информационна агенция Йонхап, цитирана от БТА. Говорител на президентството в Сеул обаче не беше в състояние да потвърди това съобщение, предаде Ройтерс.\r\n\tМеждувременно японският премиер Шиндзо Абе заяви, че Северна Корея трябва да разбере, че не я чака светло бъдеще, ако продължава по настоящия път, и че тя трябва да промени политиката си.\r\n\tАбе каза, че ще обсъди севернокорейската криза поотделно с Путин и с Мун Дже-ин във Владивосток. С Путин той ще разговаря също за икономическото сътрудничество и за двустранен мирен договор.", "date": "2017.09.06", "title": "Путин увери, че няма да признае Пхенян за ядрена сила"}
{"url": "http://www.mediapool.bg/lidl-se-izvini-za-mahnatite-tsarkovni-krastove-na-opakovkite-na-gratskite-y-produkti-news268926.html", "text": "От веригата \"Лидл\" (Lidl) се извиниха на потребителите си заради премахнатите кръстове от снимки на църкви от гръцкия остров Санторини, с които графично е оформена тяхна гръцка продуктова линия, и обещаха в най-кратки срокове да променят обидните опаковки.\r\n\tСкандалът с премахнатите кръстове от продаваната линия гръцки продукти  Eridanous във веригата върви от няколко дни. Гърция поиска обяснение от компанията, а в Чехия призоваха да не се пазарува от магазините на \"Лидл\". В България също се разгоря дискусия най-вече в социалните мрежи, където компанията отнесе тежки критики и призиви да се бойкотират стоките й.\r\n\t\"По никакъв начин не сме имали намерение – и никога няма да имаме такова в бъдеще – да изразяваме каквито и да било идеологически или политически гледни точки чрез нашите продукти или опаковките им\", заявява се в позиция на дружеството.\r\n\tВ нея не се обяснява защо са премахнати кръстовете от снимките на храмовете на Санторини върху опаковките на гръцката линия, но се посочва, че нейните продукти се продават от няколко години във веригата магазини в цяла Европа и в този период опаковките й са претърпели поредица графични промени.\r\n\t\"Отстраняването на направената грешка в настоящия вариант на дизайна на опаковките е наш категоричен приоритет, с който ще се заемем незабавно. Още веднъж поднасяме най-искрените си извинения за случилото се\", пише в позицията на компанията.", "date": "2017.09.06", "title": "\"Лидл\" се извини за махнатите църковни кръстове на опаковките на гръцките й продукти"}
{"url": "http://www.mediapool.bg/v-slanchev-bryag-bar-krolovete-namaleli-a-prihodite-na-darzhavnata-firma-narasnali-news268930.html", "text": "Фирмата \"Слънчев бряг\", което притежава инфраструктурата в едноименния курорт и 75 на сто от него са на държавата, обяви, че за първата половина на годината бележи сериозно увеличение на приходите си, а организираните туристически обиколки на баровете в комплекса са намалели значително.\r\n\tДружеството отчита за шестмесечието 1.476 млн. лв. приходи от дейността си, което е с 231 000 лева увеличение спрямо 2016 г. В този период са намалели и разходите на фирмата, а т.нар. бар кролове силно са намалели.\r\n\tСъобщението на \"Слънчев бряг\" АД идва два дни, след като вицепемиерът , че дружеството не се съобразява с нарежданията му да прекрати обиколките на чужди туристи по баровете и че позволява на \"подземни фигури\" да държат преместваеми обекти, триколки и файтони в курорта, без си да плащат за това. \r\n\tТой поиска разформироването на фирмата, която действително не отчита никакви приходи от основната си дейност по поддръжката на алеи и пътища, ВиК, осветление, зеленяване, охрана, реклама.\r\n\t\"През 2015 г. и 2016 г. не са реализирани приходи от услуги, свързани с поддръжката на инфраструктурата в к. к. \"Слънчев бряг“. Причината е възникналият през 2009 г. конфликт между дружеството и собствениците на туристически обекти в комплекса, които отказаха да заплащат такса за поддръжка на инфраструктурата“, се посочва в годишния финансов отчет на \"Слънчев бряг“ АД за миналата година.\r\n\tОт документа става ясно още, че през 2016 г. дружеството е било на загуба от близо 1 млн. лв., въпреки общите му приходи от дейността в размер на 2.6 млн. лв. През 2015 г. загубата е била още по-сериозна – 2.2 млн. лв. В отчета се споменават и предложенията, правени от дружеството, за регулиране на конфликта със собствениците, които обаче до момента не са дали резултат..\r\n\tСега от дружеството посочват, че всички дейности по улици, осветление, маркировки, зелени площи, подсигуряване на сигурността на курорта, видео наблюдение и т.н. към момента се извършва с негови собствени собствени средства, а всички местни данъци и такси на собствениците на имоти в курорта се плащат на община Несебър.\r\n\tШироко дискутираните \"бар кролове\", които туроператори провеждат на територията на комплекса и които се твърди, че вдигат най-много шум, чийто противник е Валери Симеонов, бележат спад, уверяват от дружеството. През тази година приходите на дружеството от такава дейност възлизат на 6 350 лева или приблизително 120 брой турове, като за сравнение през 2011 година от началото на регистрирането им са били провеждани 750 реален брой турове. Чрез контрола, осъществяван от \"Слънчев бряг\" АД, провеждането им вече е със затихващи функции, посочва се още в съобщението.", "date": "2017.09.06", "title": "В Слънчев бряг \"бар кроловете\" намалели, а приходите на държавната фирма нараснали"}
{"url": "http://www.mediapool.bg/politsiyata-izdirva-izcheznalo-15-godishno-momche-news268927.html", "text": "Полицията обяви, че издирва 15-годишно момче, което е в неизвестност от около 12 часа на 5 септември.\r\n\tПо това време Георги Траянков Благоев е излязъл от дома си в София и от тогава е в неизвестност.\r\n\tМомчето е високо около 170 см, с кафяви очи и черна, къса коса.\r\n\tСтоличното Трето РПУ умолява всички, които имат информация за непълнолетния, да се обадят на тел.112, 02/ 9821260, 02/ 9821290, 02/ 9821179 или в най близкото районно управление на МВР", "date": "2017.09.06", "title": "Полицията издирва изчезнало 15-годишно момче"}
{"url": "http://www.mediapool.bg/bulgaria-reklamira-planovete-si-za-gazov-hab-pred-turtsiya-news268928.html", "text": "Премиерът Бойко Борисов и енергийният министър Теменужка Петкова са запознали турския й колега Берат Албайрак с концепцията на проекта за изграждане на хъба \"Балкан\" край Варна, която предвижда доставки за газоразпределителния център през границата ни с Турция, съобщиха от Министерството на енергетиката в сряда.\r\n\tТурският министър на енергетиката и природните ресурси Берат Албайрак е на еднодневно посещение у нас и се е срещнал с двамата. Той е обявил, че Анкара е \"готова на всякакво енергийно сътрудничество с България, което ще доведе до сигурност на енергийните доставки\".\r\n\tДвете страни се договорили за реализацията на съвместни проекти, които ще доведат до сигурност и диверсификация на доставките на природен газ, както и постигане на конкурентни цени за индустрията и бита.\r\n\t\"България и Турция са стратегически партньори – през двете страни преминават естествените потоци на природния газ“, подчертал премиерът Борисов, цитиран от пресцентъра на Министерския съвет.\r\n\tАлбайрак бил информиран, че в подготвяното предпроектното проучване на газовия хъб ще бъдат разгледани всички входно-изходни точки за доставки на природен газ, включително и входна точка Турция.\r\n\tТози вариант се разглежда като възможно трасе на втория лъч на газопровода \"Турски поток\" от Русия по дъното на Черно море до Турция и България за доставка на 15.7 млрд. куб м газ годишно в бъдещия хъб.  \r\n\tПеткова е припомнила, че продължава модернизацията и разширението на българската газопреносна мрежа. Това ще позволи увеличаване на капацитета за транзит от България за Турция, ще има възможност и за реверсивни доставки към страната ни. Подчертано е било и стратегическото значение на междусистемата газова връзка Турция-България, по която двете страни ще продължат да работят, макар и газовият оператор \"Булгартрансгаз\" да смята, че с изграждането на лупинг на съществуващата връзка между двете държави още през следващата година ще може да се внася газ от Турция у нас.\r\n\tОт турска страна е бил проявен интерес и за проучване на възможностите за изграждане на допълнителни електропреносни линии, които да осигурят увеличаване на капацитета на износ на електроенергия от България към Турция, допълниха от правителствената пресслужба.", "date": "2017.09.06", "title": "България \"рекламира\" плановете си за газов хъб пред Турция"}
{"url": "http://www.mediapool.bg/evroglobi-za-polsha-chehiya-i-ungariya-pri-nov-otkaz-na-bezhantsi-news268920.html", "text": "Европейската комисия е готова до няколко седмици да задейства съдебна процедура, която да доведе до глоби за Полша, Чехия и Унгария, ако те продължават да отказват да приемат бежанци от Италия и Гърция, предаде Ройтерс в сряда.\r\n\tВ изказване пред журналисти след оповестяване на решението на Съда на ЕС, с което се потвърждава законосъобразността на квотите за мигранти за отделните държави членки, европейският комисар за миграцията Димитрис Аврамопулос заяви в сряда, че \"ако страните членки, които не са приели изобщо никакви бежанци или отдавна не са приемали такива, не променят подхода си в близките седмици, Комисията трябва да обмисли да направи последната стъпка в процедурата по нарушения и да изправи пред Съда на ЕС Полша, Чехия и Унгария\".\r\n\tСъдът на ЕС има правомощието да налага финансови наказания на правителства, които не изпълняват законите на ЕС. Словакия не е включена в съдебната процедура, тъй като неотдавна се съгласи да приеме известен брой мигранти, отбелязва Асошиейтед прес.\r\n\tВъпреки решението на Съда на ЕС, който отхвърли жалбата на Унгария и Словакия срещу мигрантските квоти, тази две държави и Полша заявиха, че остават против разселването на бежанци на тяхна територия.\r\n\tСъдът на ЕС  постанови, че ЕС има право да налага на националните правителства да приемат на квотен принцип бежанци, главно от Сирия, приютени в Италия и Гърция. Програмата предвижда презаселване на 160 хиляди кандидати за убежище, от които досега са преместени 27 695 души (19 244 от Гърция и 8451 от Италия), сочат обявени в сряд аданни на ЕК към 4 септември 2017 г.  Малта и Латвия вече са изпълнили квотите си за прием на мигранти от Гърция, а други - Финландия, Литва, Люксембург и Швеция, са близо до целта.\r\n\t\r\n\tДосега България е приела по квотите на ЕС за разселването на мигранти 50 души, пристигнали в Гърция. Това показват данните на ЕК, представени в сряда.\r\n\tОт Гърция нашата страна е дала обещание да приеме 860 души. От Италия и от Турция до началото на тази седмица у нас не са били приети мигранти по квотите.\r\n\tОт Италия нашата страна следва да приеме 471 души, като до юни желание да дойдат у нас са проявили 140 мигранти. Общо 13 държави от ЕС, сред които и нашата, не са приели досега сирийски бежанци от Турция по споразумението с Анкара.защита в Европа.", "date": "2017.09.06", "title": "Евроглоби за Полша, Чехия и Унгария при нов отказ на бежанци"}
{"url": "http://www.mediapool.bg/nad-karibite-vilnya-nai-moshtniyat-ot-vek-uragan-news268922.html", "text": "Най-мощният от век насам ураган в Атлантическия океан – Ирма, вилня в сряда над няколко френски острова в Карибите, оставяйки след себе си разрушени сгради и наводнения, преди да се отправи към Пуерто Рико и Доминиканската република, в очакване да удари силно Бахамските острови и да стигне в края на седмицата до САЩ, които още не са се отърсили от кошмара на урагана Харви, причинил смъртта на десетки.\r\n\tСлед като връхлетя островите Барбуда и Антигуа с поройни дъждове и ветрове със сила до 295 км в час, Ирма удари и френско-холандския остров Сен Мартен и на френския остров Сан Бартелеми, които са част от Антилския архипелаг.\r\n\tПърви в окото на циклона попадна карибския остров Барбуда с население 2 хиляди души. Близо хиляда души на Антигуа прекараха нощта в укрития, очаквайки урагана.\r\n\tВластите на двата острова призоваха хората да не излизат и спряха електричеството с думите \"И нека Бог пази всички нас!\". Дошлият сутринта ураган отнесе покривите на много сгради в Антигуа, но пораженията бяха по-малки от очакваните,  предаде ББС. Повечето населени места в Барбуда и Антигуа остават без електричество.  \r\n\tНа съседните острови в това време вървяха трескави приготовления за посрещането на последиците от урагана пета категория. Хората започнаха да коват дъски на прозорците на къщите си, за да ги предпазят от разрушения. На Сен Мартен и Сан Бартелеми беше обявен код червено в очакване на вълни с височина 12 метра и опасност от голямо заливане на крайбрежните райони, предаде Франс прес.\r\n\tСлед връхлитането на урагана над двата острова са разрушени редица сгради, а комуникациите са сринати.\r\n\tЗаради урагана самолетът на отпътувалия за посещение в Колумбия папа Франциск бе принуден да промени маршрута си, предаде Ройтерс.\r\n\tСамолетът на \"Алиталия\" трябваше да лети над територията на Пуерто Рико, но вместо това ще завие на юг и ще прелети над островите Барбадос, Гренада и Тринидад, съобщи говорител на Ватикана.\r\n\tСледващите по маршрута на Ирма са Вирджинските острови и Пуерто Рико, очакванията са в края на седмицата да достигне САЩ, които още не са се отърсили от ефекта на урагана Харви\r\n\tВластите на Бахамските острови започнаха най-голямата евакуация в историята на страната заради урагана Ирма, предаде Асошиейтед прес. Евакуира се населението от островите в южната част на архипелага, откъдето се очаква да мине стихията. Хората ще бъдат прехвърлени в град Насау на остров Ню Провидънс.\r\n\tОчаква се ураганът да премине през Американските и Британските Вирджински острови, Пуерто Рико, Доминиканската република, Хаити и Куба, преди да достигне Флорида през уикенда. Президентът на САЩ Доналд Тръмп вече обяви извънредно положение за Флорида, Пуерто Рико и Вирджинските острови, предаде АП.\r\n\tСтихията се придвижва напред със скорост 24 километра в час и с вятър със скорост 297 километра в час. Поривите му достигат 360 километра в час.\r\n\tГубернаторът на американския щат Флорида Рик Скот въведе режим на извънредно положение на територията на всички 67 щатски окръга заради приближаването на урагана Ирма от пета степен, предадоха световните агенции.\r\n\tНад 7000 членове на Националната гвардия са мобилизирани да съдействат на властите при извършване на спасително-издирвателни операции, ако е необходимо. Издадена е заповед за евакуация на жителите на островите край бреговете на Флорида. Магистралите в щата ще станат временно безплатни за хората, евакуиращи се от стихията.\r\n\tПрезидентът на САЩ Доналд Тръмп разпореди да се окаже федерална помощ на Флорида, американските Вирджински острови и Пуерто Рико във връзка с приближаването на урагана Ирма, предаде ТАСС.\r\n\tАмериканският Национален център за ураганите обяви Ирма за най-силния от всички урагани, наблюдавани досега в Атлантическия океан, извън пределите на Карибския басейн и на Мексиканския залив, където по-принцип водата е по-топла и подхранва по-мощни стихии.\r\n\tСпоред прогнозите на центъра Ирма ще достигне до Пуерто Рико в сряда вечерта, а до южните части на Флорида сутринта в неделя.\r\n\tСъщевременно стана ясно, че на 12 септември по четири големи американски телевизии - Ей Би Си, Си Би Ес, Ен Би Си и Фокс, както и във Фейсбук, Туитър и ЮТюб, ще бъде излъчен телетон с участието на редица звезди, в това число и Бионсе, която е родена в град Хюстън.\r\n\tТой е озаглавен \"Ръка в ръка\" и средствата от него ще бъдат за пострадалите от бурята Харви, засегнала щата Тексас и щата Луизиана. В телетона ще участват Джулия Робъртс, Джордж Клуни, Джейми Фокс, Рийз Уидърспуун, Опра Уинфри, Барбра Стрейзънд, Матю Макконъхи и др.\r\n\tПо-късно в сряда се очаква президентът на САЩ Доналд Тръмп да обяви кои организации ще получат неговото дарение от 1 милион долара в помощ на пострадалите от Харви, предаде Асошиейтед прес, като цитира говорителката на Белия дом Сюзан Сандърс. Средствата са от личния фонд на президента.", "date": "2017.09.06", "title": "Над Карибите вилня най-мощният от век ураган"}
{"url": "http://www.mediapool.bg/otkritoto-prostrelyano-s-lovna-pushka-momche-ot-strelcha-se-e-samoubilo-news268929.html", "text": "Единадесетгодишното момче, което бе открито мъртво във вторник следобед в Стрелча с огнестрелна рана в главата, се е самоубило, заяви Румяна Арнаудова, говорител на главния прокурор Сотир Цацаров, пред Нова телевизия в сряда.\r\n\tВенислав Байков беше намерен мъртъв от майка му в семейния им дом в Стрелча. Фаталният изстрел бил произведен с ловната пушка на баща му – ИЖ, 12-ти калибър.\r\n\tРазследващите предполагат, че детето се е простреляло самó. Пушката била съхранявана в заключена каса. Венислав обаче проявявал любопитство към оръжието и вероятно е успял да се добере до ключа. В дома на семейството са открити три каси, в които се съхраняват оръжия и боеприпаси. Те са на бащата, чичото и дядото на момчето, които са ловци.\r\n\t\"Не сме установили как и при какви обстоятелства оръжието на бащата е попаднало в ръцете на 11-годишното детето от Стрелча. Категорично обаче можем да твърдим, че не е налице случайно деяние, тоест това не е нещастен случай, каквато беше една от версиите, а е самоубийство\", заяви Арнаудова.\r\n\t \r\n\t\"Късно снощи разследващите прегледаха телефона на детето и установиха в него видео файлове, от които категорично се установява, че 11-годишното дете е планирало самоубийството, отправило е послание към родителите си и е поставило край на живота си\", допълни тя.\r\n\t \r\n\tГлавния прокурор Сотир Цацаров е изпратил психолози, за да работят с родителите и близките на детето.\r\n\t \r\n\tАрнаудова каза също така, ще се разследва и дали е имало външни фактори, които са повлияли на момчето да се самоубие, бягало ли е от нещо и какви са причините то да вземе това решение. Предстоят разговори с родителите на детето, с учителите, с приятелите му.\r\n\t \r\n\t\"Ще проверяват и компютъра на детето и неговия профил в социалните мрежи”, каза още говорителят на главния прокурор.", "date": "2017.09.06", "title": "Откритото простреляно с ловна пушка момче от Стрелча се е самоубило"}
{"url": "http://www.mediapool.bg/dogovorki-do-posledniya-moment-za-chlenovete-na-vss-ot-parlamenta-news268902.html", "text": "Петте парламентарно представени партии ще решат в последния момент кои кандидати да подкрепят за членове на Висшия съдебен съвет (ВСС), спазвайки предварително договорената квота 4:3:2:2. ГЕРБ ще има четирима представители, следвана от БСП – 3; \"Обединени патриоти\" и ДПС ще си поделят по двама, а \"Воля\" няма да има нито един.\r\n\tПървоначалните планове на управляващите бяха ГЕРБ да излъчи четирима членове на ВСС; БСП, ДПС и \"Обединени патриоти\" (ОП) по двама, а \"Воля\" – един. Впоследствие обаче \"Воля\" отпадна от раздаването, за да се увеличи квотата на БСП от двама на трима представители. Причината е, че за прокарването на всяка кандидатура е необходимо е квалифицирано мнозинство от 2/3 от депутатите. Това дава огромно предимство на БСП с нейните 80 народни представители от общо 240, което представлява блокираща квота. Без гласовете на социалистите Народното събрание няма как да избере и един член на ВСС. Така БСП успя да се пребори за квота от трима членове в съвета, но и ще има огромно влияние върху целия избор.\r\n\tВ съдийската колегия ГЕРБ ще участва с двама членове, БСП също с двама, а ДПС и ОП ще имат по един. В прокурорската колегия ГЕРБ ще има двама членове, а БСП, ДПС и \"Обединени патриоти\" по един.\r\n\tИзточници от БСП твърдят пред Mediapool, че партията все още не е решила кои трима от своите шестима кандидати ще подкрепи при гласуването. Социалистите обясняват, че нищо не било предрешено и решението ще се вземе след изслушването в четвъртък. Между партиите все още нямало и договорки кои четирима от петимата кандидати на ГЕРБ да бъдат подкрепени. ДПС и \"Обединени патриоти\" не са дали повод за колебания и са издигнали по двама – толкова, колкото им се полагат.\r\n\tНародното събрание ще излъчи 11 членове на ВСС - шестима в съдийската колегия на съвета и петима - в прокурорската. Останалите 11 членове на ВСС вече бяха избрани пряко от магистратите на отделни общи събрания - шестима в съдийската и петима в прокурорската колегия. Трима от членовете на ВСС са такива по право – главният прокурор и председателите на двете върховни съдилища.\n\n\r\n\t\r\n\tГЕРБ издига заместник-председателя на Върховния административен съд и вече веднъж член на съвета Боян Магдалинчев. Той е много близък до шефа на ВАС Георги Колев, който е един от двата властови фактора в сегашния ВСС, наред със Сотир Цацаров. Другият издигнат съдия от ГЕРБ еот Върховния касационен съд.\r\n\tЗа прокурорската колегия ГЕРБ предлага– ръководител на районната прокуратура в Пловдив. Тя бе сред 12-те кандидати, издигнати от професионалната колегия на прокурорите, но се размина за малко с избора. Другата номинация на ГЕРБ за прокурорската колегия е Калина Чапкънова, която е шефка на окръжната прокуратура в Бургас.\r\n\tДПС осветява като свой довереник столичния съдия Стефан Гроздев, който близо две години бе ръководител на Софийския апелативен съд. Другата кандидатура на партията е на близката до Цацаров следователка Пламена Апостолова.\r\n\tБСП издигна Марина Дойчинова от Върховния административен съд, Диана Хитова от Върховния касационен съд, Даниела Марчева от Софийския апелативен съд, Драгомир Кояджиков от Апелативния спецсъд. Социалистите издигнаха и двама прокурори - Маринела Тотева от Върховната административна прокуратура, Светлана Бошнакова от Върховната касационна прокуратура.\r\n\tДепутатът от гражданска квота на ГЕРБ Георги Марков номинира за член на ВСС юриста Мирослав Джеров, син на известния бивш депутат от СДС Александър Джеров. По неофициална информация Марков не е съгласувал кандидатурата на Джеров и е твърде вероятно той да остане извън съвета, тъй като няма да получи необходимата подкрепа.\r\n\tЛидерът на \"Атака\" и осъден на пет пробации за хулиганство Волен Сидеров издига от името на \"Обединени патриоти\" заместник-апелативния прокурор на София Йордан Стоев и адвоката от София Боян Новански.\r\n\tЛидерът на \"Воля\" Веселин Марешки номинира варненския прокурор Владислав Томов и адвокатската от Търговище Ангелинка Николова. Независимият депутат Ангел Исаев издига адвокатската Нели Виодорова.\r\n\t\r\n\tе може би най-известният магистрат сред номинираните от ГЕРБ. Той е зам.-председател на Върховния административен съд от 2012 г. и бе предложен за поста от председателя на съда Георги Колев, след като съдия Венета Марковска напусна системата. Магдалинчев се забърка в скандал миналата година при разпределянето на делото за уволнението на следовател Петър Петров – Пепи Еврото. Тогава медиите разбраха, че Магдалинчев е определил съдебния състав в нарушение на вътрешните правила на ВАС. Като председател на Втора колегия във ВАС той пряко отговаря за случайното разпределение на делата.\r\n\tКогато избухна скандалът с делото на Пепи Еврото, съдия Диана Добрева обясни, че Магдалинчев умишлено не включва в съставите по важните дела съдии, които намира за неудобни. Тя каза, че така е станало с дело на \"Юлен\", с делото \"Ситнилски\" и с делото на Пепи Еврото. Магдалинчев бе хванат в нарушение само за последния случай и се размина без наказание.\r\n\tСлед мандата си във ВСС той няма да се върне в съдебната система, защото ще е навършил пенсионната възраст от 65 години.\r\n\tНоминираната от ГЕРБ Вероника Имова е наказателен съдия. В края на миналата година тя бе избрана за член на Комисията по атестирането и конкурсите във Висшия съдебен съвет. След последните промени в Закона за съдебната власт тази комисия вече се попълва от действащи съдии, а не от членове на ВСС. Доверие на Имова за тази задача бе гласувано от ВСС, а преди това и от Пленума на Върховния касационен съд.\r\n\tГергана Мутафова не успя да събере достатъчно подкрепа сред колегите си от прокурорската гилдия, за да стане член на ВСС, но вероятно ще успее да влезе в съвета от квотата на парламента, след като е издигната от ГЕРБ. Неофициално е известно, че тя се ползва с доверието на главния прокурор Сотир Цацаров. В хода на кампанията за избор на членове на ВСС от прокурорска квота Мутафова излезе с отявлено реформаторска концепция. Тя предложи въвеждане на санкции за прокурорите, ако съдът произнесе оправдателна присъда по зле изготвен обвинителен акт. Мутафова не спестява констатациите за \"изключително високите нива на корупция\" по върховете на властта. Пловдивската прокурорка предлага прекратяване на противоречивата кадрова и дисциплинарна практика на ВСС чрез създаване на унифицирани правила.\r\n\tПрокурор  (номинирана от ГЕРБ) на свой ред нашумя в публичното пространство, след като дълго време бе наблюдаващ прокурор по делото за атентата в Сарафово. После бе наблюдаващ прокурор по делото за престрелката в Слънчев бряг, където бе ранен Митьо Очите, а един от гардовете му бе убит.\r\n\tДПС предлага за член на ВСС заместник-председателя на Софийския апелативен съд (САС) , за който отдавна се говори, че е близък до тази партия. Съдия Гроздев е председател на Търговската колегия в САС. В продължение на две години и два месеца Гроздев бе временен ръководител на апелативния съд след отстраняването на Веселин Пенгезов. През това време се проваляше всеки опит на ВСС да избере постоянен шеф. Една от версиите бе, че протакането е умишлено, за да може \"човекът на ДПС\" да ръководи съдилището, докато ВСС намери друга \"подходяща\" кандидатура.\r\n\tИздигнатата от ДПС следователка също е близка до главния прокурор Сотир Цацаров. Най-известното дело, по което тя е работила, е за източването на \"Топлофикация-София\". През юли миналата година Апостолова бе назначена за шеф на следствения отдел на Софийския градски съд (СГС) на мястото на Иван Иванов. Рокадата бе предприета след скандала със следователя бунтар Бойко Атанасов, който обяви, че в следствения отдел има \"шпицкоманда\" от следователи под пълния контрол на главния прокурор Сотир Цацаров. Иван Иванов не успя да овладее добре този случай и с половин уста призна за намесата на високопоставени прокурори в работата на следователите. Сега Апостолова е промотирана за член на ВСС.\r\n\tИздигнатият от Сидеров апелативен  отказва да разследва депутата от ДПС и неуспял шеф на ДАНС Делян Пеевски по сигнала на \"Протестна мрежа\" през 2015 година. Прокурор Стоев потвърждава отказа за образуване на дело на прокурор Боряна Бецова от Софийската градска прокуратура с аргумента, че тя е \"пълна и всеобхватна\".\r\n\t е прокурор от Върховната касационна прокуратурата и предпочитана от БСП за ключови позиции в съдебната власт. Преди шест години тя бе избрана за съдебен инспектор, след като бе издигната от БСП. След края на мандата й през 2016 година тя се върна на работата в прокуратурата.\r\n\tСъдия  – другата очаквана номинация на БСП - беше кандидат за член на ВСС през 2011 година от квотата на съдиите, но не й стигнаха няколко гласа, за да бъде избрана. Тя е съдия във Върховния административен съд и е съпруга на адвокат Бойко Дойчинов.\r\n\tСъдия  работи в Специализирания апелативен съд. Името му бе замесено в скандал с незаконно формирането на съдебния състав по мярката за отклонение на кмета на Галиче Ценко Чоков, но вината бе поета от ръководството на съда.", "date": "2017.09.06", "title": "Договорки до последния момент за членовете на ВСС от парламента"}
{"url": "http://www.mediapool.bg/goranov-razporedil-proverka-na-azerbaidzhanskata-perachnitsa-news268916.html", "text": "Министърът на финансите Владислав Горанов е разпоредил проверка във връзка с разкритията, че българският представител в Европейската банка за възстановяване и развитие в Лондон Калин Митрев, който е съпруг на генералния директор на ЮНЕСКО Ирина Бокова, е замесен в мащабна схема за пране на пари, описана като \"Азербайджанската перачница\" в разследване на в. \"Гардиън\" съвместно с още 20 световни медии. Това съобщиха от Министерството на финансите в сряда.\r\n\t\"С внимание следим темата и сме притеснени от информацията, разпространена в медиите. Разпоредих проверка по изнесените данни и изисках обяснение от Калин Митрев\", заявява Горанов, цитиран в изявлението на ведомството по случая.\r\n\t\"На база на събраната информация, правителството ще вземе отношение по казуса на редовното си заседание в четвъртък\", допълва той.\r\n\tРазследването на т.нар. \"Азербайджанска перачница\" разкрива, че между 2012 и 2014 г. са направени повече от 16 хил. плащания по различни канали на стойност близо 2.9 млрд. долара от Азербайджан към известни европейци, купувани са луксозни стоки и са прани пари през мрежа от почти непрозрачни британски компании.\r\n\tЧаст от парите са отишли за политици и журналисти за международна лобистка кампания, която да създава позитивен имидж на страната и да отклонява критиките срещу управлението на президента автократ Илхам Алиев. Азербайджанското правителство е обвинявано за систематично нарушаване на човешките права, корупция и подправяне на избори.\r\n\tПо сметки на Митрев в България и в Швейцария са преведени над 425 000 евро. В публикуваното разследване той обяснява, че получил парите за консултантски услуги от азербайджанската фирма \"Авуар\" (Avuar Co). по думите му става въпрос за напълно законен бизнес, средствата са декларирани в България и са платени данъци върху тях. Митрев казва пред \"Гардиън\", че не познава цялата схема, както и не му е известен първоизточникът на парите.\r\n\t\"Консултантската ми работа беше прекратена, когато влязох в борда на ЕБВР\", допълва той.", "date": "2017.09.06", "title": "Горанов разпоредил проверка на \"Азербайджанската перачница\""}
{"url": "http://www.mediapool.bg/borisov-prodalzhavame-saedinenieto-s-transportni-i-gazovi-habove-news268893.html", "text": "В деня, в  който България празнува Съединението си с Източна Румелия, от Кавала българският премиер Бойко Борисов обяви, че с планираното изграждане на железопътен коридор, свързващ гръцките пристанища с българските, \"продължаваме съединяването на транспортните и енергийните хъбове, развитието на бизнеса, на движението на хора и капитали\".\r\n\tМеморандумът за разбирателство между България и Гърция за развитието на железопътната връзка \"Солун-Кавала-Александруполис-Бургас-Варна-Русе“ бе подписан в сряда в Кавала между транспортните министри на двете страни Ивайло Московски и Христос Спирдзис в присъствието на премиерите Бойко Борисов и Алексис Ципрас.\r\n\tБългарската делегация, включваща още вицепремиера Томислав Дончев, е от предишния ден в Кавала като двамата министър-председатели обсъдиха във вторник вечерта мигратнската криза.\r\n\tПроектът за мултимодалния коридор се оценява на 5 млрд. евро, от които 1.070 млрд. евро са за трасето му през българска територия.\r\n\tБорисов обяви: \"Имаме голям шанс заедно с Алексис Ципрас пред ЕК да дадем възможност за финансиране по плана \"Юнкер“, по европейски фондове. Можем спокойно да го защитим и от лист хартия да се превърне в добро съоръжение в бъдеще“.\r\n\tПо думите му двамата с Ципрас са се разбрали през октомври да поискат среща с председателя на ЕК Жан-Клод Юнкер, за да представят идеите си за развитието на Балканския регион. \"Ние гледаме на Председателството (на България на Съвета на Европа догодина – б. ред.) като Балканско. Имаме рядък шанс да покажем, че има политически елити, разумни хора, които ще спрат противоречията и Балканите от барутен погреб да станат проспериращ регион“, заяви още той.\r\n\t\"На Жан-Клод Юнкер, като на наш стар приятел, ще му кажа, че преди стотина години, друга част на Балканите - преди 20, сме се били и убивали и нищо позитивно не е произлязло. Историята си е история, всеки държи на националните си ценности, но сега всички сме част от голямото европейско семейство, а други държави искат да влязат в него“, каза Борисов, цитиран от агенция \"Фокус\".\r\n\tС Алексис Ципрас можем да играем важна роля за една балканска политика, която да се води в ЕС, добави той.\r\n\t\"Един от проблемите на Балканите е въпроса коя държава е най-велика. Тръгнем ли по тази плоскост историята е достатъчно ясна. Стигнахме до извода, че е по-добре да обединим икономиките, после лесно ще стигнем до извода кой е най-великият“, каза още Борисов. \"Ние сме скромни с Ципрас, не си поставяме свръх очаквания\", посочи той.\r\n\tПо думите му на 3 октомври ще се проведе среща във Варна между премиерите на Гърция, България, Румъния и Сърбия, на която ще се обсъди включването и на на Румъния и Сърбия в проекта за транспортен коридор.\r\n\tЦипрас описа проекта за жп коридора като проект с огромно значение, оправдаващ констатирани нужди от десетилетия наред и изздигащ нивото на интермодалните превози в двете страни.\r\n\t\"Това е една голяма стъпка Балканските страни да се превърнат в европейско пространство“, заяви той. Меморандумът предвижда и създаването на съвместно дружество за реализиране и съвместно управление на жп линията от Гърция до България, добави Ципрас. Той отбеляза също, че се откриват нови хоризонти и на енергийната карта на Европа,  като добави, че предстои да се разискват тези теми на ниво министри. За четвъртък е предвидено участие на енергийния министър Теменужка Петкова в енергиен форум в Гърция.\r\n\tКоридорът, който ще се казва \"Sea2Sea\" (от море до море) предвижда свързването на река Дунав, Черно и Егейско море със скоростен железопътен коридор, както и развитие на пристанищата, които са част от основната европейска транспортна мрежа ТЕН-Т. Планира се изграждането на двойна електрифицирана жп линия с внедрена система за контрол и управление на железопътния трафик.\r\n\tС изграждането на коридора ще се постигне пълна мултимодалност чрез комбиниране на пътен, железопътен, воден и речен транспорт, посочват от Министерския съвет.\r\n\tПроектът е с висока добавена стойност, като се очаква да привлече големи инвеститори от Близкия и Средния Изток, Китай, Русия и други големи пазари, посочиха от Министерския съвет.\r\n\tКато начало обаче опитите ще са той да получи финансиране по плана \"Юнкер\" на Европейската комисия. Друга възможност е кредитиране от Европейска инвестиционна банка, както и на другите големи банки.", "date": "2017.09.06", "title": "Борисов: Продължаваме Съединението с транспортни и газови хъбове"}
{"url": "http://www.mediapool.bg/dunarit-ostava-zalozhnik-na-sada-i-darzhavata-news268915.html", "text": "Емилиян Гебрев не е собственик на \"Дунарит\"-Русе, към момента такъв е фирмата \"Кемира\" на банкера Цветан Василев. Ситуацията в оръжейния завод остава много объркана по тази тема, продължават съдебните спорове, а интересът на държавата е да запази дейността на предприятието, той като то е много важно за целия военно-промишлен комплекс. В същото време обаче процедурата по отнемането на лицензите на завода за производство и търговия с оръжейна продукция не е прекратена.\r\n\tТова  обяви министърът на икономиката Емил Караниколов на извънредна пресконференция в сряда в отговор на изявленията на Гебрев, че той притежава военния завод и няма нужда от намесата на държавата в дейността му.\r\n\tКараниколов каза още, че до края на следващата седмица ще е готов анализ за установени от държавата около 20 млн. лв. дългове на оръжейното предприятие по различни цесии за кредити от фалиралата Корпоративна търговска банка, извън платените в края на август около 50 млн. лв. с лихвите по вземане, откупено от \"Държавната консолидационна компания\" (ДКК). Чрез купуването на заем за 47 млн. лв. от КТБ, дължим от \"Дунарит\" и препродаван на няколко пъти на различни фирми, сред които и свързаната с депутата от ДПС Делян Пеевски офшорка \"Виафот\", ДКК смяташе да придобие завода, но той си плати борча.\r\n\tКараниколов призова всеки да провери в Търговския регистър, че Гебрев и фирмата му \"Емко\" не са вписани като собственици на \"Дунарит\" и обясни, че ситуацията със собствеността е много объркана, продължават съдебните дела и чак като приключат те ще има яснота.\r\n\tДействително в Търговския регистър обстоятелствата около собствеността на дружеството са заличени.\r\n\t\"Към момента собственик остава фирмата \"Кемира\" на Цветан Василев\", заяви министърът. Той припомни, че акциите на \"Кемира\" са запорирани от Комисията за отнемане на незаконно придобитото имущество.\r\n\tУправляваната от Асен Бабански \"Кемира\" е притежание на фирмата \"Хедж Инвестмънт България\"на Цветан Василев – бившия собственик на фалиралата КТБ, подсъдим за източването й. В активите на \"Хедж Инвестмънт\", чиято разпродажба бе предприета от синдиците на КТБ, беше и военният завод \"Авионамс\", който бе придобит от държавата.\r\n\tМинистърът на икономиката обясни, че плащането на ДКК, с което тя купи дълга на \"Дунарит\" за 47 млн. лв. към КТБ, е извършено и парите са в масата на несъстоятелността на банката и няма да отидат към никакви други фирми. Освен това, според него, това урежда въпроса с оспорването на самата цесия от синдиците на КТБ пред съда.\r\n\tКараниколов коментира като странно, че \"Дунарит\" веднага след като е извършил плащането на 50-те милиона лева към ДКК е поискал от съда да оспори вписването на държавната компания като заложен кредитор на военния завод. Сега трябва произнасянето на съда, за да се види какво следва нататък, стана ясно от думите му.\r\n\tОт публикувано в Търговския регистър определение на Софийския градски съд обаче става ясно, че вече е спряно вписването на ДКК като заложен кредитор на \"Дунарит\". Също така е видно, че има иск от \"Дунарит\" съдът да признае плащането на въпросните 50 млн. лв., извършени с три превода към ДКК. Очевидно предстои произнасяне по въпроса.\r\n\tПо думите на Караниколов държаватав момента не може да се оттегли от ситуацията, \"тъй като от една страна се плати, от друга се заведе иск, че не се дължат парите\". \"Явно там просто от няколко центъра се получават заповеди. Не знам защо така се получава и \"едната ръка явно не знае какво прави другата\", коментира Караниколов и допълни, че според него финансовото разузнаване трябва да провери произхода на средствата, с които са извършени трите плащания на 30 август към ДКК.\r\n\tСпоред оръжейното предприятие това са пари от търговската му дейност и реализация на продукция, но Караниколов посочи, че са се появили информации, че произходът на средствата не е този.\r\n\tВ същото време той заяви, че договореният точно около придобиването на дълга на \"Дунарит към КТБ допълнителен заем за 15 млн. лв. за ДКК от Българската банка за развитие (ББР), която е собственост на Министерството на икономиката, не е бил предназначен за тази сделка. Министърът обясни, че въпросните пари още не са преведени от банката на ДКК и те са предвидени за дейността на \"Авионамс\".\r\n\t\"Знаете, че обявих, че при нужда ще се търси финансиране от ББР, но такова не се наложи. Парите са за \"Авионамс\", обяви той.\r\n\tКараниколов обясни още, че \"Държавната консолидационна компания\" е имала готовност, след като е придобива дълга на \"Дунарит\" към КТБ, да разсрочи плащането му и този дълг не е бил изискуем, за да се налага заводът да вади 50 млн. лв. накуп за погасяването му.\r\n\tПо думите му всички действия на държавата по случая с \"Дунарит\" са били предприети за защита на интересите на работещите в завода.\r\n\tОтносно думите на Гебрев, че Караниколов компрометира назначилата ги партия \"Атака\", както и задкулисния човек, който е добър бизнесмен и депутат и че заблуждава, икономическият министър заяви, че лоша дума срещу Гебрев няма да каже, но може да се окаже, че оръжейният бос заблуждава.\r\n\t\"Не считам, че той е извършил престъпление като е казал, че притежава предприятието\", отвърна той на въпрос дали ще даде бизнесмена на прокурор заради твърденията му.\r\n\tКараниколов обясни и откъде идва разликата между платените 47 млн. лв. от \"Дунарит\" и обявените от него дългове за 67 млн. лв. По думите му са установени цесии за още 20  млн. лв., които са обект на прихващания на кредити на завода от КТБ. Към кои фирми са те обаче ще стане ясно след седмица.\r\n\tМакар да бе обявено, че с назначаването на прокурист в \"Дунарит\", което е факт, ще се предприеме прекратяване на процедурата по отнемане на лицензите на дружеството, това още не е факт, обясни Караниколов. Тази процедура, стартирана от МВР заради обвинението срещу Гебрев и съвета на директорите на предприятието, че са го придобили незаконни и го източват, бе временно стопирана с очакване да бъде прекратена. По казуса обаче все още няма развитие, както и по въпроса в отнетите лицензи на фирмата на Гебрев \"Емко\" за внос и износ на военна продукция заради нарушаване на изисквания за работните площадки на \"Емко\".\r\n\tТака в момента казусът \"Дунарит\" остава в разкрачено положение и топката за собствеността е изцяло в съда.", "date": "2017.09.06", "title": "\"Дунарит\" остава заложник на съда и държавата"}
{"url": "http://www.mediapool.bg/yanko-gochev-saedinenieto-e-izvarsheno-vapreki-mita-za-ruskata-lyubov-news268917.html", "text": "Основната причина е нерешеният български национален въпрос. Руско-турската война (1877-1878) води до разпокъсването на българското национално единство, формирано след десетилетните борби на българския народ на територията на Мизия (Северна България), Тракия и Македония. Това разпокъсване е наложено от Русия чрез предварителния договор в Сан Стефано на 3.03. 1878 г. и е утвърдено и от останалите велики сили на конгреса им в Берлин с подписването на окончателния Берлински договор от 13.07. 1878 г. Той създава от част от българските земи, (извън тези, които остават под турска власт или са раздадени на Сърбия и Румъния) две територии с различен статут, наречени Княжество България и Източна Румелия.\r\n\tТук искам да се спра малко по-подробно на Санстефанския договор, защото около неговото съдържание и тълкуване има най-много митове. Идеалът на българите през Възраждането е създаването на свободна, суверенна (независима) и обединена България. Санстефанска България не е никаква реализация на този идеал. Тя не е свободна (окупирана е от цял руски корпус), не е суверенна (автономно, васално княжество, т. е. зависима, независимостта е от 1908 г., а не от 3.03.1878 г.), нито пък е териториално обединена.\r\n\tСанстефанска България даже не носи името България, защото в руските документи е наричана \"руско-дунавска Балканска област\". Това упорито се укрива, защото не отговаря на мита за \"освободителната мисия\" на Русия. Русофилите и до днес не могат да обяснят как така Русия уж освобождава България, а не я легитимира в руските документи с нейното име, запазено в продължение на векове. Едва след войната и окончателно по Берлинския договор от 13.07.1878г. името Балканската област (\"Руско-дунавска област\") изчезва и в руските документите вече започват да говорят за Северна и Южна България, а после и Източна Румелия. Големият русофилски мит е, че Русия дала на България на 3.03.1878г. свобода и обединение. Това е лъжа, трайно насадена от русофилите в българското национално съзнание, възпроизвеждана в казионната историография.\r\n\tСанстефанска България е окупирана област. Окупираната територия не е свободна, нито пък суверенна. В окупираната територия друга сила (държава) упражнява върховната власт. Български държавни институции все още няма. Те ще бъдат тепърва изграждани от органите на временната руска окупация в периода 1877-1879г. И този факт сам по себе си показва подчиненият статут на Санстефанска България.\r\n\tДори комунистът В. Коларов, пишейки през 1935 г. предговора на \"Авантюрите на руския царизъм в България\" признава, че българският народ, получил национална полунезависимост в резултат на Руско-турската война от 1877-1878 г. Създаването на \"независимо\" българско княжество трябвало да послужи само като прикритие и етап от завладяването от Русия на подстъпите към Константинопол по западния бряг на Черноморе\". Той допълва, че освободеното Княжество България е \"квазинезависима държава\".\r\n\tАко анализираме основните текстове на Санстефанския мирен договор можем да направим извод, че \"Балканската област\" на Русия, наречена по-късно Княжество България има особен статут. Тя е автономна (васална) на Османската империя. Султанът, макар че е сюзерен няма голямо влияние върху българските вътрешни работи, защото е зависим от великите сили, чиято воля се прехвърля и упражнява върху България. Те пък са \"предали\" на една от тях - Русия управлението на България. Следователно по Санстефанския договор уж свободна България е много по-зависима от Русия, отколкото от Османската империя. Тя реално има статут на руски протекторат. \"Протекторатус\" (от латински) означава форма на зависимост, при която страната има формално своето държавно самоуправление и институции, но действа под властта на държава-протектор. Протекторатът е форма на политическа зависимост, при която държавата, при съхраняване на държавно си устройство, е зависима в политиката си от по-силната държава-протектор. Протекторатът запазва някои свои институции. В случая с България такива се създават. Той има в частност държавен глава, правителство, администрация, но в крайна сметка се намира под постоянния текущ контрол на чуждата държава.Нейните външнополитически и външнотърговски отношения се определят от държавата протектор. Отбраната йе вече не нейна грижа, тя е грижа на протектора. Неслучайно чак до Съединението от 6.09.1885 г. руски офицери оглавяват българската войска и неизменно са военни министри в Княжество България.\r\n\tТова е реалният статут на Княжество България на след 1878 г. Берлинският договор ограничава рамките на руското влияние в този протекторат като определя точен срок на руската окупация и създава по-прецизен и действащ механизъм за европейски контрол над нея. Важното за България по Берлинския договор е, че създава международни гаранции за същестуването на българското княжество. България се легитимира на картата на Европав Берлин, а не в Сан Стефано.\r\n\tАвтономното Княжество България има много сложна съдба. След 1878 г. то ще бъде многократно саботирано от руската агентура с преврати и метежи, целящи неговото присъединяване като губерния към Руската империя. Затова пътят на България към истинската свобода, суверенитет и национално обединение се оказва дълъг. Борбата ще продължи и след 3.03.1878 г. и ще преминава през отхвърляне на руската протекция и грубата намеса на \"освободителката\" в българските вътрешни работи дори с цената на скъсване на дипломатическите отношения.\r\n\tВ такъв контекст Съединението на Княжество България с Източна Румелия е етап от продължителните борби на българския народ за свобода и пълно национално обединение. Понеже представлява и първото открито нарушение на Берлинския договор, предприето самостоятелно без намеса на никоя велика сила, то е и сериозна заявка за пряко участие на българския народ в решаването на неговите съдби и представлява първа фаза в борбата за извоюване на истинска независимост.\r\n\tСтатутът, името, границите и нейната уредба са определени в Берлинския договор от 1878 г. Източна Румелия обхваща днешна Южна България с площ около 33 000 кв. км и близо 816 000 души население със столица Пловдив.\r\n\tИмето й е предложено от Англия, но е одобрено и от останалите велики сили. Това име уронва националния престиж на българите и оспорва българския й характер. Самото налагане на това име е антибългарски акт, едно неморално решение особено на фона на това, че Южна България е жестоко пострадала по време на Априлското въстание (1876) и Руско-турската война (1877-1878)\r\n\tИзточна Румелия е автономна провинция в пределите на Османската империя под пряката военна и политическа власт на султана. Автономията й е административна, а не политическа, т.е. с много по-нисък ранг от Княжеската автономия. Управлява се от генерал-губернатор християнин, назначен от султана със съгласието на другите велики сили с мандат пет години. Ако в Княжеството го избират, тук го назначават, т. е. той си е провинциален турски чиновник. Генерал-губернаторът назначава главните директори на административните служби, съдиите и окръжните управители, офицерите до чин капитан. Висшите офицери се назначават от султана. Важно негово правомощие е да вика турски войски в областта, ако областта бъде застрашена външно или вътрешно.\r\n\tОбластта има Органически устав, приет на 14.04.1879 г. от европейска комисия след остра борба между представителите на великите сили. Този Органически устав установява едно сложно държавно управление.\r\n\tФункциите на Министерски съвет изпълнява т. нар. Частен съвет (директорат) в състав от шест души. Тези директори всъщност изпълняват ролята на министри. Въведен е двукамарен парламент - областно събрание от 56 души, като част от депутатите (10 души) са назначаеми. Събранието на Източна Румелия е по-малко по състав, по-недемократично от това в Княжеството, но на практика функционира по-добре. Освен това по образователен ценз стои над княжеските събрания. Особено полезен орган се оказва Постоянния комитет към областното събрание от 10 души постоянни членове, избрани от събранието. Той изпълнява ролята на сенат (горна камара).Toй е постоянно действащ орган на събранието със съвещателни, изпълнителни и административни функции. Упражнява постоянен контрол над управлението и законодателната дейност.\r\n\tОрганическият устав от 1879 г. гарантира спазването на основните права и свободи - на личността, на словото, печата, събранията, сдруженията, веризповеданията. Източна Румелия се оказва в определени моменти доста по-свободна от Княжеството. Тук се заселват преследвани от Княжеството политически лица, примерно част от непримиримите либерали след 1881 г. и дори революционери, гонени от Русия. Има по-широка свобода на печата с по-умерен начин на списване на вестниците. Политическите борби с явно надмощие на българите са по-умерени и не достигат до крайностите в Княжеството.\r\n\tОбластта плаща на султана годишен данък - положение, установено по Берлинския договор от 1878 г. Размерът му е 3/10 от приходите на областта. Запазват се всички права и привилегии, които имат западните държави, в това число по режимът на капитулациите.\r\n\tВ административно отношение Източна Румелия се дели на 6 департамента (окръзи) и 28 кантона околии). Департаментите се управляват от префекти, а околиите - от околийски началници.\r\n\tВ областта има три официални езика - български, турски и гръцки. Това е положение в Органическия устав, наложено от Европейската комисия. Очевидно нейните членове я разглеждат като многонационална. Българският език обаче се налага като официален, благодарение на поправката, според която за официален език по места се приема този на преобладаващата народност. Източна Румелия има свои собствени въоръжени сили - местна войска (милиция) от 7500 души и жандармерия (полиция) от 1500 души.\r\n\tВ развитието на Източна Румелия се сблъскват две тенденции. Първата е тя да следва пътя на обикновен турски вилает, а втората е да се развива по модела на Княжеството. Тъкмо тази втора тенденция се налага постепенно. Тя си пробива път и измества необратимо първата. Процесът на доказване и утвърждаване на българския характер на Източна Румелия е дълъг и преминава през участието на населението й в съпротивата срещу решенията на Берлинския конгрес. По този въпрос за запазване и разширяване на автономията с превес на българския елемент всички българи са единни. Личи ясен стремеж за уеднаквяване на институциите с тези в Княжеството, за да бъде по-лесно осъществено бъдещото им сливане. Към 1885 г. въпреки спънките тя се превръща във втора българска държава, а не турска провинция.\r\n\tОбластните управители са само българи - Алеко Богориди в периода 1879-1884 г. и Георги Кръстевич от 1884 г. нататък. Те работят системно за укрепване на българския характер на областта. Водят политика в защита на българските интереси. Още в първите избори за органи в областта през есента на 1879 г. българите постигат категорична победа. Те имат мнозинство в областното събрание - 40 от общо 56 души. Категорично печелят изборите за Постоянен комитет. За да парира тази тенденция Портата отказва да утвърди приетите от областното събрание закони. Българите обаче заобикалят процедурата и започват да приемат актовете под формата на правилници.\r\n\tКъм 1881 г. българското надмощие в областта е вече категорично наложено и неоспоримо дори за великите сили. Тогава вече настъпва разцепление сред българите, които се обособяват в две партии - Народна (съединистка, \"лъжесъединистка\") и Либерална (казионна). Първата с представители Ив. Евстр. Гешов, М. Маджаров, К.Величков, Ив. Вазов, Ст. Бобчев е по-влиятелна и обединява по-богатите слоеве от областта, като външнополитически е с крайно русофилска насоченост. Под нейно влияние е солидния в. \"Марица\", наричан още \"Балканския Таймс\".\r\n\tЛибералната партия с представители д-р Г. Странски, д-р Ст. Чомаков, Ив. Салабашев се нарича още \"казионна\", защото привържениците й са главно сред чиновниците и получава подкрепата на Ал. Богориди. Тя укрепва след 1881 г., когато в Пловдив се установяват изгонените от княжеството непримирими либерали. В тази партия има силни антируски, т.е. пробългарски настроения. Нейните принципи са развитието на областта като \"чисто българска страна\" и \"съвършено независима държава\". За тях дори Източна Румелия трябва да се превърне в обединителен център на българите. През 1883 г. тя печели изборите за областно събрание и влиза във властта. През 1884 г. обаче губи кампанията за преназначаване на Ал. Богориди. Срещу него заради конфликта му с руските представители се обявява Народната партия, която издига съединисткия лозунг, организира съединистки митинги и успява да спечели. През пролетта на 1884 г. Г. Кръстевич става областен управител с одобрение на Русия, а през есента на с. г. народняците печелят абсолютно мнозинство в събранието. След това те свалят от власт съединисткия лозунг и затова започват да ги наричат \"лъжесъединисти\".\r\n\tВъобще цялостното развитие на областта до 1885 г. фактически води до анулиране на антибългарските решения по Берлинския договор. Източна Румелия се изгражда и развива като втора българска държава. Идеята за създаване на изкуствени румелийски нации на антибългарска основа се проваля изцяло. Румелийците не искат да бъдат такива, каквито великите сили са ги определи. Те си остават българи и го доказват с успеха на Съединението.\r\n\tСъединисткото движение е част от борбата за национално обединение. Княжество България има ръководна роля в съединисткото движение. До 1885 г. са организирани два неуспешни опита за Съединение. Първият опит е от 1880 г. Той е предприет по инициатива на Областното събрание. Счита се, че обстановката е благоприятна, защото през тази година в Англия на власт се връща приятелят на българите Уилям Гладстон, който традиционно подкрепя балканските християни в Османската империя, а Портата е във влошени отношения по гранични въпроси с Гърция и Черна гора. Стремежът към Съединение е стимулиран и от постоянните страхове на българите в Източна Румелия от нахлуване на турски войски в областта. Руският консул в Пловдив по това време А. Церетелев съобщава за тези страхове и опасенията на румелийците, че след като Портата уреди граничните си конфликти с Гърция и Чера гора, ще изпрати войските си в Южна България.\r\n\tПриета е цяла програма за действие, съгласувана с Княжеството, която дори започва да се изпълнява. В Сливен е създаден Централен комитет, който да оглави движението, като кабинетът на либералите в Княжеството и князът трябва да подкрепят движението с помощта на войската чрез създаване дори на народно опълчение. Част от програмата е дипломатическата мисия на Ст. Панаретов в Лондон, който предприема сондаж за подкрепа от английския кабинет. В крайна сметка този първи опит се проваля. Великите сили отказват да го подкрепят. Англия прави това заради силното руско влияние в Княжеството, Русия дори взема мерки да предотврати акцията, считайки я за преждевременна. Внушава на българите по дипломатически път да бъдат благоразумни. Русофилството на правителството на Др. Цанков сковава изцяло дейността му. То няма смелост да оглави самостоятелна българска съединистка акция.\r\n\tВторият опит за Съединение е от 1884 г. Тогава се води съединистка агитация в Княжеството от т. нар. македонски комитети. А Народната партия, както вече посочих, решава да използва популярния лозунг за партийни цели. Цяла Източна Румелия е залята от съединистки митинги, организирани от Народната партия. Правителството на русофила Др. Цанков, което по това време управлява в София обаче отказва да оглави движението с мотив, че обстановката е неблагоприятна. Все пак дава средства за мисията на двамата дейци на Народната партия от Източна Румелия Ив. Гешов и Хр. Христов, които заминават в Европа да търсят подкрепа за българската кауза. Това, което те успяват да направят е само да депозират един мемоар от името на жителите на областта. Показателно за руското неодобрение на тяхната мисия е срещата им с руския посланик във Виена княз Лобанов, който отхвърля желанието на българските дипломати да посетят Русия под предлог, че \"нямало нужда да осветляват руската дипломация върху желанията на българския народ\".\r\n\tДвата опита за Съединение от 1880 г. и 1884 г. се провалят, но доказват решимостта на българите от Източна Румелия да следват своя идеал за обединение със своите братя на север от Стара планина. От тези акции се налага и важен извод, че българите могат да разчитат само на себе си, т. е. на собствените си сили.\r\n\tПреките организатори са добре известни като ролята им в този акт е осветлена в пълни детайли. Това са български патриоти, бивши националреволюционери, участници в борбите за освобождение до 1878 г., в това число в комитетите на Васил Левски и в Априлското въстание от 1876 г. Те са борци за национално освобождение, но и за национално обединение. За тях свободата на България в 1878 г. е непълна и дори ограничена. Техният девиз е \"Целокупна България\". Някои са участвали в борбите след Берлинския конгрес, но общото за тях е , че нито за миг, при никакви условия не са загърбили идеала за национално обединение. Тези хора се обединяват в таен комитет, създаден през февруари 1885 г. в Пловдив. Негов председател е Захари Стоянов - видния летописец на Априлското въстание, който вече е издал първата биография на Левски (1883) и своите безсмъртни \"Записки по българските въстания\" (1884).\r\n\tТози Таен комитет е останал в историята като БТЦРК. Целта на комитета е освобождение на Македония и Съединение на Източна Румелия в Княжеството.\r\n\tПрограмата и уставът на БТЦРК от пролетта на 1885 г. разкриват тясната му връзка с БРЦК на Васил Левски. БТЦРК започва организационна дейност, като създава свои частни комитети по места и започва да води много силна пропаганда за Съединение. БТЦРК организира много акции, като използва дати от българската история - примерно годишнини от смъртта на национални герои като Хр. Ботев и Хаджи Димитър или на събития като Шипченските боеве. Важен момент от пропгандата на съединението е издаването на в. \"Борба\" на 28.05.1885 г. под редакцията на самия З. Стоянов. Основната му теза е че Източна Румелия е едно недоразумение, което трябва да се премахне по най-бързия начин. Посочва много аргументи, в това число например, че се е превърнала в голяма \"чиновническа\" страна.\r\n\tВажен момент е заседанието на БТЦРК в село Дермендере (дн. Първенец) на 25.07.1885 г. То избира нов състав на комитета, в който влизат З. Стоянов, Ив. Андонов, Ив. Стоянович от Тракия и Д. Ризов и Д. Паница от македонския комитет в Княжеството. Заседанието прекратява всякаква дейност в посока към Македония и вместо пълно национално обединеие възприема идеята за съединение под скиптъра на княза. Датата на акцията е насрочена на 15.09.1885 г. Приета е тактиката на съвместно действие на войската и народа, който трябва да въстане. Спечелени са голяма част от румелийските офицери, в това число най-старшият от тях майор Д. Николаев. Постепенно е възприета идеята тъкмо чрез действия на войската да се свали румелийската власт, а надигането на народа чрез създаване на въоръжени чети да обслужи тази цел. Събитията в Панагюрище на 2.09.1885 г. поставят началото на акцията за обявяване на Съединението, което БТЦРК насрочва на 5 срещу 6.09.1885 г. Интересна е реакцията на управляващите русофили \"лъжесъединисти\". Има предложение те да оглавят Съединението, като изпреварят действията на четите. След като за пореден път руските дипломати се обявяват против акта, \"лъжесъединистите\" се отказват да станат истински съединисти.\r\n\tРано сутринта на 6.091885 г. въоръжените чети и милицията на областта завземат по-важните правителствени обекти в Пловдив. Арестуван е Г. Кръстевич. Съединението успява бързо и лесно, защото няма българин, който да не го подкрепи. Дори Г. Кръстевич се отказва да вика турски войски с думите: \"И аз съм българин\". В еуфорията тази негова позиция не е била оценена по достойнство.\r\n\tПървият български княз е избран от Първото ВНС на 17.04.1879 г. при спазване на определена процедура, заложена в Берлинския конгрес. Международните условия без които не може, за да се проведе този избор са утвърждаване от Портата при одобрението на великите сили, като князът не трябва да бъде представител на нито една управляваща династия. Великите сили са се опасявали, че така ще бъде проводник на чуждо влияние. Той е руски кандидат, племенник на руската императрица, но и хесенски принц, син на австро-унгарски генерал, германски офицер, в роднински връзки дори с британската кралица Виктория. Участник е в Руско-турската война (1877-1878) и има чин подпоручик от руската армия. Всъщност участието му в тази война е чисто политически акт, с който той натрупва положителен актив в своята биография. Натрупва точки пред останалите кандидати, защото има в биографията си този момент- сражавал се е за свободата на народа, чийто държавен глава ще стане. Въпреки че е руски кандидат, изборът му за княз през 1879 г. е плод на един политически компромис между великите сили. В това се крие и неговата слабост, защото този баланс на интереси, който силите намират в негово лице е крехък и лесно нарушим, а и той самият няма необходимият управленски опит като монарх. Едва 22-годишен става княз на България.\r\n\tУправлението му преминава през сложни перипетии, като князът е принуден да търпи една доста либерална според схващанията му Търновска конституция, приета на 16.04.1879 г., а също така и да назначава кабинети на либерали и консерватори, които са в непримирими политически борби, изтощаващи страната. Тогава българският народ е политически незрял и толкова свободолюбив, че отказва да плаща данъци на държавата.\r\n\tВажен етап в неговото управление настъпва след убийството на император Александър II през 1881 г. и възкачването на новия император Александър III (1881-1894). Той се възползва от тези събития в Русия и констатирайки невъзможността на княжеството да се развива по модела от 1879 г. търси промяна в суспендиране на конституцията. На 27.04.1881г. княз Александър I извършва държавен преврат. Князът суспендира конституцията и въвежда т. нар. режим на пълномощията. Създава се новата институция Държавен съвет. Режимът е сериозен опит за модернизация на княжеството, който обаче се проваля поради редица причини. През цялото време на този режим княз Александър I е притискан както от рускатадипломация,така и от местните либерални среди да преустанови действието на самостоятелното си управление и да възстанови конституцията. Особено силни стават атаките срещу неговата политика през лятото на 1883 г.Чувствайки се заплашен,князът се помирява с либералите и консерваторите, а на 6.09.1883 г. издаваманифест, с който закрива Държавниясъвети възстановява Търновската конституция. Основният законе възстановен и под натиска на преобладаващите демократични настроения и тенденции. Това раздразва\"освободителката\", която възприема стремежа на българите към самостоятелност като нахалство. Самият княз Алкександър I излиза от режима на пълномощията със сериозно разклатен авторитет. Голяма негова грешка се оказва дълбокото ангажиране на руските дейци и генерали в управлението на страната.\r\n\tОще през лятото на 1885 г. при подготовката на Съединението, когато дейците на БТЦРК установяват контакти с княжеските власти се наблюдава разминаване между позициите на правителството и на княза. Министър-председателят русофил П. Каравелов се обявява срещу Съединението, защото смята акцията за преждевременна и безерспективна, като може да изложи на риск дори самото Княжество. Князът обаче заема друга позиция. Той тайно одобрява акцията. Счита, че при успех може да укрепи разклатения си след краха на режима на пълномощията авторитет. Нещо повече, той предприема сондажи в Европа, които са твърде окуражителни. Става ясно и че западните държави не са категорично против, но няма да дадат явна подкрепа, за разлика от Русия, която е категорично срещу обявяване на Съединението в този момент.\r\n\tНа 30.08.1885 г. князът приема на военния лагер край Шумен пратенциите на комитета С. Муткуров и Д. Ризов. Той поема обещанието да приеме и оглави Съединеието. Всъщност БТЦРК е решен да го обяви дори без негово съгласие. Разчита се на политическия риск и поставяне на Европа пред свършен факт.\r\n\tНа 6.09.1885 г. в деня на Съединението князът изпараща записка до Министерския съвет, в която съобщава, че е на мнение да се приеме Съединението. Два дена след това той пристига в Търново, където го очаква П. Каравелов и Ст. Стамболов. Тук той издава манифест към българския народ, с който официално признава Съединението и призовава нацията да защити \"святото дело\".\r\n\tНа 9.09.1885 г., придружен от министър-председателя, княз Александър I влиза тържествено в Пловдив и приема Съединението. От Пловдив той уведомява великите сили, че поема управлението на Източна Румелия. Това е и първата нота, посветена на Съединението. Съставена е от правителството, но е подписана от княза. В нея се признава сюзеренитета на султана и се уверява, че Съединението не е враждебен акт към Османската империя. Нотата изразява твърдата готовност актът да бъде защитен от всяко чуждо посегателство. Тя завършва с призив към великите сили да признаят Съединението.\r\n\tНа 9.09.1885 г. Временото правиетлство в Пловдив се саморазпуска. Княз Александър I издава Указ №1, с който за пръв път се нарича княз на Северна и Южна България, като назначава комисарство в състав д-р Г. Странски, П. Р. Славейков и Й. Груев. Така преките нарушители на Берлинския договор са отстранени от управлението.\r\n\tОт 1881 г. на власт в Русия е император AлександърIII. Той е антипод на своя предшественик на либерално настроения Александър II \"Цар Освободител\" (на руските крепостни селяни), станал жертва на атентат. Император Aлександър III е реакционер. Той провежда контрареформи. Променя и външната политика на Русия към България, като затяга руската хватка около българското княжество. Българо-руските отношения бързо охлаждат и се отразяват и върху положението на княза.\r\n\tНа първо място, руският император е раздразнен от това, че българите са проявили за пръв път самостоятелност и не са се съобразили с волята му. Съединението се преценява като удар срещу руската хегемония на Балканите. Русия няма никакво намерение да прави от своя протекторат самостоятелна държава, при това обединена. Съединението създава една уголемена и по-силна България, а не руска Дунавска област. Така създава сериозна пречка към реализация на руските стратегически интереси по Източния въпрос - завземането на Цариград и Проливите. Това е основният мотив за руската враждебност спрямо Съединението. В духа на следваната от векове имперска политика самодържецът на Русия - император Aлександър III се опитва да се разпорежда и със съдбата на България и не допуска дори малка нейна стъпка без одобрението му.\r\n\tЗа антибългарската позиция на Русия към Съединението влияние оказва и личната неприязън на император Aлександър III към българския княз. След краха на режима на пълномощията през 1883 г., създал предпоставки за недоразумения и конфликти с руските представители в България, в Русия започват да се отнасят с подозрение и неодобрение към българския княз. Дребни инциденти и нетактично поведение на руските делегати в България задълбочават тези настроения, а плахите опити на правителството на П. Каравелов да не допуска груба намеса във вътрешните работи на страната се оценяват като проява на антируска политика.\r\n\tИмператор Aлександър III е убеден, че българският княз се опитва да ограничи руското влияние в България. Това е опасна тенденция за руските интереси, още повече че в императорския двор смятат, че няма сили в княжеството, които да спрат княза в тези преполагаеми негови антируски намерения.\r\n\tСъединението укрепва позициите на неудобния вече за Русия княз. Затова отношението към него се прехвърял и върху българската държава, а от там и върху самия акт.\r\n\tРуската дипломация допуска много голяма грешка, защото с неодобрението на Съединението сама нанася удар върху своя авторитет сред българите. Император Aлександър III вижда в акта на Съединението само преследване на лични, егоистични цели на българския княз и пренебрегва ролята на българския народ, който е фактически двигател и извършител на акта от 6.09.1885 г. Руският император се опасява, че зад Съединието стоят враждебни на Русия сили и българският княз действа като тяхно протеже. Тези настроения в императорския двор укрепват допълнително от факта, че Съединението сваля от власт русофилското правителство, а в БТЦРК, който го обявява има антируски дейци.\r\n\tНезависимо от това какви са съображенията на Русия да не подкрепи Съединението, тъкмо актът от 6.09.1885 г. и последвалата Сръбско-българска война са двете важни събития в българската история, които отварят очите на български патриоти за руската политика. На тях става става ясно, че Русия е противник на идеята за обединена и независима България. Затова и З. Стоянов ще напише, че 6.09.1885 г. е \"тоя знаменит ден, когато ние почнахме своето истинско политическо и самостоятелно съществуване\"!\r\n\tИсторически факт е, че Русия се обяви против Съединението, като чрез посланика си в Цариград Ал. Нелидов провокира неуспешно Османската империя да нахлуе в Източна Румелия. Руският дипломатически натиск за турска окупация на Южна България е неутрализиран от контрадействията на английската дипломация. Тогава заедно със съюзника си Австро-Унгария Русия провокира Сърбия да ни нападне, като изтегля своите офицери от командването на Българската армия, за да улесни разгрома на България. В този смисъл \"войната на капитаните срещу генералите\" е не само пример за бърз, двуседмичен военен триумф на България над Сърбия, довел до защитата на Съединението от 6.09.1885 г., но и удар против имперските интереси на Русия на Балканите. Русия разбира това много добре и неслучайно се опитва да спаси своето галено дете Сърбия от пълна катастрофа. Затова Русия спира победоносния устрем на българските войски на сръбска територия чрез ултиматума на граф Р. фон Кевенхюлер - Меч, връчен от името на Съюза на тримата императори, чийто член е и руският император.\r\n\tСъщата тази Русия репресира персонално българския княз Александър I, а след това го детронира чрез преврата на 9.08.1886 г., дело на поставените й лица русофилите. \"Вината\" на българския княз Александър I е била, че е подкрепил Съединението и е командвал победоносните български войски във войната срещу Сърбия.\r\n\tБезспорно, прекрасно обобщение на всички антируски действия около българското Съединение прави самият З. Стоянов в своята статия, озaглавена \"Кой!\" В нея той изброява всички прояви на българофобия на официална Русия покрай кризата с българското Съединение от 1885 г: \"Кой въстана срещу нашето свещено дело - съединението на Южна със Северна България? Кой караше турците да навлязат в България и да пуснат малко кръвчица на братушките? Кой отчисли българския княз от редовете на армията си, за да го опозори и омаскари, когато той се намираше на границата срещу неприятеля? Кой си дръпна от нашата войска офицерите, които хрантутехме като просяци с единствена адска цел да ни съсипе войската, когато тя се намираше в път за бойното поле? Кой насъска сърбите да ни нападнат откъм гърба, когато ние бяхме въз друга страна? Кой настояваше най-много да се пратят турските комисари в Южна България? Ами я кажете, кой ни открадна княза от Софийския палат в това време, когато на неговата глава не бяха изсъхнали още лавровите венци от Сливница? Кой даваше честно и благородно слово, че ако си отиде тоя княз, то и съединението ще бъде пълно, и правата на България ще да си останат непокътнати, и конституцията ще си бъде в сила, с една реч, България ще да цъфти и вирее?\"\r\n\tВ статията си \"Защо Русия пречи на Съединението?\" З. Стоянов прави следните важни изводи: \"Мнозина у нас живяха дoскоро време с твърдо убеждение, че наший народ трябваше да очаква доб­ро от Русия; но от 6 септемврий миналата година всеки разбра, доколко тя е била искрено (разположена) в благопожеланията си спрямо нашата страна. От този знаменит ден 6 септемврий се забелязва постоянно, че политиката на руското правителс­тво е устремена против нашата независимост и самостоятелност. Всеки здравомислещ человек разсъждава, че ако Русия е желаела една силна, съединена и независи­ма България, тя трябваше освен да се възползва от извършеното на 6 септемврий и да поддържа Съеди­нението. Нейните доброжелателства за наший на­род щяха да се покажат пред целий свят, че са искрени, несвързани с никаква задна мисъл. Обаче Русия какво направи? Тя употреби всички средства само и само да попречи на народний идеал - Съедине­нието. Не искаме да упоменаваме тука за всички интриги и подлости, които се вършеха против интересите на нашето Отечество\".\r\n\tСъединението е защитено по дипломатически и по военен път. Дипломатическата защита се осъществява от княжеското правителство, което предприема серия от дипломатически инициативи. Възприета е една много гъвкава тактика - постъпки пред всички сили и опити за успокоение на духовете в съседните държави. Моментът е крайно напрегнат, защото на Балканите възниква нова криза и дори опасност от война с Турция. Интересно е ,че през 1885 г. Берлинският договор се защитава по-твърдо от Сърбия и Гърция, отколкото от Турция. Сърбия и Гърция виждат в уголемена България опасност за техните стратегически интереси на п-ва. Те искат насилствено и безусловно възстановяване на статуквото и дори наказание на \"размирника\" България. Издигат идея за териториални компенсации, защото България била нарушила балканското равновесие. Сърбия става инициатора за създаване на антибългарска коалиция с участието и на Гърция и Румъния. За да привлече Румъния Сърбия й предлага Силистра и линията Русе - Варна. Румъния обаче остава неутрална и крал Милан решава да търси компенсациите от България, обявявайки й война.\r\n\tМеждувременно от 24.10.1885 г. в Цариград заседава посланическата конференция на силите. Тя не може да вземе решение по българския въпрос поради разногласията между силите и саботажа, следван от английския делегат У. Уайт. Той работи по инструкциите на Лондон, получени още на 12.09.1885 г. за признаване на Съединението под формата на персонална уния. Това е важен момент в английската политика, която след като установява истината, че не Русия, а българите сами са осъществили Съединението трябва да бъдат подкрепени, за да се удари по руското влияние в България и на Балканите. Така Англия се възползва максимално от руската грешка да не се подкрепя Съединението. През 1885 г. двете велики сили в конфликт по цялата линия на сблъсък на техните интереси от Балканите чак до Средна Азия и по-конкретно в Афганистан. Подкрепата за българската кауза в Съединението е средството, с което английската дипломация нанася тежък удар върху руските интереси в България.\r\n\tЗа българите тези подробности нямат голямо значение, защото нашите предци, осъществили през 1885 г. Съединението са готови да го защитят с цената на всичко, т. е. и война без оглед на това кой ще се обяви против нас.\r\n\tТака и става. Англия парира подмолните действия на руските дипломати в Цариград, които подстрекават Турция да търси военно решение на въпроса, в това число чрез военна окупация на Източна Румелия чрез възстановяване на статуквото. Англия обаче не може да спре Сърбия. Крал Милан решава да воюва, следвайки съветите не само на Австро-Унгария, но и на нейния съюзник в рамките на Съюза на тримата императори - Русия.\r\n\tТака България е изправена пред война, но не срещу Турция, а срещу Сърбия, която ни напада на 2.11.1885 г. Историята на Сръбско-българската война е добре известна и на нея няма да се спираме. Важно е да се знае, че в тази кратка, 14-дневна война, известна като \"войната на капитаните срещу генералите\" България е сама, изоставена от всички. Всичко в ръцете на младата българска войска. Ако тя се провали, т. е. изгуби войната България ще изгуби Южна България, а вероятно и ще бъде наказана, защото е дръзнала да наруши Берлинския договор, т. е. волята на великите сили. В началото на войната никой не ни подкрепя, макар че симпатиите на неутралните наблюдатели в Европа са на наша страна. Причината е, че считат българите за обречени на неминуемо поражение от по-добре организираната и с по-голям боен опит сръбска армия. Скоро прогнозите на военните специалисти се провалят с гръм и трясък. И за голяма изненада, когато започват българските военни победи вече всички застават на страната на България. Войната срещу Сърбия завършва с бляскава българска победа. Победоносният ход на българската армия е спрян след ултиматума на Австро-Унгария, подкрепен и от Русия. Примирието е подписано на 9.12.1885 г., а мирният договор в Букурещ на 19.02.1886 г. Промяна в статуквото няма да има. Правителството на П. Каравелов защитава дипломатически Съединението, но заради русофилските си зависимости не успява да се пребори за присъединяване на стария български град Пирот, заграбен от Сърбия през 1878 г. и освободен от българската армия в края на Сръбско-българската война. Пирот е върнат на Сърбия и цената на Каравеловото русофилство ще заплатят със своята кръв много българи пиротчани, варварски избити от сърбите заради посрещането на българските освободителни войски.\r\n\tВ съзнанието на много българи това признание се счита, че настъпва веднага след победата в Сръбско-българската война през ноември 1885 г. Защитата на Съединението по дипломатически и военен път с победата във войната срещу Сърбия прави актът от 6.09.1885 г. необратим, но не и юридически легитимен. Великите сили се примиряват с нарушаването на Берлинския договор и това решение им е наложено от българския народ. В това е значимостта на събитието. Юридически обаче въпроса остава дълго време неуреден. За да се заобиколи нарушението на Берлинския договор великите сили възприемат английската идея за персонална уния. Реализацията й чрез подписването на т. нар. Топханенски акт от 1886 г. означава признаването на българския княз Александър I за княз на Северна и Южна България. Фактически князът поема функциите и на областния управител на Източна Румелия. Уточняваме, че българите вече не използват термина Източна Румелия, но в международната дипломация той остава в употреба.Идеята за персонална уния означава, че князът като български държавен глава олицетворява единството на българския народ от двете страни на Стара планина. Говорим за държавния глава по принцип, а не за самия княз Батенберг, защото Русия вече го счита за свой враг и доказва това с изхвърляне на името му от Топханенския акт. За руския император българофоб Александър IIIотстраняването на княза става самоцел и в това се вижда единственият начин за възстановяване на руското влияние в съединеното княжество. Започват подмолни действия за елиминирането му. Те са в ход още преди Съединението и Сръбско-българската война, но след края им процесът е ускорен. Руското неодобрение за българския княз става публично. Дори Бисмарк заявява през 1886 г., че Батенберг е \"кариерист, който обърква мира\", което звучи като историческа присъда над него.Проблемът обаче е в това, че след Съединението Княжеството изпада в остра политическа криза. Тя е отражение и на дипломатическата му изолация на Балканите и в Европа, но и вътрешни финансови и стопански проблеми, неизбежни за следвоенно време. Избухва политическа криза, която произтича от въпроса за външнополитическата ориентация и се фокусира върху избора на политически съюзник, който рефлектира и върху отношението към българския княз.По инструкции на Петербург руската \"пета колона\" започва атака срещу особата на княза с всевъзможни обвинения. Това е т. нар. русолфилски лагер, чиято формула за изход от кризата е \"Без Батенберг, с Русия\". Техни противници стават патриотите, формирани около бившите дейци на Съединението, които издигнат лозунга \"Има Батенберг, има България\". Междината позиция защитават умерените русофили, групирани около правителството на П. Каравелов. Русофилите привличат на своя страна част от офицерите и на 9.08.1886 г. извършват държавен преврат, довел до детронирането на княза и прогонването му от България. Следва контрапреврата, организиран от председателя на Народното събрание Ст. Стамболов и връщането на княза, но поради руското неодобрение той окончателно абдикира на 25.08.1886 г. и напуска завинаги България. Той остава единственият български владетел в историята на Третото българско царство, постигнал най-голямото му териториално разширение.\r\n\tВластта преминава в ръцете на регенството (август 1886 - август 1887) с пръв регент Ст. Сатмболов. Така България навлиза в почти едногодишен период на безкняжие. Този период е известен още в международните отношения като \"българската криза\" и е свързан с опита на Русия да подчини България, в това число чрез окупация и да наложи волята си над българския народ, след натрапване на подходящ според руските разбирания държавен глава.\r\n\tСт. Стамболов и неговите привърженици остро се противопоставят и не се подчиняват дори на заповедите на извънредния пратеник на императора барон Н. Каулбарс, който трябва да \"вразуми\" българите дори с цената на ултимативни искания и груба намеса във вътрешните работи на Княжеството. В крайна сметка през есента на 1886 г. дипломатическите отношения с Русия са прекъснати по вина на \"освободителката\".\r\n\tБългария устоява на руския натиск и избира пътя на решаване на своите вътрешни проблеми по собствена воля. Тогава фактически е преодолян комплексът, че България не може да води самостоятелна политика. Политиката на регенството начело със Ст. Стамболов за отстояване на държавния суверенитет побеждава.\r\n\tБългарски изход от кризата е намерен с избора на нов княз Фердинанд Сакскобурготски на 25.06.1887 г. от ВНС в Търново. Неговата кандидатура едва ли е била най-подходящата, но трябва да се знае, че свободни принцове и княза почти няма, а тези, които все пак са намирани са се отказвали твърде лесно след руски натиск. Това, че Русия не признава избора на Фердинанд за българския княз е голям проблем, защото фактически тази руска позиция заплашва и акта на Съединението. Замразяването на международното признание на българския княз означава отлагане за неопределено време на въпроса за признаването на Съединението.\r\n\tЮридически въпросът със Съединението от 1885 г.е решен окончателно след обявяване на независимостта на България на 22.09.1908 г. чрез коронацията на Фердинанд за цар в историческата църква \"Св. 40 мъченици\" в старата столица Търново. Признанието от всички велики сили на българската независимост през 1909 г. погребва Берлинския договор за България и означава и окончателно признание на Съединението.", "date": "2017.09.06", "title": "Янко Гочев: Съединението е извършено въпреки мита за \"руската любов“"}
