{"url": "http://www.mediapool.bg/parlamentat-se-vpusna-v-srednoshten-maraton-po-glasuvane-na-byudzhet-2018-news272482.html", "text": "Без каквито и да било обективни причини Народното събрание реши да гласува посреднощ най-важния финансов закон в държавата – \r\n\tВъпреки че първоначално беше обявено, че проектът ще се разглежда в четвъртък през деня, по предложение на Менда Стоянова от ГЕРБ бе решено парламентарното заседание в сряда да бъде удължено до 23 ч.\r\n\tНа заседанието на  миналата седмица трите най-важни бюджета – на държавата, на НОИ и на здравната каса, бяха приети за малко повече от два часа без почти никакъв дебат и почти без промени спрямо внесения от правителството проект. Единственото по-сериозно изменение бе свалянето на държавната субсидия за извънпарламентарните партии от 11 лв. на 1 лв. за глас.\r\n\tКъм 21.30 ч. депутатите приеха рамката на Бюджет 2018, която предвижда дефицит от около 1 млрд. лв.\r\n\tМалко преди 22 ч. се наложи 15-минутна почивка, след като депутатите се оплетоха в гласуването на чл. 6 – бюджета на Министерски съвет, заради одобрени допълнителни 1 млн. лв., които обаче не фигурират в рамката на приходите и разходите, тоест в чл. 1.\r\n\t\"ГЕРБ прави бюджет не за българите, а за купуване на влияние, задкулисни договорки и печелене на избори\", заяви лидерът на опозицията Корнелия Нинова.\r\n\t\"Г-жо Нинова, казвате, че ГЕРБ е управлявала 8 години. Ако бяхме управлявали последните 8 години, страната щеше да бъде с по-голям темп на развитие. Напомням Ви, че през двете години от вашето управление ни върнахте с 8 години назад\", коментира председателят на парламентарната група на ГЕРБ Цветан Цветанов.", "date": "2017.11.29", "title": "Парламентът се впусна в среднощен маратон по гласуване на Бюджет 2018"}
{"url": "http://www.mediapool.bg/plaha-svetlina-v-tunela-na-pregovorite-za-brekzit-news272438.html", "text": "Великобритания и Европейският съюз са се споразумели, че Лондон дължи на ЕС за \"развода\" между 45 и 55 млрд. евро, съобщи вестник \"Дейли телеграф\", цитирайки неназовани източници.\r\n\t \r\n\tАко това е вярно, отбелязва Ройтерс, то ще означава, че двете страни са се приближили много близо до споразумение на предстоящата среща на върха на ЕС на 14-15 декември, което би позволило да се премине към дебатите за търговските отношения след Брекзита.\r\n\t \r\n\tВестникът твърди, че е постигнато споразумение по принцип относно искането на ЕС за 60 млрд. евро за уреждане на финансовите отношения между Лондон и Брюксел.\n\n\r\n\t \r\n\tСпоред \"Дейли телеграф\" назованата цифра (между 45 и 55 млрд.) съзнателно е оставена отворена за интерпретации.\r\n\t \r\n\tОт Европейската комисия са отказали коментар по това съобщение, а британски правителствен служител е казал, че не знае нищо за изнесеното от вестника.\r\n\t \r\n\tМишел Барние изрази надежда за споразумение преди срещата „на върха“\r\n\t \r\n\tПо-късно в сряда главният преговарящ на ЕС по Брекзит Мишел Барние опроверга информациите в медиите, че двете страни са се споразумели предварително за сума от около 50 милиарда евро, която Лондон дължи на ЕС за \"развода\".\r\n\t \r\n\tБарние обаче изрази надежда, че ще бъде постигнато финансово споразумение с Великобритания преди срещата на върха на Евросъюза в средата на декември, предаде Асошиейтед прес.\r\n\t\r\n\tПо време на събитие в Берлин той посочи, че се надява на срещата на върха на ЕС на 14 и 15 декември да може да обяви, че е постигнато споразумение. И допълни, че постигането на такава договореност с Лондон би означавала, че \"че сме направили много важна стъпка в нашите отношения.\"\r\n\t \r\n\tПред агенция Ройтерс Барние заявил, че все още работи по споразумението.\r\n\t \r\n\tТой трябва да се срещне с британския премиер Тереза Мей и председателя на Европейската комисия Жан-Клод Юнкер на 4 декември.\r\n\t \r\n\tНапредък в преговорите за ирландската граница\r\n\tСъщевременно се появи обнадеждаващ сигнал и около други нерешен засега проблем от първия етап на преговорите - режима на сухопътната граница между Ирландия и Северна Ирландия, която е част от Обединеното кралство.\r\n\tВ преговорите между Великобритания и Европейския съюз е постигнат напредък по въпроса как да си избегне поставяне на физическа инфраструктура по границата със Северна Ирландия, след като Обединеното кралство напусне ЕС през 2019 г., съобщи ирландският премиер Лио Варадкар, цитиран от Ройтерс.\r\n\t \r\n\t\"Смятам, че е редно да кажа, че е постигнат напредък, но на този етап той е недостатъчен\", отбеляза Варадкар пред парламента.\r\n\t \r\n\tВ момента не сме на етап за вземане на решение. Нещата всеки ден се променят и търпят бързо развитие, допълни той.\r\n\t \r\n\tЕС посочи границата като един от трите въпроса, по които трябва да бъде постигнат \"достатъчен напредък\", за да се премине към преговори за бъдещо търговско споразумение с Великобритания - ключово за британския бизнес.\r\n\t \r\n\tТретият въпрос, който се смята за най-близък до споразумение, е за правата на европейските граждани във Великобритания и на британските в останалите страни от съюза.", "date": "2017.11.29", "title": "Плаха \"светлина в тунела“ на преговорите за Брекзит"}
{"url": "http://www.mediapool.bg/harvatski-voennoprestapnik-se-samoubi-s-otrova-chuvaiki-prisadata-si-v-haga-news272457.html", "text": "Бившият началник на щаба на Хърватския съвет за отбрана Слободан Праляк се самоуби в съдебната зала, изпивайки отрова, след като чу, че е осъден окончателно на 20 години затвор за извършените от него военни престъпления в босненския град Мостар.\r\n\t \r\n\tМеждународният трибунал в Хага прекрати четенето на присъдите срещу шестима босненски хървати, когато Праляк обяви какво е направил. Босненският хърватин стана и декларира: \"Праляк не е военнопрестъпник. С презрение отхвърлям присъдата ви\". След това той отпи течност от малка бутилка, която е носил в себе си. Накрая каза \"взех отрова\" и се отпусна на стола си. Адвокатите потвърдиха думите му.\r\n\t \r\n\tПредседател на съдебния състав по делото бе лично ръководителят на Международния наказателен трибунал за бивша Югославия Кармел Агиус (Малта). Той незабавно нареди да се прекрати четенето на присъдата. Съдията забрани чашата, от която е пил Праляк, да се изнесе от залата.\n\n\r\n\t \r\n\tНеговата реакция, след като чу за \"отровата\", бе следната: \"ОК. Прекратяваме... Прекратяваме... Моля ви, (спуснете) завесите. Не отнасяйте чашата, от която той отпи нещо...\"\r\n\t \r\n\tМалко по-късно пред сградата на трибунала пристигнаха линейка и хеликоптер. Първоначално бе обявено, че Праляк е жив и му се оказва медицинска помощ. После бе съобщено, че 72-годишният мъж е починал.\r\n\t \r\n\tСлед над три часа прекъсване, по време на което бе съобщено, че Праляк е жив и получава медицинска помощ, четенето на присъдите продължи в друга зала. Обяснявайки ситуацията, съдията каза, че залата, в която Праляк изпи течността, е смятана за местопрестъпление и холандските власти разследват инцидента.\r\n\t \r\n\tВ сряда трибуналът потвърди дадените на първа инстанция присъди на Ядранко Пърлич (25 години затвор), Бруно Стоич (20 години), Слободан Праляк (20 години) и още трима обвиняеми.\r\n\t \r\n\tБосненските хървати и мюсюлманите от Босна и Херцеговина бяха съюзници във войната срещу босненските сърби. След това те започнаха да воюват помежду си, като най-ожесточените боеве бяха през 1993 и 1994 г. в Мостар.", "date": "2017.11.29", "title": "Хърватски военнопрестъпник се самоуби с отрова, чувайки присъдата си в Хага"}
{"url": "http://www.mediapool.bg/smakvaneto-na-partiynata-subsidiya-na-1-lv-bilo-otmashtenie-na-gerb-news272459.html", "text": "Извънпарламентарната партия \"Възраждане\" разкритикува в сряда предложението в закона за бюджета за 2018 г. за намаляване на субсидията на партиите извън Народното събрание от 11 лв. на 1 лв. за глас.\r\n\tМиналата седмица по предложение на \"Воля\" бюджетната комисия реши субсидията за извънпарламентарни партии, получили над 1% от гласовете на избори, да бъде намалена от 11 на 1 лв. за глас. Утре законът предстои да бъде гледан на второ четене в пленарна зала.\r\n\tЕдинствената извънпарламентарна партия, която има право на държавна субсидия в момента, е \"Възраждане\".\r\n\t\"За нас това решение, което се взе, е абсолютно преднамерено и няма правно основание\", коментира лидерът на партията Костадин Костадинов.\r\n\tТой свързва станалото със сигнал от \"Възраждане\", внесен по думите му наскоро в прокуратурата, по повод изказване на премиера, че в парламента имало хора, които се занимават с наркотрафик и с купуване на гласове от затворници.\r\n\tСамо шест дни по-късно дойде и това решение на парламентарната комисия, каза Костадинов, според когото вносителят формално е партия \"Воля\", но проектът за решение идвал от управляващите.\r\n\tКостадинов заяви, че за тях това не е изненада, защото са очаквали и продължават да очакват най-различни удари, защото с участието си на изборите успели да разбъркат политическия пъзел в страната, макар да не са влезли в парламента засега.\r\n\t\"Опитът да ни ударят по този начин не ни притеснява, защото така или иначе не ползваме субсидията, а я даряваме\", каза Костадинов, като добави, че първият транш е бил в полза на фонда за асистирана репродукция.\r\n\tПредстои да видим утре какво ще решат българските законодатели, но, ако остане това, което в момента е минало на първо четене, на практика ще се окаже, че имаме може би за първи път в страната действащ специален закон, който наричаме закон \"антиВъзраждане\", смята Костадинов.\r\n\tОт \"Възраждане\" биха подкрепили решение, което свежда размера на партийните субсидии за всички партии до 1 лев.", "date": "2017.11.29", "title": "Смъкването на партийната субсидия на 1 лв. било отмъщение на ГЕРБ"}
{"url": "http://www.mediapool.bg/yaponska-korporatsiya-e-noviyat-sobstvenik-na-moto-pfoe-news272460.html", "text": "Представителят на редица автомобилни компании у нас \"Мото-Пфое\" сменя собственика си. Това ще е японската корпорация  (Sumitomo Corporation), чийто бизнес включва металната и химическата индустрия, енергетика, транспорт и превози.\r\n\tСделката е подписана миналата седмица между досегашния едноличен собственик – фирмата \"Хюго Пфое\" (Hugo Pfohe), в лицето на Филип Пфое, и генералния мениджър на подразделение \"Транспорт и конструкционни системи\" в европейския клон на \"Сумитомо\" Томохиро Йонияма, съобщиха от дружеството, официален представител на \"Форд\", \"Волво\", \"Ягуар\" и \"Ленд Роувър\" за България. Стойността на придобиването не се посочва.\r\n\tВливането на \"Мото-Пфое\" в една от най-мощните интегрирани търговско-инвестиционни корпорации в световен мащаб, с над 400-годишна история и офиси в 65 страни, е огромна крачка напред и възможност за растеж и интензивно разгръщане потенциала на групата.\r\n\tИмето, мениджмънтът, структурата и предметът на дейност на \"Мото-Пфое\" остават същите след преминаването под управлението на новите собственици.\r\n\t\"Щастлив съм с фантастичния успех на Мото-Пфое през изминалия над четвърт век от основаването ѝ от моя баща, Карл-Хайнц Пфое. Време е компанията да развие допълнително своя потенциал. Затова в лицето на \"Сумитомо\" намерих възможно най-добрия инвеститор, който да гарантира последващо успешно разрастване на бизнеса\", посочва Филип Пфое при подписването на договора, цитиран в корпоративното съобщение.\r\n\t\"Разчитаме фирмената група да подкрепи с опита си, допълни и допринесе много за нашия автомобилен франчайз в Европа. За нас ще е чест да работим с мениджмънта и екипа служители на Мото-Пфое, както и с клиентите и партньорите на компанията”, коментира Томохиро Йонияма.\r\n\tПредстои одобряването на сделката от антимонополните органи, за да стане окончателно факт.", "date": "2017.11.29", "title": "Японска корпорация е новият собственик на \"Мото-Пфое\""}
{"url": "http://www.mediapool.bg/veche-u-nas-e-vazmozhen-direkten-abonament-za-nvo-go-news272463.html", "text": "Българските потребители вече ще могат да се абонират директно за гледане на филми онлайн  от приложението HBO GO, след като платформата направи това възможно за страната ни, Словения, Хърватска, Сърбия, Черна гора, Македония и Босна и Херцеговина.\r\n\tДосега богатата колекция от хитови филми и сериали на НВО бе достъпна за избор на заглавия онлайн само за клиентите на тв услугата на НВО, предлагана чрез кабелните или мобилните оператори. На база на абонамента си за мобилните услуги и тв услуги, включващи и телевизионния канал, те получаваха безплатен достъп до интернет платформата и регистрирайки тв приемници или мобилни устройства можеха да гледат филми, когато желаят.\r\n\tВече няма да е необходим абонамент към кабелен или мобилен оператор, а директно крайните потребители ще могат да се абонират за услугата. Това ще става през в България.\r\n\tОт сряда кинолюбителите могат да се регистрират на сайта и ще получат един месец безплатен достъп до богатото видеосъдържание на HBO от собствени сериали, игрални и документални филми, както и селекция от блокбастъри, класически заглавия и детска киносекция.\r\n\tСлед изтичането на едномесечния безплатен достъп потребителят ще прецени дали да се абонира, което става с кредитна или дебитна карта. Плащането е месец за месец и клиентът не е обвързан с дългосрочен договор, а сам решава кога да прекрати ползването на услугата.\r\n\tФилмите и сериалите в приложението могат да се гледат на компютър, смартфон, таблет, Samsung Smart TV и през Chromecast, а вече и на Apple TV и Playstation. Всеки абонат на услугата може да добави до пет устройства към акаунта си, с възможност за едновременно гледане на две устройства.\r\n\t\"С разширяването на HBO GO като услуга с вариант за директен достъп улесняваме още повече потребителите да станат абонати на HBO. Новите ни зрители могат да очакват качествена селекция от международно признати заглавия и европейски продукции на HBO - сериали и документални филми, в които компанията инвестира постоянно, за да отговори на очакванията на публиката в нашия регион“, коментира Ерве Паян, главен изпълнителен директор на HBO Европа, цитиран в корпоративното съобщение.\r\n\tПредлагането на HBO GO директно до крайни клиенти е още един начин за ползване на онлайн стрийминг услугата, в допълнение към вече наличния – HBO GO включен в телевизионните и интернет пакети на нашите партньори - кабелни и телекомуникационни оператори.", "date": "2017.11.29", "title": "Вече у нас е възможен директен абонамент за НВО GO"}
{"url": "http://www.mediapool.bg/tats-pohvalite-na-yunker-za-bulgaria-sa-kontraproduktivni-news272462.html", "text": "Неотдавна Иван Кръстев представи в София новата си книга \"След Европа\". Залата беше пълна, а въпросите и коментарите на публиката бяха поне толкова интересни, колкото и самата книга. Един от присъстващите отсече: \"България винаги е била задникът на Европа\". И е прав, за съжаление\", пише в началото на кореспонденцията си от България Барбара Йортел от германския вестник ТАЦ, цитирана от Дойче веле.\r\n\tПо-нататък авторката припомня колко големи бяха очакванията на българите в навечерието на присъединяването на страната им към ЕС през 2007 година.\r\n\t\r\n\t\"Днес, 10 години по-късно, равносметката е по-скоро отрезвяваща. Със своя годишен БВП на глава от населението, който възлиза на едва 6 500 евро (Германия: 40 000 евро), България е не само най-бедната, но и най-корумпираната страна в ЕС\", посочва германската журналистка и цитира едно проучване на американската организация \"Global Financial Integrity\", според което заради корупцията България губи годишно между 6 и 10 милиарда евро.\r\n\tБългария отбелязва негативен рекорд и по отношение на сенчестата икономика, заради която държавата губи годишно по около 1 милиард евро.\n\n\r\n\tВ статията се отбелязват и ниските заплати и пенсии в България: \"При средна заплата от 500 евро на месец и разходи за живот, които се  доближават до западноевропейските, много българи едва свързват двата края. А повечето пенсионери са зависими от подкрепата на близките си\".\r\n\tГерманската журналистка се спира и на проблема с изтичането на мозъци: \"Емиграцията обезкървява България. Според данни на БАН, през следващите пет до десет години на 7-милионната страна ще ѝ липсват около 400 000 квалифицирани кадри\".\r\n\tВ статията е засегната и темата за състоянието на улиците в София: \"През следващата година София ще получи 800 милиона евро от бюджета на ЕС за доизграждане на инфраструктурната мрежа на страната, по която има още много, много работа. Улиците в София например, с изключение на основните пътни артерии, са в ужасяващо състояние\".\r\n\tОт разочарованието на българите ползи извличат най-вече дяснопопулистките формации, посочва по-нататък Барбара Йортел.\r\n\t\"Любима мишена на \"Обединените патриоти\", които от изборите през март управляват заедно с ГЕРБ, са мигрантите и бежанците. (…) Нищо, че броят на търсещите закрила в България е спаднал драстично през 2017, а бежанските лагери са запълнени едва 20 процента\", пише Йортел и цитира проучване, според което 84% от запитаните са на мнение, че на бежанците от Близкия изток трябва да бъде забранено да влизат в България.\r\n\tПо-нататък се посочва, че десните популисти не си мерят думите и по адрес на турското малцинство в страната. В тази връзка журналистката припомня следното изказване на депутата -националист Валентин Касабов: \"Тези депесарски хлебарки да внимават, защото можем да ги смачкаме\".\r\n\t\r\n\t\"На този фон човек неизменно се пита как ли ще протече първата половина на 2018 година, когато България ще поеме председателството на ЕС\", пише Йортел и добавя: \"Доста странно звучат думите на председателя на ЕК Жан-Клод Юнкер, изречени на 8 ноември по време на среща с българския премиер Бойко Борисов. Тогава Юнкер каза, че Европа била част от ДНК-то на България. Още от първия си ден в ЕС България се държала като един от основателите на Съюза\".\r\n\t\"Подобна оценка е не само далеч от реалността, но е и контрапродуктивна, що се отнася до търсенето на решения за посочените проблеми на България. А това е крайно належащо, както се вижда и от доклада, изготвен от службата на Юнкер. В последния мониторингов доклад на ЕК за пореден път се изтъква, че напредъкът на България в борбата срещу корупцията и организираната престъпност е крайно недостатъчен\", пише Барбара Йортел в кореспонденцията си от България, преразказана със съкращения от Дойче веле.", "date": "2017.11.29", "title": "ТАЦ: Похвалите на Юнкер за България са контрапродуктивни"}
{"url": "http://www.mediapool.bg/voennata-pobeda-na-putin-v-siriya-oshte-ne-garantira-mira-tam-news272466.html", "text": "Ще има ли мир в Сирия след очерталия се край на интензивните военни действия? Този въпрос си задават два от най-авторитетните британски вестника в навечерието на новия кръг от женевските мирни преговори. И отговорът им е пълен със скептицизъм.\r\n\t \r\n\t\"Гардиън\" още в заглавието отбелязва, че на започналия пореден кръг преговори в Женева Русия ще иска да циментира военните си успехи в полза на диктатурата на Асад, като ги легитимира чрез ООН, под чиято егида се провеждат преговорите. Според вестника руският президент Владимир Путин поставя Запада на изпитание.\r\n\t\r\n\tРазбира се, отбелязва \"Гардиън\" в редакционната си статия, връщането на ООН в търсенето на мира може да бъде приветствано, но изгледите за пробив остават твърде мъгляви.\r\n\t \r\n\tСлед претърпените военни загуби сирийските опозиционни групи реорганизираха преговорния си екип, притиснати от факта, че сега са в отслабена позиция. Само оптимизмът на посредника на ООН Стафан де Мистура едва ли ще бъде достатъчен да бъде разплетен възелът на многопластовата война в Сирия, да бъде сложен край на страданията на сирийския народ, да бъде изправена на крака една разпокъсана страна и да започне търсенето на справедливост за милионите жертви, пише \"Гардиън\".\r\n\t \r\n\tИ си задава въпроса: какво се е променило? След като години наред Москва или се мъчеше по всякакъв начин да пречи на ролята на ООН в търсенето на мира, сега Путин изглежда търси подкрепата на ООН, за да циментира военните си успехи. Русия има циничен интерес да иска от ООН да легитимира нейните планове.\n\n\r\n\t\r\n\tПродължителната война е изтощила ресурсите й. Възстановяването на Сирия ще изисква значителни финансови ресурси, които Русия не може да осигури. Отношенията между Русия, Турция и Иран не са толкова добре уредени, както лидерите им се опитват да покажат. Кюрдският въпрос си остава все така зареден с конфликтен потенциал.\r\n\t \r\n\tНа този фон западните страни смятат, че все още могат да запазят някои контролни лостове върху изхода. Но това е твърде сложна и трудна задача. Никой не трябва да си прави илюзиите, че обещанията, например за \"свободни избори\", представени като част от един съставен от Русия план, са нещо повече от външна \"опаковка\", отбелязва всекидневникът.\r\n\t \r\n\tШестгодишната война превърна Сирия в пустош от руини. Затова да се говори за \"победа\", както твърди Асад, е подигравка с всякакво чувство за почтеност. В тази война не може да има победители. Не и след половин милион убити и милиони други прокудени от домовете им.\r\n\t \r\n\tТраен мир може да има само когато всички сирийци получат шанса свободно да изберат кой и как ще управлява тяхната страна. Именно това, а не снимки на усмивки от срещи на върха, трябва да бъдат критериите, по които да се измерва успехът на дипломацията, заключава \"Гардиън\".\r\n\t \r\n\tПочти същата позиция още в заглавие заема \"Файненшъл таймс\".\r\n\t \r\n\tПутин спечели войната в Сирия, но може ли той да запази мира, пита авторката Рула Халаф. На срещата в Сочи той се опита показно да спусне завесата на сирийската си авантюра. След като донесе победата на Асад, сега той търси един порядъчен изход от ситуацията.\r\n\t \r\n\tВ момента Путин може да твърди, че е постигнал целите си. Той помогна за разгрома на \"Ислямска държава\", отблъсна напъните на бунтовниците, които заплашваха властта на Асад, и осигури на Русия стабилно военно присъствие в Средиземноморието. Той успя също така да се върне на картата на Близкия изток: влиятелни представители от целия регион казват, че дори местните владетели, които не приемат неговата сирийска политика, сега желаят да го изслушват.\r\n\t \r\n\tГолемият въпрос обаче е дали той може да се измъкне от Сирия, без да бъде въвлечен отново в това тресавище. Ако намерението му е било, както твърдят някои от неговите привърженици там, да покаже на западните си съперници, че интервенциите трябва да възстановяват реда, вместо да носят хаос, той трябва да гарантира, че наистина е донесъл ред.\r\n\t \r\n\tОзначава ли това, че Путин е донесъл мир за Сирия? Не непременно, отбелязва авторката. Въпреки разгрома на ИД и подновяването на мирните преговори под егидата на ООН до политическо споразумение има още много дълъг път. Бунтовническите групировки вече не са така настоятелни относно отстраняването на Асад (а и как могат да искат това, след като загубиха?).\r\n\t \r\n\tНо едно помирение, наложено от режима, превърнал страната в руини и потопил обществото в кръв и глад, не може да бъде истински мир. По-вероятен изход е една добре прикрита руска стратегия - замразяването на сирийския конфликт, пише \"Файненшъл таймс\".\r\n\t \r\n\tВъпреки че трите сили, представящи се за гаранти на мирния процес (Русия, Турция и Иран), декларират, че желаят запазването на териториалната й цялост, на терен се очертава \"меко\" разделение чрез т.нар. \"зони за деескалация\" с поделен контрол между шиитските милиции и силите на режима, турската армия, кюрдските милиции и бунтовническите групировки, отбелязва \"Файненшъл таймс\".\r\n\t \r\n\tТвърде дълго дипломатите избягваха да споменават за това, защото дори самите сирийци не искаха да си го помислят. Но ако Сирия не може да бъде отново \"скърпена\" от тези парчета, целостта на Ирак и Ливан - страни с подобни сложни етнически и религиозни съставки, може също да се окажат застрашени, добавя тя.\r\n\t \r\n\tТака реалността на \"мекото\" разделение фактически разчупва табуто, колкото и Стафан де Мистура да снове между столиците с една многоцветна карта на Сирия в джоба си, която илюстрира очертаващото се разделение. Де Мистура я размахва като предупреждение, че без политическо уреждане \"мекото\" разделение може да се превърне в постоянно разчленяване на сирийската държава. А това крие потенциала за нови конфликти: между сирийския режим с неговите съюзници и кюрдските милиции, между турските войски и кюрдите.\r\n\t \r\n\tНито един изход в тази ситуация не дава право на Путин да твърди, че сирийската държава е надделяла (във войната). В краткосрочен план това може да му позволи да се деангажира (от конфликта) и да се изтегли, оставяйки несигурното бъдеще на Сирия в ръцете на ООН. Но когато по-късно той отново се опита да поучава Запада, може да констатира, че държавата, за чието спасение той предприе тази война, вече не съществува, заключава \"Файненшъл таймс\".", "date": "2017.11.29", "title": "Военната победа на Путин в Сирия още не гарантира мира там"}
{"url": "http://www.mediapool.bg/dvama-letyashti-frantsuzi-napraviha-riskovana-kaskada-nad-alpite-news272467.html", "text": "Двама френски спортисти, облечени в специални костюми с крила, са скочили от алпийския връх Юнгфрау (4158 м надм. вис.) в Швейцария и са съумели след полет във въздуха да влязат невредими в салона на летящ витлов самолет. Това личи от видео от каскадата, публикувано във вторник и цитирано днес от ДПА.\r\n\t \r\n\tФредерик Фюжен и Венсан Рефе са тренирали преди това два месеца за свободния летеж падане и влизане през вратата на самолета, с размери 1,58 на 1,25 метра. В изявление Рефа казва, че каскадата им е в памет на техния покоен сънародник Патрик дьо Гаярдон, който през 1997 г., облечен в костюм с крила, е скочил от летящ самолет и после отново не върнал на борда му.\r\n\t \r\n\tФюжен и Рефе обмисляли първоначално да повторят неговия трик, но след това решили да скочат от високо място в планина.\r\n\t \r\n\tСтръмните скални масиви в Алпите са популярни сред скачачите отвисоко, но този спорт крие смъртоносни рискове. Тази година от юли досега трима скачачи са намерили смъртта си в Швейцария. Гаярдон загива през 1998 г. при неуспешен скок на Хаваите.", "date": "2017.11.29", "title": "Двама \"летящи французи\" направиха рискована каскада над Алпите"}
{"url": "http://www.mediapool.bg/zhelyaznata-ninova-zaplashvat-ya-a-tya-ne-iska-ohrana-news272458.html", "text": "Кандидатът за президент от последните избори Кемил Рамадан, добил известност с телефонните си заплахи към президента Румен Радев и лидера на БСП Корнелия Нинова, е опитал да нахлуе в партийната централа на \"Позитано\"20, съобщи Нинова в сряда.\r\n\t \r\n\tИнцидентът е станал във вторник.\r\n\t \r\n\t\"Подадохме сигнал в МВР, тъй като и преди той беше отправял заплахи към президента Радев и към мен. Оттам нататък МВР пое случая\", разказа Нинова. \n\n\r\n\t \r\n\tТя обаче, въпреки заплахата, нямало да ползва охрана от НСО. \r\n\t \r\n\tТова е принципно, каквото и да се случи, ще откажа охрана от НСО, каза Нинова и добави, че \"парите на хората не трябва да отиват за охрана на политиците\".\r\n\t \r\n\tТя вече веднъж отклони искането на НСО да я охранява, след като два пъти при сходни обстоятелства се оказа участник в катастрофи по столичните улици. \r\n\t \r\n\tВ сряда Нинова каза, че не прави връзка между катастрофите и вчерашния инцидент. \r\n\t \r\n\tТя разказа, че вчера на \"Позитано\" 20 са идвали, според нея, от отдел \"Убийства\" и са разпитвали колегите й, които са имали пряк контакт с нарушителя.\r\n\t \r\n\tОхраната, секретарката, на която се е обадил по телефона, административният директор, който е слязъл да види какво става в тази суматоха - те дадоха показания, защото са преки свидетели. Аз не съм имала контакт с него, бях си в кабинета и работех и не съм разпитвана, разясни председателят на левицата.\r\n\t \r\n\tТя нямала представа защо е била избрана от въпросния човек, но си спомни, че в случаите, когато той е пускал есемеси, е бил задържан, дал е обяснения, признал е за отправяните заплахи към нея и президента Радев и е подписал предупредителен протокол, че „няма да се повтаря“.\r\n\t \r\n\tКемил Рамадан е бизнесмен от Пазарджик и кандидат за президент през 2016 г. През лятото той бе задържан за кратко заради заплашителни есемеси към президента Радев и Нинова.\r\n\t \r\n\t\"Когато един политик не си върши работата, аз имам право да му се бъркам в нещата и да го притеснявам денонощно. И не само аз, а всички български граждани”, каза Рамадан пред Нова телевизия през юли.", "date": "2017.11.29", "title": "\"Желязната“ Нинова: Заплашват я, а тя не иска охрана"}
{"url": "http://www.mediapool.bg/maya-manolova-se-otchaya-ot-bezdushieto-na-parlamenta-za-neizplatenite-zaplati-news272468.html", "text": "Влизането в сила на законовите промени, които се очаква да облекчат проблема с неизплащането на заплати на работници, се отлага чак за 1 юли 2018 г., стана ясно при приемането на второ четене на текстовете в Кодекса на труда от социалната комисия в парламента в сряда.\r\n\tТова \"отчая“ омбудсмана Мая Манолова, която заяви след гласуването, че няма как да спази обещанието си към хората от много градове на страната, които имат да получават неизплатени заплати.\r\n\t\"Не просто съм гневна. Аз съм отчаяна, защото поех пред тези хора ангажимент, че те ще си получат това, което са заработили. Вече не знам какво още мога да направя пред бездушието на най-социалните от народните представители - тези в социалната комисия, и на социалния министър\", коментира на брифинг Манолова. Тя заяви, че ще продължи да апелира за решаване на проблема и ще поиска среща с лидерите на парламентарните групи по въпроса. \"Необходима е просто една промяна в закона и малко работа от администрацията\", настоява омбудсманът.\r\n\t\"Депутатите от социалната комисия и социалният министър попариха надеждите на хората с неплатени заплати, при фалит на предприятия да получат заработеното. Става дума за няколко хиляди души и дължими заплати в размер на до 30 млн. лв.\", поясни омбудсманът. Тя уточни, че става въпрос за \"работниците от хранителната верига, която фалира, за работниците от един телеком, за работничките от Дупница, за шивачките от Ветрен, за работниците от Плевен, от Русе\".\r\n\tВ случаите на фалит на предприятия служителите имат право да получат неизплатените си заплати чрез фонд \"Гарантирани вземания на работниците и служителите\". По думите на Манолова към момента във фонда са налични 250 млн. лв., които са събрани от работодателите.\r\n\tЗа да могат работниците да си получат парите от фонда при фалит на работодателя, първо трябва да има постановено решение от съда за започване на производство по несъстоятелност, обясни Манолова.\r\n\tПо думите й обаче няма орган в държавата, който да е длъжен да подаде молба в случаите на неплатени заплати и такива производства в редица случаи изобщо не започват.\r\n\tВ момента има тримесечен срок между прекратяване на трудовото правоотношение и започване на производството по несъстоятелност, който ако бъде просрочен, гражданите не могат да си получат парите. С новите текстове срокът ще е 12-месечен.\r\n\tСпоред Манолова обаче работниците в заварено положение няма да могат да си получат парите, защото социалната комисия е решила промените в Кодекса на труда да влязат в сила от 1 юли 2018 г., а въпросните служители във фирми са с прекратени правоотношения от началото на 2017 г.\r\n\t\"Имам две искания - текстовете да влязат в сила веднага и 12-месечният срок да отпадне“, посочи Манолова. Това обаче не беше прието в комисията.\r\n\t\"Възлага се на инспекцията по труда да започва тези производства, но на нея, видите ли, й трябвали 12 месеца да се подготви, за да пуска едни молби на база проверки, които извършва, че има неплатени заплати и че трябва да започне производство спрямо този работодател. Чак от 1 юли 2018 г. тя ще има този ангажимент\", възмути се Манолова.\r\n\t\"В навечерието на коледните празници новината, която социалната комисия и социалният министър предават на българските граждани с неплатени заплати, е, че те никога няма да си получат заплатите. Заради бездушие, заради нежелание да бъдат подкрепени тези, които имат най-голяма нужда от подкрепа и техните семейства\", добави омбудсманът.", "date": "2017.11.29", "title": "Мая Манолова се \"отчая\" от бездушието на парламента за неизплатените заплати"}
{"url": "http://www.mediapool.bg/belgiya-uvelichava-sroka-na-predvaritelnoto-zadarzhane-na-48-chasa-news272465.html", "text": "От сряда в Белгия срокът на предварителното задържане се увеличава до 48 часа. Решението е свързано с мерките за борба с тероризма, предаде БТА от Брюксел.\r\n\t \r\n\tПрез този срок заподозрените остават \"на разположение\" на властите, без мярката да подлежи на одобрение от съдия.\r\n\t \r\n\tМестни медии отбелязват, че първоначалните намерения на правителството са били срокът за задържане без съдебно решение да бъде до 72 часа, но този подход е бил оспорен от съдиите.\r\n\t \r\n\tДосега заподозрените в престъпления можеха да останат в ареста до 24 часа без необходимост да се произнесе съдия. Промените влизат в сила с промяна на белгийската конституция.", "date": "2017.11.29", "title": "Белгия увеличава срока на предварителното задържане на 48 часа"}
{"url": "http://www.mediapool.bg/patnicheski-vlak-derailira-v-ispaniya-27-dushi-sa-raneni-news272470.html", "text": "Двадесет и седем души са ранени, двама от тях - тежко, след като пътнически влак дерайлира днес в испанската провинция Севиля, съобщи испанският в. \"Паис\", като се позова на службата за спешна помощ в област Андалусия.\r\n\t \r\n\tВлакът, който пътувал от Малага за град Севиля със 79 пътници, излязъл от релсите в община Араал поради тежката пътна обстановка в резултат на проливните дъждове, каза говорителка на националната жп компания РЕНФЕ.\r\n\t \r\n\tАндалуската служба за спешна помощ по-рано съобщи, че е реагирала на повече от 100 инцидента, предимно пътни, причинени от лошото време в провинция Севиля.\r\n\t \r\n\tЧетирима души загинаха, а 47 бяха ранени при дерайлиране на влак в североизточната област Галисия миналата година, отбелязва Ройтерс.", "date": "2017.11.29", "title": "Пътнически влак дерайлира в Испания; 27 души са ранени"}
{"url": "http://www.mediapool.bg/en-bi-si-nyuz-uvolni-vodesht-na-populyarno-predavane-za-nepristoino-povedenie-news272469.html", "text": "Американският телевизионен канал Ен Би Си нюз уволни популярния водещ на предаването си \"Днес\" (Today) Мат Лауър след получен сигнал от колега за непристойно сексуално поведение на работното място, заяви телевизията, цитирана от Ройтерс и ДПА.\r\n\t \r\n\t\"Макар за над 20-те години, от които е в Ен Би Си нюз, това да е първото оплакване от поведението му, ни бе дадено и основание да смятаме, че е възможно да не става дума за единичен случай\", посочи в изявление ръководителят на Ен Би Си нюз Андрю Лак.\r\n\t \r\n\tЗасега представител на засегната страна не е открит за коментар.\r\n\t \r\n\tВ кратко изказване по време на ефир другият водещ на \"Днес\" Ал Рокър призна за уволнението. \"За съжаление научихме новините за човек, който от 30 години е наш приятел, и всички се опитваме да ги превъзмогнем.\"\r\n\t \r\n\tПрезидентът на САЩ Доналд Тръмп реагира на новината, като написа в Туитър: \"Леле, Мат Лауър току-що бе уволнен от Ен Би Си за непристойно сексуално поведение на работното място. Но кога висшите ръководите на Ен Би Си и Комкаст ще бъдат уволнени за пускане на толкова много фалшиви новини. Проверете миналото на Анди Лак\".", "date": "2017.11.29", "title": "Ен Би Си нюз уволни водещ на популярно предаване за непристойно поведение"}
{"url": "http://www.mediapool.bg/sauditski-prints-plati-1-mlrd-dolara-za-da-izleze-ot-aresta-news272437.html", "text": "Високопоставеният саудитски принц Митеб бин Абдулах бе освободен вчера от ареста след \"приемливо споразумение\", заплащайки на властите над един милиард долара. Това съобщи саудитски представител, участващ в кампанията срещу корупцията в кралството, цитиран от Ройтерс.\r\n\t \r\n\tМитеб, който бе началник на елитната Национална гвардия, бе сред десетките членове на кралското семейство, министри и други бивши и настоящи висши чиновници, обхванати от мащабно разследване за корупция, предприето от престолонаследника принц Мохамед бин Салман. \r\n\t \r\n\tПринц Митеб беше смятан навремето за главен претендент за трона. \n\n\r\n\t \r\n\tСпоред източника на Ройтерс не е известна сумата срещу която Митеб е бил пуснат на свобода, но се смятало, че тя надхвърля \"еквивалента на един милиард долара\". \r\n\t \r\n\t\"Ясно е, че споразумението включва признание в корупция\", каза още източникът. Той добави, че още три лица, заподозрени в корупция, са се споразумели с властите и че прокуратурата е решила до освободи известен брой от задържаните и да предяви обвинения към най-малко петима от тях.", "date": "2017.11.29", "title": "Саудитски принц плати 1 млрд. долара, за да излезе от ареста"}
{"url": "http://www.mediapool.bg/estoniya-s-nov-plan-za-preodolyavane-na-raznoglasiyata-za-migrantite-v-es-news272461.html", "text": "Страните от Европейския съюз ще проучат ново предложение, целящо преодоляване на сериозните разногласия за споделянето на отговорността за кандидатите за убежище, които вгорчават отношенията в блока след избухването на миграционната криза през 2015 г., заявиха дипломати, цитирани от Ройтерс в сряда.\r\n\t \r\n\tЕстония, която е ротационен председател на ЕС, представи компромисния план на среща на посланиците на страните от общността с надежда за помирение между държави като Италия, които понасят основната част от бремето от пристигането на мигранти през Средиземно море, и източноевропейските страни, които твърдо отказват да бъдат задължени да приемат имигранти.\r\n\t \r\n\tПредишни предложения не можаха да се увенчаят с успех. Страните, които се оплакват, че носят несправедливо тежко бреме, произтичащо от правилото на ЕС, че молбите са убежище трябва да бъдат разглеждани в държавата, където мигрантите са влезли в ЕС, искат другите да бъдат задължени да поемат дял от товара.\r\n\t \r\n\tИзточноевропейските страни се противопоставят на опитите на Европейската комисия да ги принуди да приемат квоти за бежанци, което води до безизходица и разделение.\r\n\t \r\n\tГермания, където канцлерката Ангела Меркел беше наказана от избирателите на парламентарния вот през септември заради решението си да позволи на един милион души да влязат в страната по време на миграционната криза, настоява другите държави да покажат \"солидарност\" по бежанския въпрос.\r\n\t \n\n\r\n\tПланът на Естония предвижда ЕК да определи \"справедливи дялове\" от кандидати за убежище, които ще се очаква страните да приемат на границите си. Тези дялове ще се определят основно на базата на населението и богатството на съответните страни. В случай, че броят на пристигащите мигранти започне да поставя на изпитание определените равнища, ще бъде задействан механизъм за \"ранно предупреждение\".\r\n\t \r\n\tПри такова положение се предвижда другите страни членки да бъдат призовани да окажат помощ по различни начини - не само чрез приемане на хора, а и чрез предоставяне на материална подкрепа, персонал, финансиране и т.н. Държави като Полша и Унгария намекват, че може да предложат това като алтернатива на настаняването на мигранти.\r\n\t \r\n\tАко кризисните условия продължат и дадена страна приютява мигранти, равняващи се на 150 процента или повече от нейния \"справедлив дял\" - брой, при който също така ще се взема предвид колко бежанци е приела тя преди това - тогава другите държави може да бъдат задължени да изпълнят предложения за \"солидарност\" съгласно по-формална процедура с мнозинство от гласовете.\r\n\t\r\n\tНай-деликатната част - преместването на кандидатите за убежище от една държава членка в друга - обаче се предвижда да бъде осъществена само ако и двете замесени държави доброволно се съгласят с тези условия.\r\n\t \r\n\tСпоред естонски служители планът предлага добър баланс между страните, които настояват за солидарност, и тези, които казват, че не могат да приемат имигранти, особено от мюсюлмански държави. Като предлага различни начини за проявяване на солидарност, планът избягва предишни предложения, според които държавите можеха да се освободят от приемане на мигранти единствено чрез плащане на пари.\r\n\t \r\n\tВисокопоставен дипломат описа плана като \"майката на всички компромиси\", но все пак за приемането му ще е нужна политическа воля. Това ще стане ясно в следващите месеци.", "date": "2017.11.29", "title": "Естония с нов план за преодоляване на разногласията за мигрантите в ЕС"}
{"url": "http://www.mediapool.bg/letishteto-na-indoneziyskiya-ostrov-bali-otnovo-raboti-news272440.html", "text": "Летището на Бали заработи отново два дни след като вулканът Агунг изригна и разпръсна вулканична пепел над острова, което доведе до затварянето му и блокирането на много туристи, предаде Ройтерс в сряда.\r\n\t \r\n\tСлужбата за контрол на въздушното движение уточни, че работата е била възобновена в 02,28 часа местно време (06,28 ч. по Гринуич).\r\n\t \r\n\tЛетището беше отворено, след като властите понижиха предупреждението за авиацията до \"оранжево\", една степен под най-високото равнище.\r\n\t \r\n\tРешението за възобновяване на работата беше взето след спешна среща на летището, на която беше направена оценка на метеорологичните условия, на резултатите от пробите и данните от службата за контрол на въздушното движение и други служби.\r\n\t \r\n\tАвиокомпания \"Сингапур еърлайнс\" съобщи, че днес ще поднови полетите между Сингапур и Бали.\n\n\r\n\t \r\n\tАвстралийската компания \"Куонтас еъруейз\" каза, че нискотарифното й подразделение \"Джетстар\" ще извърши утре 16 полета до Австралия, за да превози 3800 блокирани на острова свои клиенти.", "date": "2017.11.29", "title": "Летището на индонезийския остров Бали отново работи"}
{"url": "http://www.mediapool.bg/proteche-metrostantsiyata-na-letishte-sofiya-news272435.html", "text": "Mетростанцията на Летище София протече след валежите от сняг през последните дни. \r\n\t \r\n\tПричината е в специфичната конструкция на станцията. Тя е полуоткрита, за да не прегрява през лятото. Когато през зимата решетките не се затворят обаче, от покрива капе топящият се сняг, обясни зам.-директора на \"Метрополитен\" инж. Красимир Савов пред бТВ.\r\n\t \r\n\tПо думите му досега не е имало проблем, защото решетките са затворени. Тепърва ще се установи дали те са оставени така по невнимание или умишлено.\n\n\r\n\t \r\n\tТой съобщи, че проблемът не е във фирмата изпълнител и лесно ще бъде отстранен.\r\n\t \r\n\tПо думите му не могат да се случат инциденти заради теча, тъй като мокрите места са обозначени, а метровлаковете тръгват от сухата страна на перона. \r\n\t \r\n\t\r\n\t\tСтанцията е в експлоатация от 2015 г.", "date": "2017.11.29", "title": "Протече метростанцията на Летище София"}
{"url": "http://www.mediapool.bg/severna-koreya-izvarshi-poreden-test-s-balistichna-raketa-news272436.html", "text": "Северна Корея поднови опитите с балистични ракети след двумесечно прекъсване, съобщиха информационните агенции.\r\n\t \r\n\tПърва за новото изпитание над Японско море съобщи южнокорейската агенция Йонхап, като се позова на командването на въоръжените сили на Сеул. Според същия източник запускът е бил извършен в 18:17 часа по Гринуич (20:17 часа българско време) във вторник от околностите на севернокорейския град Пхьонсон. Минути след изстрелването ѝ Сеул е провел изпитание със свои зенитни ракети.\r\n\t \r\n\tПо първоначална оценка на Пентагона става дума за междуконтинентална балистична ракета, която е прелетяла около 1 000 км, преди да се забие в Японско море. Американският министър на отбраната Джеймс Матис потвърди, че според Вашингтон ракетата на Пхенян е била междуконтинентална.\n\n\r\n\t \r\n\tРакетата излетя на по-голяма височина от всеки друг опит. Те полагат усилия за проучване и разработка, за да продължат да създават балистични ракети, които да бъдат заплаха за всяко място по света, каза Джеймс Матис.\r\n\t \r\n\tСпоред японски медии ракетата е летяла около 50 минути и е достигнала изключителната икономическа зона на Япония, на около 210 километра от крайбрежието на страната.\r\n\t \r\n\tПремиерът Шиндзо Абе е свикал извънредно заседание на правителството.\r\n\t \r\n\tАмериканският президент Доналд Тръмп заяви, че последният тест не променя позицията на Съединените щати спрямо Северна Корея и че Вашингтон продължава да настоява Пхенян да се откаже от ракетната си програма. Ще се погрижим за ситуацията. Нищо не се е променило. Възприемаме ситуацията много сериозно, каза Доналд Тръмп.\r\n\t \r\n\tФренският президент Еманюел Макрон осъди поредния ракетен тест на Северна Корея. Той укрепва решимостта ни да увеличим натиска върху Пхенян, както и солидарността към партньорите ни, написа Макрон в \"Туитър\".\r\n\t \r\n\tСъединените щати и Япония искат последният ракетен опит на Северна Корея да бъде обсъден днес на заседание на Съвета за сигурност на ООН. Пхенян е обект на санкции на ООН от 2006 година насам заради балистичната и ядрената му програма.\r\n\t \r\n\tСлед април режимът в Пхенян започна да изстрелва по 2 или 3 способни да носят ядрени бойни глави балистични ракети месечно. Изпитанията спряха на 15 септември, когато една от тях прелетя над северния апонски остров Хокайдо. Миналата седмица Северна Корея нарече сериозна провокация решението на американския президент Доналд Тръмп да върне страната в черния списък на спонсорите на тероризма.", "date": "2017.11.29", "title": "Северна Корея извърши пореден тест с балистична ракета"}
{"url": "http://www.mediapool.bg/pentagona-obmislya-novo-komandvane-v-germaniya-news272439.html", "text": "Германия е най-подходяща страна за домакин на предвиденото ново военно логистично командване на НАТО, заяви командващият на американските сухопътни сили в Европа генерал Бен Ходжис, цитиран от Ройтерс.\r\n\t \r\n\tВ изказване пред Берлинската конференция по сигурността, той посочи че Германия, в която има много американски войници, е добре поставена да поеме логистичната роля с оглед на географското ѝ положение в сърцето на Европа и на наличните възможности там.\r\n\t \r\n\tСъюзниците от НАТО този месец подкрепиха плановете за създаване на два нови военни щаба - Атлантическо командване и Логистично командване, които да помогнат на Европа в случай на бъдещ военен конфликт.\n\n\r\n\t \r\n\t\"Не виждам друга страна, която да е по-подходяща от Германия да поеме тази роля както от географска гледна точка, така и с оглед на наличните военни възможности\", каза генерал Ходжис.\r\n\t \r\n\tСпоред неназовани дипломати, цитирани от Ройтерс, Германия силно желае да стане домакин на логистичното командване, но решение по въпроса още не е взето.", "date": "2017.11.29", "title": "Пентагона обмисля ново командване в Германия"}
{"url": "http://www.mediapool.bg/svalyat-sadebniya-imunitet-na-shestima-opozitsionni-deputati-v-makedoniya-news272442.html", "text": "Съдът в Скопие, където бяха разпитани обвинените за \"терористично застрашаване на конституционния ред и сигурността“ членове на опозиционната ВМРО-ДПМНЕ, иска от македонския парламент да отмени имунитета от съдебно преследване на шестима депутати, съобщи интернет сайтът А1.\r\n\t \r\n\tОчаква се председателят на Собранието Талат Джафери да се завърне от посещение в Швеция, за да се задвижи процедурата. Очаква се шестимата депутати да бъдат съдени във връзка с погрома в македонския парламент на 27 април, когато привърженици на ВМРО-ДПМНЕ нахлуха в парламента и над 100 души бяха ранени, включително сегашният премиер Зоран Заев.\r\n\t \r\n\tОбщо 36 души бяха арестувани сутринта по тези обвинения. Сред тях е бившият вътрешен министър Митко Чавков.\n\n\r\n\t \r\n\tЛидерът на ВМРО-ДПМНЕ Никола Груевски нарече правителството на Заев \"хунта“ и свика всички свои привърженици на протест пред скопския съд. Според А1 обаче са откликнали само около стотина души, съобщи БНР.\r\n\t \r\n\tВ специално обръщение президентът Георге Иванов застана на страната на нахлулите през април в парламента и заяви, че те не са терористи. Иванов предупреди, че с политически реваншизъм и демонстрация на сила се генерира поляризация на обществото.", "date": "2017.11.29", "title": "Свалят съдебния имунитет на шестима опозиционни депутати в Македония"}
{"url": "http://www.mediapool.bg/otkrita-e-nai-starata-istoriya-na-bulgaria-pisana-97-godini-predi-paisievata-news272444.html", "text": "В италианския град Модена българският професор Лилия Илиева от Югозападен университет \"Неофит Рилски\" е открила пълния ръкопис на най-старата история на България, написана от българин - тази на чипровчанина Петър Богдан Бакшев, написал “История на България“ 97 години преди Паисий Хилендарски.\r\n\tЗа историята на Бакшев се смята, че е създадена около 1667-1668г., и от нея са познати откъси и преписи, но в цялостен вид тя никога не е била известна на науката.\r\n\tСега проф. Лилия Илиева от Югозападен университет \"Неофит Рилски\" обявява в предстоящия брой 1 за 2018г. на , че е открила оригиналния ръкопис.\r\n\tОще през ХIХ век е известно, че Софийският католически архиепископ Петър Богдан Бакшич е автор на труд върху българската история. Това става ясно от писмата, които той изпраща във Ватикана, като търси съдействието на Конгрегацията за пропаганда на вярата този труд да бъде отпечатан.\r\n\tИлиева съобщава, че откритият от нея труд заема около 200 страници, разпределени в 70 глави, предговор, послеслов и добавени документи.\n\n\r\n\tТова го прави доста по-обемен и подробен труд от паисиевата история.\r\n\tИсторикът Божидар Димитров коментира в сряда пред БНТ, че от научна гледна точка това е по-добра история от тази на Паисий Хиляндарски.\r\n\tДимитров обясни, че историята на Петър Богдан е търсена близо 150 години. , каза Димитров.\r\n\t, заяви Димитров.\r\n\tТой определи авторът на историята като “Левски на 17-и век“ заради революционната му работа около Чипровското въстание и цялата му просветителска дейност. Димитров добави, че Петър Богдан пише и друг важен исторически труд - “История на Охрид - столица на България“.\r\n\tВ нея книжовникът превежда куп доказателства, че архиепископията в Охрид е българска. Тогава спорът е дали е българска или сръбска. “За македонска въобще не се говори“, посочи Димитров.", "date": "2017.11.29", "title": "Открита е най-старата история на България, писана 97 години преди Паисиевата"}
{"url": "http://www.mediapool.bg/ban-spuska-cherni-znamena-v-znak-na-protest-sreshtu-byudzheta-si-news272445.html", "text": "Всички сгради на Българската академия на науките ще спуснат черни знамена в знак на протест срещу бюджета на институцията за 2018, който предстои да бъде приет на второ четене от парламента.\r\n\tВ бюджета за догодина са предвидени 5 млн. лева увеличение за БАН и институцията ще разполага с 83 млн. лева. Според председателя на БАН акад. Юлиан Ревалски обаче това увеличение ще стигне само за компенсиране повишението на минималната работна заплата.\r\n\tПо думите му такава стъпка ще стесни още повече границата на възнагражденията на младшия и хабилитирания състав.\r\n\t“Ние, учените от Българската академия на науките, оценяваме бюджетната субсидия на БАН за 2018 г., приета на първо четене от Народното събрание на Република България, като ликвидационна“, се казва в становище, прието на Общо събрание на БАН.\r\n\t“Българската академия на науките е основната и най-ефективната научна институция в страната. Нейното унищожаване ще има силно негативни последици върху развитието на България и няма да бъде простено от потомците ни“, посочва от академията.\n\n\r\n\t“С настоящето обръщение обявяваме началото на протестни действия, с които настояваме за спазване на европейските норми и на поетите национални ангажименти в областта на науката. Призоваваме българската и европейската общественост за подкрепа. Като първа стъпка, на всички сгради на БАН ще бъдат спуснати черни знамена“, се казва още в становището на БАН.", "date": "2017.11.29", "title": "БАН спуска черни знамена в знак на протест срещу бюджета си"}
{"url": "http://www.mediapool.bg/spasi-sofiya-otkazva-da-e-chast-ot-razpravata-mezhdu-bsp-i-gerb-news272446.html", "text": "Гражданската организация \"Спаси София\", която бе набедена за умишленото вадене на павета от все още ремонтиращия се столичен булевард \"Дондуков\", заяви в сряда, че \"категорично се противопоставя на опитите да бъде “пришита” към която и да е политическа партия\".\r\n\tИзявлението е по повод думите на премиера Бойко Борисов по време на правителственото заседание предишния ден, че . \"Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести. Смятайте какъв противник имаме срещу нас! (…) Това са саботажи, конспиративна дейност, това е същността на оцеляването им над сто години. Това е същността на действието – конспиративна, взривяват влакове, линии, мандри…\", заяви Борисов.\r\n\tОт \"Спаси София\" му отвръщат, че са партийно независима организация, която \"винаги е посочвала отговорните за грешните решения в София, критикувайки подозрителното единомислие между управляващи и опозиция в общинския съвет по теми, предразполагащи към нарушаване на обществения интерес\".\r\n\tФормацията допълва, че целта й е превръщането на София в по-зелен, мобилен, устойчив и приятен за живеене град. \"Не приемаме да бъдем инструмент за саморазправа между политическите противници ГЕРБ и БСП, а нашата многогодишна дейност да бъде принизена до елементарни политически боричкания\", допълват се в изявлението на \"Спаси София\".\r\n\tОрганизацията посочва, че през годините не се е колебала да осъди действията на всеки, независимо от неговата позиция или партийна принадлежност, ако те са във вреда на София;\r\n\tОбяснява се още, че неделният протест, организиран от \"Спаси София\" е бил за всеки от проблемите на София - ремонти на ремонтите, бавен и нередовен градски транспорт, презастрояване и липсваща квартална инфраструктура, мръсен въздух, неизползваеми велоалеи, унищожаване на архитектурното наследство на града. На проявата са били поканени всички общински съветници, но са отишли представители на Реформаторски блок, БСП, Сердика и Зелените, за да чуят исканията на столичани, без да им се дава думата за евентуална партийна пропаганда;\r\n\t\"Опитите за дискредитиране на \"Спаси София\" няма да решат проблемите на града. Считаме, че това е начин да се търсят оправдания и да се отвлича общественото внимание, вместо да се търсят дългосрочни решения\", допълва организацията и настоява МВР да си свърши работата и да идентифицира извършителя на цитирания от министър-председателя вандалски акт с вадене на павета, за да се спрат веднъж завинаги всякакви спекулации за тяхното участие в него.", "date": "2017.11.29", "title": "\"Спаси София\" отказва да е част от разправата между БСП и ГЕРБ"}
{"url": "http://www.mediapool.bg/turskata-prokuratura-izdade-zapovedi-za-arest-na-oshte-360-gyulenisti-news272447.html", "text": "Заповеди за задържане на 360 военни издаде прокуратурата в Истанбул. Заповедите са издадени въз основа на обвинения за членство в движението на проповедника Фетуллах Гюлен, сочен от местните власти за отговорен за неупешния опит за военен преврат м.г.\r\n\tЦентърът на операцията, която започна тази сутрин, е в Истанбул, но тя се провежда паралелно в 49 области, включително Балъкесир, Ескишехир и Зонгулдак, предават информационните агенции.\r\n\tВ списъка за арести са включени общо 333 военни, 27 от т.нар. \"имами\" и 10 лица, които се намират в чужбина. 216 от военните с различни чинове са били на активна служба, включително и във ВВС.\r\n\tТерминът \"имами\" се използва не за религиозни лица в първото значение на думата, а за по-високопоставени членове на движението на Гюлен, отговарящи за негови структури, които са проникнали в различни държавни институции.", "date": "2017.11.29", "title": "Турската прокуратура издаде заповеди за арест на още 360 гюленисти"}
{"url": "http://www.mediapool.bg/nesigurnost-i-nedostig-na-rabotnitsi-prodalzhavat-da-machat-biznesa-news272449.html", "text": "Конкуренцията, несигурната икономическа среда и недостигът на работна ръка продължават да създават проблеми на бизнеса и реално през ноември 2017 г. общият показател на бизнес климата остава приблизително на нивото си от предходния месец. Според обявени в сряда данни на Националния статистически институт леко подобрение на стопанската конюнктура се отчита в промишлеността и търговията на дребно, секторът на услугите запазва октомврийското си равнище, но в строителството конюнктурата се влошава.\r\n\tВсички сектори страдат от едни и същи проблеми, като в търговията към тях се прибавя и недостатъчното търсене.\r\n\tОчакванията на промишлеността за следващите шест месеца са оптимистични, макар в момента производствената активност да има лек спад, което се отразява в подобрение на бизнес климата в този отрасъл с 1.2 пункта. Мениджърите не очакват промени на цените.\r\n\tПозитивни са нагласите и на търговците на дребно, които очакват ръст на продажбите, макар и на по-консервативни спрямо октомври нива. Така бизнес климата в сектора се подобрява с 1 пункт. Търговците смятат, че цените им ще останат същите през идните три месеца.\r\n\tБез промяна е оценката за бизнес климата в сектора на услугите, но заради по-умерените спрямо октомври очаквания на предприемачите балансовият показател за настоящото бизнес състояние на предприятията намалява с 1.6 пункта.\r\n\tБизнес климата в строителството се влошава с 2.7 пункта, заради по-резервираните оценки и очаквания на строителните предприемачи за бизнес състоянието на предприятията. По тяхно мнение се наблюдава известно подобрение на настоящата строителна активност, но прогнозите им за следващите три месеца са по-неблагоприятни. В този бранш също не се очаква ръст на продажните цени.\r\n\tОбщото в мненията на мениджърите е, че смятат за основна пречка пред развитието на бизнеса им несигурната икономическа среда, конкуренцията в бранша и недостига на работна сила.", "date": "2017.11.29", "title": "Несигурност и недостиг на работници продължават да мъчат бизнеса"}
{"url": "http://www.mediapool.bg/zam-pomoshtnik-darzhaven-sekretar-na-sasht-stava-poslanik-v-makedoniya-news272451.html", "text": "Досегашният заместник-помощник държавен секретар Хойт Браян Ий ще бъде новият американски посланик в Македония. Тази информация бе потвърдена официално във Вашингтон пред кореспондента на \"Ал Джазира\". Той ще замести Джес Бейли, който заема този пост от декември месец 2014 година.\r\n\t \r\n\tХойт Браян Ий е дипломат и през последните години имаше ключова роля при разрешаването на политическите кризи в Албания, Македония, Черна гора. \r\n\t \r\n\tНазначаването му се оценява като потвърждение на нарастващия ангажимент на Вашингтон към Балканите преди всичко заради опитите на Москва да наложи своето влияние в региона.\n\n\r\n\tЗа момента не е ясно кой ще замени Ий в Държавния департамент на САЩ, отбелязва БГНЕС. \r\n\t \r\n\tКато възможни наследници се споменават Джонатан Мур, настоящ ръководител на мисията на Организацията за сигурност и сътрудничество в Европа (ОССЕ) в Босна и Херцеговина и бивш директор за Централна и Южна Европа в Държавния департамент, както и Кондолиза Райс, бивш държавен секретар и съветник по националната сигурност в мандата на двама американски президенти, която сега е определяна също \"специален пратеник” на президента Тръмп за Балканите.", "date": "2017.11.29", "title": "Зам.-помощник държавен секретар на САЩ става посланик в Македония"}
{"url": "http://www.mediapool.bg/gerb-i-dps-okastriha-ustrema-na-bnb-da-zategne-svarzanite-krediti-news272452.html", "text": "ГЕРБ и ДПС окастриха устрема на Българската народна банка (БНБ) да затегне по-сериозно контрола върху кредитите към свързани лица. Именно по тази схема бяха източени милиарди от КТБ, което доведе до нейния фалит.\r\n\tВ средата на ноември, повече от три години след краха на четвъртата по големина банка у нас, БНБ се сети да затегне контрола върху свързаните заеми, и то не толкова по своя инициатива, колкото заради натиска на Международния валутен фонд и Европейската комисия.\r\n\tЗа целта централната банка написа  в Закона за кредитните институции, който мина експресно през Народното събрание, и без междуведомствено съгласуване, за малко над две седмици.\r\n\tСлед извънредно заседание на бюджетната комисия във вторник по предложение на депутата от ДПС Йордан Цонев от проекта е отпаднала една от най-важните разпоредби. Според нея в кръга на свързаните лица, които трябва да се наблюдават и докладват на БНБ на всеки три месеца, трябваше да влязат фирми в \"икономическа и делова свързаност\" със съответната банка-кредитор. БНБ дори трябваше да разработи с наредба индикатори за такъв тип свързаност, което е много по-широко понятие от критериите за свързаност през собствеността.\r\n\tБлагодарение на идеята на Цонев, която бе подкрепена от ГЕРБ и по време на второто четене на промените в пленарна зала в сряда, свързаността и занапред ще се следи само чрез по-тесния критерий (тоест през собствеността), който често удря в стената на офшорни фирми или подставени лица.\n\n\r\n\tЦелта на промените в законопроекта на БНБ бе не само да се разшири кръгът на свързаните лица, но и на видовете сделки, които ще подлежат на докладване и контрол.\r\n\tИ след окастрянето на текстовете за свързани лица ще се броят фирми, върху които акционерите или администраторите на дадена банка имат пряк или непряк контрол, а също и лицата, с които шефовете и служителите на трезорите живеят във фактическо съжителство.\r\n\tСпоред друга разпоредба за свързани субекти ще се считат и \"лицата, които упражняват пряко или непряко контрол върху банката\".\r\n\tВ момента подобни заеми се отпускат с решение на управителния съвет на финансовата институция, докато занапред ще се иска и предварително одобрение от надзорния съвет.\r\n\tСпоред текстовете банките ще приемат вътрешни правила за наблюдение и докладване на кредитите към свързани лица. От трезорите ще се изисква да изработят механизъм, по който да стигат до \"действителния собственик\" на кредитополучателите си.\r\n\tБНБ пък ще разпише наредба, с която банките ще й докладват на всеки три месеца в специален отчет свързаните си заеми.\r\n\tПо предложение на ГЕРБ, патриотите и ДПС се приеха и изменения в Закона за БНБ, според които централната банка би трябвало да стане по-прозрачна. Според текстовете БНБ ще трябва да публикува на интернет страницата си решенията на управителния си съвет освен когато те съдържат професионална, банкова, търговска или друга защитена със закон тайна.\r\n\tВ този си вид обаче текстовете ще доведат до сравнително слаби практически промени, защото централната банка си е разписала в сегашното законодателство, че почти цялата й дейност по отношение на банковия надзор е \"професионална тайна\". За разлика от най-строго пазените държавни тайни с гриф \"Строго секретно\", които се пазят за срок от максимум 60 години, професионалната тайна на БНБ е за вечни времена.", "date": "2017.11.29", "title": "ГЕРБ и ДПС окастриха устрема на БНБ да затегне свързаните кредити"}
{"url": "http://www.mediapool.bg/gugal-popravi-emodzhi-s-chiyzburger-sled-zhalbi-na-potrebiteli-news272453.html", "text": "Ревностните потребители уличиха Гугъл в неправилно изобразяване на чийзбургера в края на октомври. Туитът, който сравняваше иконите на чийзбургерите в наборите от емоджита на Епъл и Гугъл събра повече от 25 хиляди ретуита. В края на обсъждането реагира даже шефът на Гугъл Сундар Пичаи, който обеща, че компанията ще поправи иконата, ако блогърите постигнат консенсус как е правилно да бъде изобразен чийзбургерът.", "date": "2017.11.29", "title": "Гугъл поправи емоджи с чийзбургер след жалби на потребители"}
{"url": "http://www.mediapool.bg/tvardolineen-sauditski-darzhaven-ministar-vodi-kampaniya-sreshtu-iran-i-podkrepyanite-ot-nego-grupirovki-news272454.html", "text": "Влиятелният престолонаследник на Саудитска Арабия разчита на малка група близки съветници, от които най-провокативен е силно настроеният против Иран правителствен служител Тамер ас Сабхан, оставил своя отпечатък върху набързо обявената и в крайна сметка неуспешна оставка на ливанския министър-председател по-рано този месец.\r\n\t \r\n\tКато саудитски държавен министър по въпросите на Персийския залив Ас Сабхан има роля за оформянето на рискованата политика на кралството за противодействие на съпернически Иран.\r\n\tВ продължение на дни преди изненадващата оставка на ливанския министър-председател Саад Харири, която мнозина предполагат, че е била организирана от кралството, Ас Сабхан отправяше в Туитър заплахи към правителството на Ливан, а също към Иран и неговия съюзник Хизбула, тревожейки много ливанци, които се страхуваха да не бъдат тласнати отново на предната линия на съперничеството за регионално господство между Саудитска Арабия и Иран.\r\n\t \n\n\r\n\tТри месеца по-рано Ас Сабхан беше изпратен в Бейрут, за да се срещне с Харири и да отправи недвусмислено предупреждение да не се правят отстъпки, които биха могли да облагодетелстват съюзниците на Иран в Ливан.\r\n\t \r\n\tОставката на Харири, обявена в Рияд на 4 ноември по притежавана от Саудитска Арабия телевизия, изглежда, потвърди страховете, че съперничеството на кралството с Иран може да дестабилизира още една страна в региона - този път деликатната система за подялба на властта в Ливан. Посредничеството на Франция, която е близък съюзник както на Саудитска Арабия, така и на Ливан, помогна за отмяна на оставката, която Харири оттегли след завръщането си в Бейрут.\r\n\t \r\n\tСаудитска Арабия може да е успяла да окаже натиск върху Хизбула и да привлече вниманието към засилващото се присъствие на въоръжената групировка в региона, но политическите ходове на кралството в Ливан до голяма степен бяха сметнати за провал, предизвикал обратен ефект.\r\n\t \r\n\t50-годишният Ас Сабхан беше в центъра на всичко това.\r\n\t \r\n\tАс Сабхан пътува до Вашингтон през март с Мохамед бин Салман, който през юли беше определен за престолонаследник на саудитския трон. Това беше важно посещение, което да затвърди отношенията на Рияд с наскоро встъпилия в длъжност президент Доналд Тръмп.\r\n\t \r\n\tПо-рано този месец имаше ново посещение във Вашингтон, което обаче не премина така добре. Няколко дни след оставката на Харири Ас Сабхан се срещна със служители от Държавния департамент, Пентагона и Съвета за национална сигурност на Белия дом.\r\n\t \r\n\tВместо да събере подкрепа за оставката, Ас Сабхан беше нахокан от американските служители, които го смъмриха и настояха да спре с провокативните си изявления в Туитър, съобщиха арабски медии и човек, запознат с резултата от срещата, който пожела анонимност, защото не беше упълномощен да я обсъжда. Те също така попитаха кой е дал право на Ас Сабхан да подкопава стабилността на Ливан в момент, когато Вашингтон подкрепя ливанските въоръжени сили, а страната е приела над един милион сирийски бежанци.\r\n\t \r\n\tТвърдолинейната политика на 32-годишния саудитски престолонаследник към Иран до голяма степен се олицетворява и усилва от Ас Сабхан. Това се вижда най-ясно в Туитър, където Ас Сабхан говори за подкрепяната от Иран Хизбула, чието име на арабски означава \"Партия на Бога\", като за \"Партия на сатаната\".\r\n\t \r\n\tНяколко дни преди оставката на Харири Ас Сабхан предупреди в интервю за ливанска телевизия, че може да има \"изненадващи\" събития за сваляне на шиитската въоръжена групировка в Ливан. Той също така каза, че ливанското правителство, оглавявано от Харири, може да бъде разглеждано като враждебно правителство, обявило война на Саудитска Арабия, заради ролята на Хизбула в разпределянето на властта.\r\n\t \r\n\t\"От лидерите (на Ливан) зависи да решат дали той е държава на терора или на мира\", написа Ас Сабхан в Туитър два дни след оставката на Харири.\r\n\t \r\n\tАс Сабхан, който като военен аташе на Саудитска Арабия в Ливан през 2014 и 2015 г. наблюдаваше Хизбула, получаваше информация от някои ливански политици за ролята на групировката в сирийската гражданска война, заяви ливанец, който често разговарял с него по време на престоя му в Бейрут.\r\n\t \r\n\tАс Сабхан често си говореше с политици, журналисти и бизнесмени в кафене в елитния бейрутски квартал Вердун, каза мъжът, който се съгласи да обсъжда частните разговори, при условие че остане анонимен.\r\n\t \r\n\t\"Той е мълчалив човек. Повече слуша, отколкото говори\", каза ливанецът.\r\n\t \r\n\tСлед като приключи работата си в Ливан, Ас Сабхан беше назначен за първи посланик на Саудитска Арабия в Ирак от повече от 25 години.\r\n\t \r\n\tАс Сабхан обаче изкара само девет месеца на този пост и иракското правителство поиска той да бъде заменен, след като предизвика бурно недоволство с твърдението си, че правителството отказвало да му осигури по-добра защита, когато по думите му подкрепяни от Иран шиитски въоръжени групи планирали да го убият. Той също така призова иракското правителство да изключи шиитските паравоенни формирования от военната операция срещу групировката \"Ислямска държава\".\r\n\t \r\n\tАс Сабхан беше отзован и назначен на сегашния си министерски пост, където използва Туитър, за да дава гласност на агресивната антииранска реторика на кралството.\r\n\tТой също така е пращан на мисии надлъж и нашир. Миналия месец беше забелязан в сирийския град Ракка с американски служител, след като фактическата столица на групировката \"Ислямска държава\" беше отвоювана от подкрепяните от САЩ и предвождани от кюрди сирийски сили.\r\n\t \r\n\tВ Саудитска Арабия Ас Сабхан участва в срещи на високо ниво и посрещна ливанския маронитски патриарх, когато той пристигна в консервативната мюсюлманска сунитска страна на първо подобно посещение. Ас Сабхан също така присъства на срещата на патриарха с крал Салман.\r\n\t \r\n\tАс Сабхан присъства и на срещата на краля с турския външен министър през юни, на срещата на престолонаследника с влиятелния иракски шиитски духовник Муктада ас Садр през август и на срещи с иракския министър-председател Хайдер ал Абади.\r\n\t \r\n\tВ Туитър Ас Сабхан открито се опитва да командва парада в Ливан, настоявайки Хизбула да бъде изхвърлена от правителството и призовавайки ливанците да се противопоставят на въоръжената групировка. Той дори влезе в спор в Туитър с лидера на Хизбула шейх Хасан Насралла.\r\n\t \r\n\tВ една от речите си лидерът на Хизбула описа Ас Сабхан като \"заатут\" - обидна арабска дума, означаваща \"космата маймуна\" или \"инфантилен човек\".\r\n\t \r\n\tАс Сабхан отвърна със свое изявление в Туитър. \"Ако един некомпетентен човек ме критикува, това е доказателство, че съм истински мъж\", написа той.\r\n\t \r\n\tБившият ливански министър Уиам Уаххаб, който е съюзник на Хизбула, описа Ас Сабхан в телевизионно интервю като \"отвързано чудовище\".\r\n\t \r\n\t\"Надявам се, че Тамер ас Сабхан ще си плати за това войнствено поведение\", каза той.", "date": "2017.11.29", "title": "Твърдолинеен саудитски държавен министър води кампания срещу Иран и подкрепяните от него групировки"}
{"url": "http://www.mediapool.bg/prestapleniyata-na-komunizma-da-se-izuchavat-adekvatno-nastoyavat-pet-desni-partii-news272455.html", "text": "\"Днес младите хора в България нямат реална представа за същността на комунистическия режим и престъпленията, извършени от неговия репресивен апарат, както и за последствията от тях“, заявяват в своя обща позиция пет извънпарламентарни партии - ДСБ/\"Нова Република\", \"Да, България\", \"Зелените\", ДЕОС и БЗНС.\r\n\t \r\n\tСпоред петте партии „това в голяма степен се дължи на липсата на достатъчна информация по въпроса както в досегашните учебни програми, така и в проекта на учебна програма по \"История и цивилизации\" за 10 клас, където периодът 1944-1989 г. се изучава“.\r\n\t \r\n\tОтделно в разпратено и на медиите писмо до министъра на образованието Красимир Вълчев портиите констатират, че \"младото поколение не разбира в цялост същността на политическите процеси в периода на комунистическия режим“ и че \"незнанието в голяма степен се дължи на липсата на адекватно учебно съдържание за периода\".\n\n\r\n\t \r\n\t\"Уважаеми г-н министър, България след Втората световна война до 1989 г. се изучава по \"История и цивилизации\" в 10 клас, но проектът на учебна програма, публикуван на  на министерството, по никакъв начин не гарантира цялостно и комплексно знание на учениците за комунистическия режим в България\", се посочва в писмото.\r\n\t \r\n\tАвторите му препоръчват \"да бъдат включени горянското движение и останалите антикомунистически движения, т.нар. Народен съд, политическите затворници и избитите граждани, лагерите и репресивният апарат на държавната машина“, вместо \"те да бъдат удобно подминати под формата на \"примери за репресия и нарушаване на гражданските права\"“.\r\n\t \r\n\tЕто и пълния текст на изразената от петте партии официална позиция.", "date": "2017.11.29", "title": "Престъпленията на комунизма да се изучават адекватно, настояват пет десни партии"}
{"url": "http://www.mediapool.bg/dps-i-patriotite-pak-se-schepkaha-tozi-pat-za-fakelnite-shestviya-i-nyoiskiya-dogovor-news272456.html", "text": "С декларация от трибуната на Народното събрание ДПС осъди остро поредица от факелни шествия, организирани от ВМРО и други националистически организации, и ги определи като \"антидържавни прояви\", които създават \"настроения за действия за прекрояване на на държавните граници“ и по този начин заплашват \"запазването и задълбочаването на добрите междусъседски отношения“.\r\n\t \r\n\tОт \"Обединени патриоти“ отговориха с контрадекларация, в която посочиха, че организираните от тях шествия са в памет на загиналите герои, а ДПС се определя като \"антибългарска партия“.\r\n\t \r\n\tКонкретният повод за размяната на обвинения очевидно е състоялото се в неделя вечерта в София шествие по повод 98-годишнината от подписването на Ньойския договор. Около сто души участваха в организираното от ВМРО събитие. Те преминаха от Паметника на незнайния воин по ул. \"Г.С. Раковски\" и по бул. \"Патриарх Евтимий\" към войнишкия паметник при НДК, където доскоро се намираше монумента \"1300 години България\", със знамена и плакати с надписи като \"Западните покрайнини - завинаги български\". Сред участниците в шествието, наречено \"Български марш\", бяха евродепутатът Ангел Джамбазки, както и симпатизанти на останалите формации от коалицията \"Обединени патриоти\".\n\n\r\n\t \r\n\tДПС категорично настоява Народното събрание и Министерския съвет да се разграничат от антидържавните прояви на националистите и да потвърдят категоричната позиция на държавата, за която основен приоритет е установяването на траен мир в региона и Европа, както и запазването и задълбочаването на добрите междусъседски отношения, заяви най-напред председателят на ДПС Мустафа Карадайъ. Той призова президента, председателя на НС и премиера да изразят своята позиция и да осъдят подобни актове.\r\n\t \r\n\tОпити за използване на исторически факти като договори, чието действие е отдавна суспендирано от последващи договори, представлява опасен опит за създаване на настроения за действия за прекрояване на държавните граници, което е недопустимо, заяви Карадайъ.\r\n\t \r\n\tТой напомни, че днешните държавни граници на България са определени след Втората световна война с Парижкия мирен договор през 1947 г.\r\n\t \r\n\t\"Мирът и стабилността са в основата на всеки успех на държавата, за просперитет и гарантирано бъдеще. Те не са даденост, не са неотменими, за тях трябва да се полагат усилия и всички национално отговорни партии дължим това на бъдещите поколения\", подчерта Карадайъ. Патриотизмът трябва да е у всеки един от нас и да няма нужда от афиширане, патриотизмът обединява и сближава, а национализмът разединява и руши дори изградени традиционни връзки, смята той.\r\n\t \r\n\tОт ДПС всеки път ще напомняме колко много се отдалечаваме от нормалността и как демокрацията е в риск, заяви Карадайъ. От ДПС сме срещу всеки опит за дестабилизиране на държавата и мира в страната и региона, каза той и призова ГЕРБ да направи оценка и да заеме позиция.\r\n\t \r\n\tНе е нормално да призоваваш за защита на етническия мир в страната и региона, а в същото време да се правиш, че не виждаш как коалиционните ти партньори рушат държавността и демокрацията, да ги поощряваш и да им подражаваш, заяви Карадайъ. Не е нормално да призоваваш за мир, а в същото време да провокираш напрежение и да създаваш риск, допълни той.\r\n\t \r\n\t \r\n\tБългарският етнически модел е показал и доказал своята правота, каза Карадайъ. Този модел е не само лицето на ДПС, той е лицето на България пред Европа и света, и продължава да е актуален, допълни той.\r\n\t \r\n\tОтговорът на ВМРО\r\n\t \r\n\tОрганизираните от обединените патриоти шествия са били в памет на загиналите герои, заяви в парламентарната зала секретарят на ПГ на Обединените патриоти Юлиан Ангелов в декларация от името на групата и в отговор на декларацията на ДПС.\r\n\t \r\n\t\"За пореден път се разкрихте, за пореден път показахте, че от ДПС сте антибългарска партия, защото стотиците хиляди загинали по бойните полета на България, включително и вашите деди, които са оставили костите си в тези обединителни войни, вие им обърнахте гръб. Срам и позор\", заяви Ангелов.\r\n\t \r\n\t\"Срам и позор е да отричате, че Ньойския договор е несправедлив за България. Този договор оставя стотици хиляди българи извън пределите на Майка България\", допълни той. \"Ние обединените патриоти години наред организираме тези шествия, за да напомним, че подобно нещо не трябва да се случва никъде, нито в Европа, нито по света. Не трябва една държава да бъде наказвана и да бъдат рязани територии от нея, населени с етнически българи. Не трябва това нещо да се повтаря. Но явно вие не сте го разбрали\", отбеляза депутатът.\r\n\t \r\n\t\"За разлика от вас, ВМРО участва най-активно в спасяването на българските евреи. Къде беше тогава Главното мюфтийство\", обърна се Ангелов към ДПС.\r\n\t \r\n\tКогато говорите неистини от тази трибуна, ние не само ще викаме от зала, но ще направим така, че да покажем на всички, че вие лъжете и манипулирате с единствената цел да се домогнете до властта, продължи той. \"Е, няма да се получи. Повече няма да влизате във властта. Нямате място там. Вие сте вредни за българската държава\", заяви Ангелов.\r\n\t \r\n\tПо думите му от ДПС се опитват да показват на българските граждани и на Европа, че Обединените патриоти са най-черните и нямат право да участват в управлението. Кой ще участва в управлението, решава българският народ, посочи той.\r\n\t \r\n\t\"Напоследък се забелязва стопляне на отношенията между ДПС и турски политици. Явно от това започва процес да бъдат нападани Обединените патриоти\", заяви Ангелов и допълни: \"Наближава Коледа. По Коледа в ДПС се случват чудеса. Надявам се сте го разбрали\", каза Ангелов. \"Докато някои ваши депутати носеха пантофки на почетния ви лидер в сараите, еничари такива има, ние се борихме за правата на българите, останали зад пределите на българската държава\", допълни той.\r\n\t \r\n\tПредседателят на парламента Цвета Караянчева наложи наказание забележка на Юлиан Ангелов заради думата \"еничари\".\r\n\t \r\n\tЙордан Цонев от ДПС призова Караянчева да прослуша записа от пленарното заседание, за да чуе какви думи е отправял от място Ангелов към депутати от ДПС. Цонев настоя Ангелов да бъде отстранен от пленарната зала и уточни, че Ньойският договор не е бил споменат в декларацията на ДПС.\r\n\t \r\n\tДумата \"еничарин\" означава елитен войник в османската армия, нищо повече, заяви Станислав Станилов от Обединените патриоти.", "date": "2017.11.29", "title": "ДПС и \"Патриотите\" пак се счепкаха: този път за факелните шествия и Ньойския договор"}
{"url": "http://www.mediapool.bg/deputatite-pak-otstapiha-za-osigurovkite-na-zemedeltsite-news272443.html", "text": "Минималният осигурителен доход за земеделските производители догодина ще е 350 лева вместо първоначално предложените 480 лева. Така минималният доход, върху, който ще са длъжни да се осигуряват земеделските и тютюнопроизводителите нараства само с 50 лева вместо планираните 180. Това решиха депутатите при окончателното гласуване на Закона за бюджета на Държавното обществено осигуряване за следващата година.\r\n\tДо поредната отстъпка се стигна по предложение на депутата от БСП Светла Бъчварова, което беше подкрепено от управляващите. Дълги години минималният осигурителен доход на тютюнопроизводителите беше задържан на 240 лева, след което управляващите предприеха курс към изравняването му с минималната работна заплата. В постоянна практика обаче се превърна по искане на БСП и ДПС да бъде гласуван по-малък ръст на минималния осигурителен доход от планирания. Така и догодина минималният осигурителен доход за земеделските производители ще остане далеч под минималната заплата от 510 лева.\r\n\tОт ДПС предлагаха всяка година минималният осигурителен доход за земеделските производители да нараства с процента на увеличение на средния осигурителен доход и за догодина прагът да е 330 лева, а не 350 лева, но това предложение не беше прието от мнозинството.\r\n\tПредседателят на социалната комисия в парламента Хасан Адемов (ДПС) заяви, че погрешно групата на тютюнопроизводителите се смята за социално привилегирована. По думите му тази група е донор на социалната система, тъй като 55% от постъпленията от акцизи идват от работата на тютюнопроизводителите. Той посочи, че приходите от акцизи възлизат на 1.7 млрд. лева догодина.\r\n\tС окончателното гласуване на бюджета на НОИ за 2018 година депутатите приеха рамка от 11 млрд. лева за социални плащания. Най-сериозно е перото за пенсии, за които ще бъдат изплатени близо 9.5 млрд. лева догодина.  За социални помощи и обезщетения са предвидени 1.4 млрд. лева.\r\n\tМнозинството отхвърли алтернативните предложения на ДПС и на БСП за повече пари в бюджета, въпреки упреците, че за пореден път се залагат силно подценени приходи. Депутатът от БСП Георги Гьоков коментира, че е станало традиция да се залагат по-малко приходи, а в края на годината да се отчита преизпълнение. “И в края на 2017 година ако не падне правителството, ще видите, че е така“, обърна се той към управляващите.\r\n\tБюджетът на ДОО за следващата година предвижда ръст на всички пенсии с 3.8% от 1 юли. От 1 януари 2018 г. коефициентът за всяка година осигурителен стаж в пенсионната формула ще бъде 1.169.\r\n\tМинималният размер на пенсията за осигурителен стаж и възраст от 1 януари до 30 юни 2018 г. остава 200 лв., а от 1 юли се увеличава на 207.60 лв.\r\n\tПенсионната осигурителна вноска се вдига с още 1 процентен пункт от 1 януари 2018 г., като се запазва съотношението между плащанията от работника и от работодателя.\r\n\tОт 2018 г. се увеличава възрастта за пенсиониране на жените - с два месеца, а на мъжете - с един месец. Необходимият осигурителен стаж за придобиване право на пенсия и за двата пола ще се повиши с по два месеца.\r\n\tМинималното обезщетение за безработица се увеличава от 7.20 лева на 9 лева и се определя дневен максимален размер – 74.29 лв.\r\n\tПроменят се изискванията за право на парично обезщетение за безработица - внесени и дължими осигурителни вноски във фонд \"Безработица\" най-малко 12 месеца от последните 18 месеца.\r\n\tОбезщетението за отглеждане на дете от една до две години се повишава от 340 до 380 лева. От БСП предложиха обезщетението за майчинство да се изравни с минималната работна заплата и да стане 510 лева, но това не получи подкрепа в пленарна зала.\r\n\tМаксималният осигурителен доход за всички осигурени лица се запазва 2 600 лв. Срещу това възразиха от левицата, които предлагаха той да стане 3 300 лева, но предложението им отново не беше прието.\r\n\tМинистър Бисер Петков посочи, че целта е да се остави разполагаем доход във високо доходните групи и да се стимулира третият стълб на пенсионна система - допълнителното доброволно пенсионно осигуряване. Петков обясни, че освен това максималният осигурителен доход е регулатор за максималния размер на пенсията, която е фиксирана на 35 процента от него, т.е. 910 лева. “Увеличаването на максималния осигурителен доход има двупосочен ефект в бюджета на ДОО - увеличение на приходите, но същевременно и увеличение на разходите, което понякога се игнорира“, добави той.", "date": "2017.11.29", "title": "Депутатите пак отстъпиха за осигуровките на земеделците"}
{"url": "http://www.mediapool.bg/nap-tarsi-177-fiskalni-agenti-sas-zaplata-minimum-914-lv-news272471.html", "text": "Национална агенция за приходите (НАП) търси да наеме 177 служители за спецзвеното \"Фискален контрол\", след като депутатите одобриха към 200 нови щатни бройки за агенцията с данъчните закони за 2018 г.\r\n\tМобилните екипи целят предотвратяване на данъчни измами с рискови стоки, към които наскоро бяха прибавени и горивата.\r\n\tКонкурсите за длъжността \"инспектор по приходите\", за която минималната заплата е 914 лв., вече са обявени.\r\n\tБъдещите данъчни ще работят в екипи на територията на цялата страна в 24-часов режим на работа, на смени от по 12 часа. Екипите ще правят проверки в близост до граничните пунктове, както и във вътрешността на страната – на местата, където транспортните средства се разтоварвани под данъчен контрол, уточняват от НАП.\r\n\tКонкурсът за свободните работни места ще се проведе на два етапа – тест за професионални знания и интервю.\r\n\t\"Данъчните ще следят как се движат стоките, дали се реализират на територията на България, изнасят ли се за трети страни и дали всички транзакции се отразяват коректно в счетоводните и финансови документи на превозвача, получателя и доставчика. Служителите в звеното ще бъдат обезпечени с транспортни средства и техническо оборудване за изпълнение на функциите си\", уточниха от данъчната агенция.\r\n\tКандидатите трябва да подадат документи до 7 декември в сградата на съответната структура на НАП в София, Варна, Пловдив, Велико Търново или Бургас.\r\n\tПовече информация може да се намери на .", "date": "2017.11.29", "title": "НАП търси 177 фискални агенти със заплата минимум 914 лв."}
{"url": "http://www.mediapool.bg/iran-otkaza-da-pusne-samoleta-na-borisov-na-pat-za-sauditska-arabiya-news272448.html", "text": "Иран отказа да допусне българския правителствен \"Еърбъс\" да премине през неговото въздушно пространство на път за Саудитска Арабия. Според неофициална информация във вторник Техеран е вдигнал под тревога свои изтребители, които са пресрещнали българския самолет. Това е наложило промяна на маршрута през Турция и Ирак.\r\n\t \r\n\tПравителствената делегация начело с премиера Бойко Борисов е на историческо първо посещение в Саудитска Арабия в момент на силно напрежение между Рияд и Техеран. \r\n\t \r\n\tНа въпроса какъв точно е проблемът Борисов коментира в Рияд, \"че има хора, които завиждат и се дразнят от това, че държавата върви добре\". \n\n\r\n\t \r\n\t\"Бях един от първите, които отидоха в Иран и с тях сме в прекрасни отношения. Моята политика е била за мир и никога срещу трета държава. Всички знаят, че сме приятели с Катар, с Иран и с Турция. Това не значи, че не можем да доразвием приятелства и с други страни\", добави Борисов, цитиран от БТА.\r\n\t \r\n\t\r\n\t \r\n\tПо-късно в сряда Министерството на външните работи извика за обяснения временно управляващия посолството на Иран в София Хасан Дотаги.\r\n\t \r\n\t\r\n\t\t\"Иранският дипломат изрази дълбоко съжаление във връзка със случая и увери, че става дума за техническо недоразумение\", съобщиха от външно министерство.\r\n\t\r\n\t\t \r\n\r\n\t\"Проявеното отношение бе оценено от българска страна като неприемливо предвид правителствения статут на пътуващата в самолета българска официална делегация и активния политическия диалог и сътрудничество между България и Иран през последните години\", посочиха още от МВнР. \r\n\t \r\n\tПо-късно от посолството на Иран разпространиха съобщение, в което се твърди, че е имало несъответствие на българския полет с предварително подадените данни.Тази информация обаче беше опровергана от българските власти.\r\n\t \r\n\t\"Посолството на Ислямска република Иран в София желае да информира, че в отговор на официалната молба на посолството на Република България в Техеран от 8 ноември 2017 г. за получаване на разрешение за преминаване на правителствения самолет, превозващ Н.Пр. г-н Бойко Борисов, министър-председател на Република България, и придружаващата го делегация, над въздушното пространство на Ислямска република Иран, незабавно беше издадено необходимото разрешение на 9 ноември 2017 г., но поради несъответствие в обявените данни по време на полет с информацията, предоставена от компетентните български органи, поради технически причини преминаването на самолета не беше осъществено\", пишат от посолството.\r\n\t\"Посолството на Ислямска република Иран в София, напомняйки за дългогодишните отношения между двете страни, като наскоро в София се отпразнува сто и двадесет годишнината от установяването на тези отношения, подчертава върху отличната воля на властите на Ислямска република Иран за продължаване на развиващите се отношения между двете страни\", се казва още в съобщението.\r\n\t \r\n\t\r\n\t \r\n\tБългарският външен министър Екатерина Захариева обясни от своя страна в Рияд, че самолетът е притежавал необходимите дипломатически разрешения за полета, но в последния момент Техеран е отказал да го допусне.\r\n\t \r\n\tЗа да излезе от ситуацията, екипажът се е върнал към Турция и със съдействието на турските власти е получено разрешение за полет над иракска територия, обясни вицепремиерът.\r\n\t \r\n\t\"Веднага след като кацнахме, нашият посланик в Иран се е свързал с дежурния в тяхното министерство, който е обяснил, че не е знаел, че на този самолет е българският министър-председател и че е имало леко отклонение от маршрута, поради което е помолен самолетът да напусне територията. По наша информация това не е така\", добави тя. \r\n\t \r\n\tЗахариева заяви, че българската страна е имала официално издадено разрешение за преминаване през въздушното пространство на Иран - и за отиване, и за връщане - още преди осъществяването на полета и че \"всякакви твърдения за липса на разрешение и неспазване на процедурите, са неверни и спекулативни\". \r\n\t \r\n\tБившият шеф на \"Авиоотряд 28” Пенчо Пенчев коментира пред бТВ, че е имало не  повече от 4-5 случая изтребители да се вдигнат и да прехванат правителствен самолет. По думите му такива ситуации са възниквали например над Италия, Швейцария и Израел, като причините обикновено са били свързани с липса на комуникация.\r\n\t \r\n\tПрактиката е правителственият самолет да се подчини на заповедите, като може да бъде принуден и да се приземи.\r\n\t \r\n\t\r\n\t \r\n\tБългарската делегация в Саудитска Арабия е водена от премиера Бойко Борисов, като в състава й е и бившият министър-председател Симеон Сакскобургготски. Това е първото в историята посещение на български премиер в Саудитска Арабия.\r\n\t \r\n\tТо става в момент на силно напрежение в Близкия Изток. Саудитска Арабия и Иран си оспорват лидерството в мюсюлманския свят и са в непрекъсната спирала от конфликти.\r\n\t \r\n\tСаудитска Арабия обвинява Иран, че води война срещу кралството и върховния лидер на Иран аятолах Али Хаменей за \"новия Хитлер в Близкия изток\".\r\n\t \r\n\tДвете държави са част от войната в Йемен. Иран подкрепя бунтовниците хуси, докато Саудитска Арабия води военната коалиция срещу тях.\r\n\t \r\n\tПо-рано този месец противовъздушната отбрана на Саудитска Арабия прихвана балистична ракета край североизточните покрайнини на Рияд, която бе изстреляна от Йемен. Според режима в Саудитска Арабия отговорността за случилото се носи Техеран.\r\n\t \r\n\tМежду двете страни има напрежение и по линия на проиранската групировка Хизбула в Ливан. \r\n\t \r\n\tПо-рано този месец близкият до кралския двор ливански премиер Саад Харири докато бе на посещение в Рияд обяви, че подава оставка. Тази седмица обаче той каза, че иска да остане министър-председател, но това зависело от Хизбула.", "date": "2017.11.29", "title": "Иран отказа да пусне самолета на Борисов на път за Саудитска Арабия"}
{"url": "http://www.mediapool.bg/politicheskata-kriza-v-livan-priklyuchi-hariri-ostava-premier-news272472.html", "text": "Политическата криза в Ливан приключи и премиерът Саад Харири ще остане на поста си, заяви ливанският президент Мишел Аун в интервю за италианския в. \"Стампа\", цитиран от ДПА в сряда.\r\n\t \r\n\t\"Кризата ще бъде окончателно решена в идните дни\", каза Аун преди посещение в Рим, и допълни, че Харири \"със сигурност\" ще остане премиер.\r\n\t \r\n\t\"Току-що завършихме консултациите с всички политически сили, в правителството и извън него. Налице е пълно съгласие\", отбеляза президентът.\r\n\t \r\n\tКризата възникна на 4 ноември, когато при посещение в Саудитска Арабия Харири, най-видният политик сунит в Ливан, обяви, че подава оставка и разкритикува Иран и неговите съюзници от ливанското шиитско движение Хизбула.\r\n\t \r\n\tИзненадващата оставка разтърси нестабилната политическа обстановка в Ливан и породи опасения, че страната е въвлечена във враждата чрез посредници между Саудитска Арабия и регионалния й съперник - Иран.\r\n\t \n\n\r\n\tХарири промени позицията си на 22 ноември след завръщането си Ливан. Тогава той каза, че ще отложи оставката си, за да проправи път за диалог с други политически лидери за отношенията с останалата част от района.\r\n\t \r\n\tАун - християнин маронит и съюзник на Хизбула - отново обвини Саудитска Арабия, че е държала Харири в плен, и заяви, че той е бил освободен благодарение на международния натиск.\r\n\t \r\n\tСветът застана на наша страна, каза Аун пред \"Стампа\".\r\n\t \r\n\tПрезидентът защити Хизбула, смятана от САЩ и ЕС за терористична организация.\r\n\t \r\n\t\"За ливанците Хизбула е защитна сила, а не терористична партия. Обвиненията срещу Хизбула в тероризъм не са доказани\", подчерта той.", "date": "2017.11.29", "title": "Политическата криза в Ливан приключи, Харири остава премиер"}
{"url": "http://www.mediapool.bg/nad-1500-dushi-podkrepiha-podpiska-na-postradala-ot-razbita-plochka-pred-stolichnata-obshtina-news272473.html", "text": "Над 1500 души се включиха с личните си парафи и онлайн в  с призив за цялостен ремонт на тротоарните настилки в София, които от години са в традиционно трагично състояние.\r\n\tТя ще бъде внесена в четвъртък в Столичната община (СО). Инициативата бе организирана от френско-българския диригент Нели Пинтева-Банс, която по ирония на съдбата пострада заради разбит тротоар през юли точно на ул. \"Московска\", където се намира сградата на общината.\r\n\tТогава жената счупи носа и лакътя си, след като се спъна в счупена плочка от тротоара до църквата \"Св. София\". Въпреки последвалите операции, тя все още не е възстановена напълно.\r\n\t\"След три месечна интензивна рехабилитация ръката ми все още не е възстановена и китката, която е много важна за мен, като професионален музикант, продължава да ме боли. Предстоят ми още две операции – едната на носа, защото е бил много лошо наместен и затруднява дишането ми и другата за изваждане на импланта\", сподели Банс в сряда, цитирана от \"Дневник\".\r\n\tОт петицията, публикувана онлайн, става ясно, че има много хора, които са пострадали при падане заради счупени, стърчащи плочки или други неравности по повърхността на тротоарите. Официална статистика за пострадалите заради разбити тротоари в града обаче липсва.\r\n\t\"Във Франция се срещнах с експерт по градска инфраструктура, който е бил 17 години началник на отдел за поддръжка на уличната мрежа. Интересно е как се решават подобни проблеми във Франция\", коментира още пострадалата.\r\n\tНейната инициатива бе подкрепена от няколко организации, сред които \"Спаси София\" и Асоциацията на пострадалите от катастрофи.\r\n\tОт Столичната община коментираха случая още през лятото, като лаконично обявиха, че поетапно обновявали тротоарите. Цялостен ремонт на настилките в района е планиран за следващата година.\r\n\t\"Огромен е градът, знаете, че действително гледаме да приоритизираме нещата, където са най-наложителни ремонтите дейности, но няма как да стане навсякъде да се обновят тротоарите\", заяви през юли по повод инцидента с Банс зам.-кметът Евгени Крусев.", "date": "2017.11.29", "title": "Над 1500 души подкрепиха подписка на пострадала от разбита плочка пред Столичната община"}
{"url": "http://www.mediapool.bg/delovoditelyat-na-aushvits-e-v-sastoyanie-da-iztarpi-prisadata-si-news272474.html", "text": "Деветдесет и шест годишният германец Оскар Грьонинг, известен като \"деловодителя на Аушвиц\" и осъден за съучастие в убийството на 300 000 души, беше признат за физически годен да изтърпи присъдата си, заяви германският съд, предаде ДПА.\r\n\t \r\n\tГрьонинг обжалва четиригодишната си присъда с мотива, че е в напреднала възраст. Тя му беше наложена миналата година от окръжен съд в Северна Германия.\r\n\t \r\n\tОбжалването не беше удовлетворено, се казва в постановеното днес решение.\r\n\t \r\n\tСедем десетилетия след Холокоста делото срещу Грьонинг беше първият път, в който присъда за съучастничество в лагер на смъртта бива потвърдена след обжалване.\r\n\t \r\n\tВ лагера на смъртта Аушвиц-Биркенау загиват над 1 милион души - повечето евреи.\r\n\t \n\n\r\n\tНа 21 години Грьонинг се присъединява като доброволец към \"Вафен СС\", а през 1942 г. е прехвърлен на работа в Аушвиц, където броял парите, намерени сред вещите на затворниците и ги пращал в главната квартира на СС в Берлин.\r\n\t \r\n\tВ предвоенна Германия бил банков служител. Той никога не е крил нацисткото си минало и в първите дни на процеса срещу себе си призна \"морална отговорност\" за Холокоста.", "date": "2017.11.29", "title": "\"Деловодителят на Аушвиц\" е в състояние да изтърпи присъдата си"}
{"url": "http://www.mediapool.bg/truden-debat-za-migratsiyata-na-sreshtata-na-varha-es-afrika-news272475.html", "text": "Европейските лидери, подложени на натиск у дома си от възхода на крайната десница, се надяват да избегнат труден дебат за миграцията на среща със свои африкански колеги в Кот д'Ивоар, отбелязва Ройтерс.\r\n\t \r\n\tСъобщенията, появили се този месец, за малтретиране на африкански мигранти в Либия, предизвикаха гняв на континента и заплашиха да поставят миграцията на челно място в дневния ред на срещата на върха и по този начин да сложат акцента върху една тема, заредена с политически риск.\r\n\t \r\n\tНа германската канцлерка Ангела Меркел и на френския президент Еманюел Макрон, които оглавяват френско-германската ос - сърцевината на Европейския съюз, предстои сложно политическо изпитание, когато седнат на масата с държавните лидери от Африканския съюз.\r\n\t \r\n\tИталия, която е в челните редици на кампанията за ограничаване на имиграцията към Европа, се готви за избори в началото на следващата година, а популисткото Движение \"Пет звезди\" води в социологическите анкети. Антиимигрантската и евроскептична Северна лига също печели подкрепа.\r\n\t \r\n\t\"Всички ние имаме собствен интерес да не превръщаме тази среща в конференция за миграцията\", каза високопоставен икономическата служител от ЕС, цитиран от Ройтерс в навечерието на форума.\r\n\t \r\n\tСрещата има за цел да се фокусира върху проблемите на развитието, които отдавна са крайъгълен камък на политиката на ЕС в Африка и имат допирателна връзка с миграцията. Темата за инвестиране в младежта обаче е признание, че има проблем с масовата безработица и с бедността, които карат много млади африканци да напускат домовете си в търсене на по-добър живот.\r\n\t \r\n\tИзглежда все по-малко вероятно лидерите на ЕС да успеят да избягат от трудните въпроси на своите африкански колеги. Скоро след като Си Ен Ен разпространи неясните кадри от Либия този месец, които изглежда показват как мигранти биват продавани като роби, африканските правителства започнаха да отзовават дипломатите си от Триполи. Избухнаха протести във Франция, Сенегал и Бенин.\r\n\t \r\n\tПрезидентът на Кот д'Ивоар Аласан Уатара призова либийските търговци на роби да бъдат предадени на Международния наказателен съд. Либийските власти обещаха да разследват обвиненията в робство. Но и ЕС е на прицела на гнева и недоволството.\r\n\t \r\n\t\"Именно те ни преградиха пътя и ни оставиха в ръцете на тези либийци\", казва пред Ройтерс Шерифу Сахинду, пиейки чай край джамия в квартал Йопугон в Абиджан. Сахинду и няколко други мъже, които му правеха компания, казаха, че са успели да се доберат до Либия, но не и по-нататък. Всички са чули за пазара на роби и всички познават някой, който е \"останал във водата\" - местен евфемизъм за смърт по опасното мигрантско трасе (към Европа).Имиграционният бумеранг\r\n\t\r\n\tКакто и други африкански лидери, Уатара призовава Европа да открие легални пътища за миграция от континента, използвайки механизми като визи за студенти и за временна работа.\r\n\t \r\n\t\"Европа и европейците не трябва да се страхуват, защото Африка и африканската младеж могат да дадат много на Европа\", каза той в интервю за френския новинарски тв канал \"Франс 24\" тази седмица.\r\n\t \r\n\tНо в сегашния политически климат всяко предложение, предвиждащо повече африканци да дойдат в Европа, се смята за абсурдно от много лидери в ЕС. Самата Меркел е най-видната жертва на имиграционния бумеранг. В разгара на миграционния наплив в Европа през 2015 г. тя обяви политика на \"отворени врати\" за бежанци и търсачи на убежище, като пусна в страната над 1 млн. мигранти.\r\n\t \r\n\tАнтиимигрантската крайнодясна партия \"Алтернатива за Германия\" поведе кампания срещу тази политика и спечели около 13 на сто от гласовете на изборите през септември, с което усложни усилията на Меркел да формира коалиционно правителство и отслаби лидерската й позиция в ЕС.\r\n\t \r\n\tДруги европейски лидери, които твърдо подкрепят политиката на ЕС, също се опасяват, че може да станат жертви на този експлозивен проблем. \"Ако кажете: аз имам право на пълен и безусловен достъп, не съм в състояние да обясня това на своята средна класа, на хора, които работят и плащат данъците си\", каза (френският президент) Макрон по време на разгорещен дебат със студенти в Буркина Фасо във вторник. \"Какво да им кажа?\", запита риторично той.\r\n\t\r\n\tИменно подобни политически сметки спъват така необходимите политически решения, казва пред Ройтерс Уилям Суинг - лидер на Международната организация по миграцията.\r\n\t \r\n\t\"Сърцевината на проблема е отровната атмосфера, която се шири повсеместно вече от няколко години. И то не само в Европа. Импулсите за миграция са налице и те няма да изчезнат. Очевидно е, че нашата политика следва да се промени.\"\r\n\t \r\n\tОчаква се обаче европейските представители на срещата на върха да обещаят помощ, като повторят често звучащите призиви за \"план Маршал\" за Африка с цел създаване на работни места и повишаване на доходите, което да даде на потенциалните мигранти мотивация да си стоят в родината.\r\n\t \r\n\tАфриканските органи за сигурност, на които се възлага да пресичат мигрантските канали, също ще получат своя дял от европейските пари. Подкрепата на ЕС за либийските власти, включително италианската помощ за либийската брегова охрана, успя да намали наполовина броя на мигрантите, пристигнали в Европа през Средиземно море т.г. Макар че е приветствана в Италия, тази програма, довела до създаването на огромни центрове за задържане в Либия на заловени мигранти, бе заклеймена от правозащитния шеф в ООН Зейд Ал Хусейн.", "date": "2017.11.29", "title": "Труден дебат за миграцията на срещата на върха ЕС-Африка"}
{"url": "http://www.mediapool.bg/proekti-za-vei-i-energiyna-efektivnost-poluchavat-dostap-do-32-mln-evro-news272476.html", "text": "От 2018 г. проекти за оползотворяване на възобновяема енергия и по-специално геотермалната и водната, както и за повишаването на енергийната ефективност у нас ще получат достъп до повече от 32 млн. евро, предоставяни от  Финансовия механизъм на Европейското икономическо пространство по силата на меморандум между България, Норвегия, Исландия и Лихтенщайн.\r\n\tТогава започва вторият етап на програма, по която в периода 2009-2014 г. бяха инвестирани над 15.6 млн. евро във ВЕИ-проекти и за енергийна ефективност. Новото финансиране е двойно повече, посочи енергийният министър Теменужка Петкова по време на представянето на резултатите от свършеното досега по въпросната програма. Според нея това увеличение на предоставените средства говори за високата оценка от страна на донорите на изпълнението на програмата.\r\n\tНай-много от финансираните проекти са такива с участието на партньори от страните – донори на програмата Норвегия, Исландия и Лихтенщайн. Съществен принос за това има Норвежката дирекция за водни ресурси и енергия, отбеляза Петкова.\r\n\tТя отчете още, че с изпълнението на финансирането по програмата над 50 проекта са намалели вредните емисии с 8130 тона на година. Пред всички нас стои основния въпрос как по най-рационален начин да използваме енергията, посочи още Петкова.\r\n\tЗа новия програмен период ще могат да кандидатстват отново общини, областни управи, които да помогнат на училища,болници, детски градини и др., допълни тя\r\n\tПредставителят на Норвежката дирекция за водни ресурси и енергия Бьорн Оли коментира, че че геотермалната енергия ще става все по-важен източник на енергия и затова върху нея ще бъде поставен акцент за новото финансиране.  Норвегия е голям износител на петрол и на газ за континента, но енергията от вятър става все по-важна в нашата страна, дискутираме спестяването на енергия в пиковите часове, пговори за топлофикации  на биомаса в градовете, посочи Оли и допълни, че в Европа като цяло 80% от енергията идва от геотермални източници и 20%. от ВЕИ.\r\n\tВ рамките на заключителната конференция бяха отличени успешно изпълнени проекти в страната.\r\n\tОбщина Враца получи приза за проект с най-голяма социална полза за региона, Дупница – за проект с най-много обновени сгради с мерки по енергийна ефективност, а Бургас – за проект с най-голямо усвояване на ВЕИ.\r\n\tКато най-бързо изпълнен бе награден проект в Ново село, а с най-много обучени експерти по енергийна ефективност е  реализиран от Балканския институт по труда и социалната политика. Проектът с най-голямо производство на екологично гориво е този на „Майкромет“ ООД, а като най-активен норвежки партньор бе награден Norsk Energi, привлякъл най-много български участници. За цялостен принос за изпълнението на програмата беше отличена норвежката дирекция за водни ресурси и енергия.", "date": "2017.11.29", "title": "Проекти за ВЕИ и енергийна ефективност получават достъп до 32 млн. евро"}
{"url": "http://www.mediapool.bg/riyad-obeshtal-mashtabni-investitsii-v-bulgaria-news272441.html", "text": "Саудитска Арабия е обещала инвестиции в земеделието, индустрията, химическата промишленост, фармацията и други сектори в България, съобщи премиерът Бойко Борисов в сряда. Той е начело на правителствената делегация в Рияд, където се срещна с крал Салман и с влиятелния му престонаследник принц Мохамед бин Салман.\r\n\t \r\n\t\"Винаги съм казвал, че стабилността в България прави държавата много по-атрактивна и по-интересна в света. Чухте представителите на правителството на Саудитска Арабия и престонаследника Мохамед бин Салман - те държат да дойдат в България и да инвестират в сферите на земеделието, индустрията, химическата промишленост, фармацията и най-вече туризма\", заяви пред журналисти в Рияд Борисов. \r\n\t \r\n\tЗа целта може да бъде формирана и смесена междуправителствена комисия за икономическо сътрудничество, която да придвижи напред бъдещите общи проекти. \n\n\r\n\t \r\n\t\r\n\t \r\n\tПрестолонаследникът принц Мохамед бин Салман пристигна на непланирана среща в резиденцията, където е отседнала българската делегация, и демонстрира силен ангажимент към бъдещите двустранни контакти.\r\n\t \r\n\t\"Обещавам ви, че визитата ви ще има реални резултати. Ние сме известни с това, че спазваме обещанията си“, посочи престолонаследникът, който е и първи вицепремиер и министър на отбраната.\r\n\t \r\n\tНа излизане от срещата Мохамед бин Салман обеща на премиера Борисов да му даде личните си телефонни номера и го предупреди, че може да е много досаден, съобщи БТА. \r\n\t \r\n\t\"Всички заедно, постигайки стабилност, даваме възможност да се заинтересуват от нас в сферата на инвестициите, в борбата с тероризма и екстремистките движения и прането на пари. В тези области България стои много добре\", каза Борисов.\r\n\t \r\n\tТой добави, че в \"Саудитска Арабия са с много добро чувство към нас, а ние искаме да докарат в България максимално повече инвестиции\".\r\n\t \r\n\t\r\n\t \r\n\tПо думите на Борисов \"исторически така се е стекъл светът, че двете държави сме се движели в доста противоположни посоки\".\r\n\t \r\n\t\"Безспорен факт е, че нито Тодор Живков е идвал тук, нито след това премиери и президенти. Не е идвал дори Симеон Сакскобургготски, на когото много благодаря, че е с нас. Така даваме пример за политическа култура за това как може да се ползва мъдростта и знаещите и ерудирани хора\", каза Бойко Борисов. \r\n\t \r\n\t\"Сега България стои по различен начин, за пръв път има покана за визита и вие сте свидетели на отношението към нас. Далеч съм обаче от мисълта, че това се дължи на мен, причината е стабилността на България, икономическият растеж, стабилната данъчна система, ниските данъци и етническата толерантност\", каза Борисов.\r\n\t \r\n\tПрестолонаследникът е с амбиции да направи реформи, особено в сферата на сигурността и затова утре заедно с него ще направим в 10 часа среща с техните служби, добави премиерът.\r\n\t \r\n\t\r\n\t \r\n\tОт правителствената пресслужба съобщиха, че по време на срещата между Борисов и крал Салман по-рано в сряда е било обсъдено и откриването на българско посолство в Саудитска Арабия, като Рияд е поел ангажимент да съдейства това да стане възможно най-бързо.\r\n\t \r\n\tВ рамките на визитата ще бъдат подписани и спогодба за избягване на двойното данъчно облагане и споразумение за сътрудничество в областта на земеделието, животновъдството и рибарството.\r\n\t \r\n\t\r\n\t \r\n\tПосещение на толкова високо равнище се осъществява за първи път в историята на двустранните отношения.\r\n\t \r\n\tПочетен гост по време на българската визита в кралството е бившият премиер Симеон Сакскобургготски.\r\n\t \r\n\tВ делегацията ни са включени вицепремиерите Екатерина Захариева и Красимир Каракачанов, министрите Румен Порожанов, Ивайло Московски, Николина Ангелкова, която разговаря със саудитския си колега.\r\n\t \r\n\tБизнес делегация от ръководителите на най-големите работодателски организации и шефове на водещи компании също придружава премиера за разговарят с търговски партньори от Саудитска Арабия.\r\n\t \r\n\tВ делегацията е и шефът на Българската банка за развитие Стоян Мавродиев.", "date": "2017.11.29", "title": "Рияд обещал мащабни инвестиции в България"}
{"url": "http://www.mediapool.bg/rokadi-v-darzhavna-firma-zaradi-mechka-i-kravi-po-magistralite-news272477.html", "text": "Разхождащи се мечка на магистрала \"Тракия\" и крави на магистрала \"Хемус\" са причина за смените в ръководството на държавната компания \"Автомагистрали\". Това стана ясно от обясненията на министъра на регионалното развитие Николай Нанков при представянето на отчета за свършената работа.\r\n\tСлучаите с разходка на диви и домашни животни по аутобаните са зачестили през есента. Регионалният министър обаче не получил своевременно информация за инцидентите и предприетите от ръководството на държавната компания мерки, а научил за тях от медии и граждани.\r\n\tПрез октомври в рамките на десетина дни диви прасета и мечка излязоха на магистрала \"Тракия\", който би трябвало да е защитен с непрекъсната ограда. Инцидентът с мечката беше от края на октомври, когато на 27-ия километър в посока Пловдив животното изскача и е блъснато от кола. По щастлива случайност пътуващите в автомобила са останали невредими, но мечката, която е защитен вид, загина. За тези случаи съобщиха от Световния фонд за дивата природа – WWF, а убитата мечка беше показана в \"Господари на ефира\".\r\n\tВ сряда пък на магистрала \"Хемус\" изскочили крави и по чудо се разминало без инциденти. За този случай министъра научил от качени във \"Фейсбук\" снимки от пътуващи по магистралата.\r\n\tНанков се закани да смени изпълнителния директор на държавната компания \"Автомагистрали\" Валентин Вълков, който беше назначен на поста от служебния министър на регионалното развитие Спас Попниколов.\r\n\tПроверка на Mediapool в Търговския регистър показва, че Николай Нанков е направил две смени в ръководството на държавното дружество, което е отговорно за поддържането на магистралите.\r\n\tПрез октомври е бил освободен Александър Филев от директорския борд и на негово място е назначена юристката Десислава Христова, която е била в листите на различни партии.\r\n\tВ средата на ноември регионалният министър връща отново Александър Филев в \"Автомагистрали\", а вади бившия районен кмет на столичния район \"Лозенец\" и бивш зам.-министър на транспорта в кабинетите на Иван Костов и на Симеон Сакскобургготски - Любомил Иванов.\r\n\tВ момента държавната компания се управлява от директорски борд от трима души. Александър Филев е председател на Съвета на директорите, Десислава Христова е член, а Валентин Вълков е изпълнителен директор и член на борда, показва справка в Търговския регистър.\r\n\t\"С уважение и адмирации към работата на пътноподдържащите фирми\", но \"два тира са в състояние да запушат половин България\", констатира регионалният министър Николай Нанков след първия снеговалеж тази зима.\r\n\tИнцидентът, който стана на магистрала \"Хемус\", в участъка не е имало сняг, но тежкотоварният автомобил с полска регистрация е блокирал движението за около седем часа. В момента компетентните органи изясняват случая, но най-вероятно шофьорът е заспал.\r\n\tНа 19-ия километър на магистрала \"Тракия\" при минимален сняг на пътното платно тир се завърта и блокира движението за около два часа. Причината най-вероятно е заради износени гуми, след като нито един от другите около 10 000 тира преминаващи дневно през страната не е имал проблем, допускат от пътната агенция.\r\n\t\"Г-н Цветанов също беше в тапата на \"Тракия\" и ми звънна да пита какво става\", каза Нанков.\r\n\tСпоред регионалния министър е необходимо да има по-високи санкции за нарушителите на пътя. Сега глобата за гуми, които не отговорят на пътната обстановка, е от 50 до 150 лв.\r\n\tРегионалният министър отчете, че за близо седем месеца от началото на мандата му е започнало реализацията на проекти за 1.5 млрд. лв. основно в пътния сектор.\r\n\tБлизо 900 млн. лв. е стойността на обявените тръжни процедури, а сключените договори са за над 452 млн. лв.\r\n\tВърви строителството на магистрала \"Струма\". През следващата година започва и изграждането на нови 25 км от магистрала \"Хемус\". Работи се по разширението на пътя Поморие – Ахелой и обхода на Ахелой, с което значително ще се облекчи трафикът от Бургас до Слънчев бряг следващото лято. Предстои отварянето на офертите за строителство на магистралата до Калотина. В ремонт са 193 км второкласни и третокласни пътища за почти 160 млн. лв.\r\n\tПрез следващата година ще бъдат ремонтирани тунелите по направленията от трансевропейската пътна мрежа, сред които \"Траянови врата\" на магистрала \"Тракия\" и съоръженията на \"Хемус\".\r\n\tЩе бъде ремонтиран и участъкът между Пловдив и Стара Загора на магистрала \"Тракия\", където средната лента за движение е опасна за шофиране, обеща още регионалният министър.", "date": "2017.11.29", "title": "Рокади в държавна фирма заради мечка и крави по магистралите"}
{"url": "http://www.mediapool.bg/vezhdi-rashidov-se-izvini-za-chepa-za-zele-news272478.html", "text": "Бившият министър на културата Вежди Рашидов се извини в сряда за репликата си, че \"България изнася потенциала си в чужбина, а в нея остава това, което не става за чеп за зеле\".\r\n\t\"Извинявам се за репликата, че останалите у нас за \"чеп за зеле не стават\". Съжалявам. Тъжно ми е, че се възприе лошо. Целият ми съзнателен живот е бил да съм добър български гражданин и да обичам хората, с които живея, тъй като аз съм живял с изключителни българи\", каза Рашидов пред сайта \"Епицентър\".\r\n\tТой настоява хората да не възприемат \"погрешно\" казаното от него, защото той \"не го мислил\" да прозвучи негативно.\r\n\t\"За съжаление, след като изучим и подготвим нашите деца в живота, голяма част от можещите отиват навън и стават данъкоплатци на друга държава. Затова казах, че има недостиг на квалифицирана работна ръка, която е много важна за България - за бизнеса, за икономиката, за растежа. Желанието ми беше да обясня, че тези, които остават у нас, в голямата си част не са квалифицирани и използвах една народна фраза, което обществото ползва всеки ден. Защото нито кочанът на царевицата е нещо обидно, защото ядем хляб от тази царевица, нито зелето, което слагаме на масата, е обидно\", каза Рашидов.\r\n\tСловосъчетанието за \"чепа за зеле\" обаче някак увиснало и не е било добре разбрано, допълни той.\r\n\t\"Живи хора сме, стават грешки, не съм 100-процентов политик, понякога прекалено свободно се изказвам\", коментира бившият министър.\r\n\tИзказването на Вежди Рашидов дойде съвсем скоро, след като депутатът от БСП проф. Иво Христов сподели тезата си, че 80% от българите са \"дебилни\". Бившият министър на ГЕРБ защити Христов, защото на всекиго се случвало да \"изпусне някаква реплика\".", "date": "2017.11.29", "title": "Вежди Рашидов се извини за \"чепа за зеле\""}
{"url": "http://www.mediapool.bg/moratoriumat-varhu-lekarstvata-e-priet-okonchatelno-i-patuva-kam-ks-news272450.html", "text": "След разгорещен дебат управляващото мнозинство прокара окончателно спорния мораториум върху плащането на нови лекарства и медицински дейности от Националната здравно-осигурителна каса (НЗОК) през следващата година. Веднага след обнародването му, той ще бъде оспорен от омбудсмана Мая Манолова пред Конституционния съд. Тя многократно призова депутатите да не го приемат и заплаши, че ако това стане, ще го оспори, тъй като според нея нарушава конституционното право на гражданите на достъпна и качествена медицинска помощ.\r\n\tПредложеният от бившия председател на Надзорния съвет на НЗОК и настоящ здравен министър Кирил Ананиев мораториум беше защитен от ГЕРБ като за първи път стана ясно, че забраната цели да се спечели време за прокарване на нови нормативни промени, които да променят начина за плащане на терапиите. \r\n\tОт мярката се очаква да бъдат спестени 25-30 млн. лева и тя засяга петнайсетина лекарства срещу онкологични, онкохематологични и ревматологични заболявания, които са от най-ново поколение и се предписват като втора и трета линия на терапия, когато традиционното лечение не е дало резултат.\r\n\tПредседателят на здравната комисия Даниела Дариткова (ГЕРБ) обясни временната забрана за финансиране на иновативни лекарства с необходимостта от време за прецизиране на нормативната уредба, така че занапред да се плаща не за отделни лекарства, а за терапевтичен резултат.\r\n\tТя посочи, че така ще се гарантира по-ефективно изразходване на бюджета за лекарства, който в последните години нараства неудържимо.\n\n\r\n\tДариткова защити и мораториума за финансиране на нови медицински дейности, който по настояване на ГЕРБ беше смекчен, така че да не се отнася за разкриване на нови услуги в населени места, където те не се предлагат. По думите й така ще се спре ненужното разрастване на болнични структури след отмяната на Националната здравна карта от съда и ще има възможност да се увеличат цените на клиничните пътеки, които са недофинансирани.\r\n\tВ същото време ще се гарантира, че на местата, където има необходимост, ще се разкриват нови медицински дейности.\r\n\tБСП и ДПС разкритикува управляващите, че това ще разори провинциалните общински и държавни болници.\r\n\t\r\n\tПо време на дебата по Закона за бюджета на НЗОК заместник-председателката на парламента Нигяр Джафер (ДПС) заяви, че мораториумът за плащане на иновативни лекарства е признание за безпомощност на институциите да наложат механизми за контрол на бюджета за лекарства.\r\n\tТя коментира, че новите технологии в здравеопазването не могат да бъдат спрени и попита какво ще се прави след 1 година, когато пациентите, нуждаещи се от модерното лечение ще станат тройно повече.\r\n\tДепутатът от БСП Георги Михайлов, който е бивш директор на Специализираната болница по онкохематология, заяви, че макар засегнатите от мораториума лекарства да не се използват за първа линия на лечение, не пожелава на никого да има близки, които могат да бъдат повлияни от тях, а тази възможност им се отнема. По думите му забраната ще отприщи лавина от дела и лечението на засегнатите пациенти в чужбина ще струва много по-скъпо на здравната каса, отколкото ако това лечение се допусне у нас.\r\n\tХасан Адемов от ДПС коментира, че с предлаганите от ГЕРБ текстове се разрешава навлизането на генерични заместители на лекарства, които вече се ползват у нас, а в същото време се забранява навлизането на медикаменти без аналог. Той коментира, че прогенеричната политика, която е нещо хубаво, не трябва да се бърка с предлаганата забрана, тъй като засегнатите от мораториума лекарства са под патентна защита и техни заместители не се произвеждат.\r\n\t\r\n\tДаниела Дариткова (ГЕРБ) заяви, че съзнава цялата отговорност на това групата й да подкрепи предлагания от Надзорния съвет на НЗОК мораториум. Тя посочи, че в момента в разходите за лекарства на касата съществуват множество дисбаланси и даде пример, че месечния разход за лекарства на пациент с хронични заболявания като диабет и хипертония е 33 лева, на онкопациентите - 58 лева, на пациентите с редки болести - 1274 лева и на трансплантираните пациенти - 361 лева.\r\n\tСпоред Дариткова целта да подготвяните от управляващите промени, за които се печели време чрез мораториума, е да се осигури универсален достъп до медикаменти за всички пациенти.\r\n\tТя беше репликирана от д-р Джафер (ДПС), че е непродуктивно да бъдат противопоставяни пациентите с различни заболявания, тъй като никой не избира от какво да боледува. Тя посочи, че държавата трябва да осигури лечението и на децата с редки заболявания, чието месечно лечение струва 70 000 лева, и на пенсионерите, които не могат да си позволят да доплатят 20 лева, за да си купят лекарствата за хипертония.\r\n\tВ крайна сметка мнозинството на ГЕРБ и Патриотите прокара мораториумите върху плащането на новите лекарства и медицински дейности и отхвърли предложенията на опозицията за тяхното отпадане.\r\n\t\r\n\tПо-рано през деня омбудсманът Мая Манолова предупреди, че ако мораториумите бъдат приети от депутатите, тя ще сезира Конституционния съд, тъй като те лишават болни хора от надеждата да бъдат излекувани и нарушават конституционното право на достъпна и качествена медицинска помощ.\r\n\t“Абсолютно необяснимо е как с едно зачеркване, с една запетая, направена с химикалка, могат да бъдат лишени от надежда за живот десетки хиляди български граждани“, заяви Манолова.\r\n\t“За мен като омбудсман, като човек, като гражданин, човешкият живот няма цена“, допълни общественият защитник.\r\n\tТя посочи, че “фармацевтичният бизнес е много сладък и реализира огромни печалби, но злоупотребата със средства може да бъде решена по друг цивилизован и демократичен начин“.\r\n\tМанолова припомни, че само преди 2 г. беше създадена специализирана администрация, която да преценява съотношението “цена-полза“ от новите лекарствени продукти и да оценява новите технологии“. По думите й сега комисията, която прави тази оценка, остава без функции.\r\n\tСпоред нея “още по-драматично стои въпросът с лишаването на болниците от нови дейности“.\r\n\t“Това е жесток удар срещу общинските болници. В момента и част от тях наистина са на ръба. Дълговете на 38 болници са в размер на 29 млн. лв. Надлимитните дейности на всички болници са около 50 млн. лв. в края на годината“, каза омбудсманът.\r\n\tМанолова заяви, че ако не се помогне на общинските болници с 29 млн. лв., те ще фалират, като тези във Враца и Ловеч. Отнема им се шансът да се преструктурират и да развиват нови дейности, които да ги направят по-печеливши през следващата година, посочва тя.\r\n\t\r\n\tПриетият окончателно на второ четене от депутатите бюджет на НЗОК за 2018 година предвижда 400 млн. лева повече, от които 360 млн. лева повече за болниците, с които ще бъдат увеличени цените на някои недофинансирани клинични пътеки.\r\n\tЗдравната каса ще разполага с общо 3.8 млрд. лева, 1 млрд. от които ще отидат за лекарства.\r\n\tМежду първото и второто четене по предложение на ГЕРБ бяха дадени допълнително 27 млн. лева за извънболничната помощ, с което резервът за непредвидени и неотложни разходи на касата беше изтънен до критичните 87 млн. лева, което е под 3% от от бюджета. До тази година резервът беше в размер на 10% и от опозицията разкритикуваха намаляването му до критичен минимум.", "date": "2017.11.29", "title": "Мораториумът върху лекарствата е приет окончателно и пътува към КС"}
{"url": "http://www.mediapool.bg/tsenoviyat-pohod-na-bitkoina-nadhvarli-11-hil-dolara-news272481.html", "text": "Виртуалната валута биткоин достигна нов исторически рекорд за шести пореден ден в търговията в сряда, след като поскъпна с над 1000 долара само за 12 часа, предадоха световните агенции.\r\n\tТака от началото на годината криптовалутата поскъпна с повече от 1000 процента.\r\n\tБиткоинът достигна 10 хиляди долара първо в ранната азиатска търговия, но половин денонощие по-късно удари 11 395 долара на Люксембургската борса Битстамп, която е една от най-големите търгуващи с криптовалути. В Края на краищата обаче цената падна под 11 хиляди долара.\r\n\tВъпреки предупрежденията на банкерите, че биткоинът е балон и измама, истерията по валутата расте с всеки изминал ден.\r\n\tНай-големият в света доставчик на биткоини – базираната в Сан Франциско \"Коинбейз\" (Coinbase), регистрира нови 300 хиляди потребители от миналия четвъртък до събота. така в момента неговите клиенти надхвърлят 13 милиона.\r\n\tПодозренията са, че валутата се използва с инвестиционна цел, но \"биткоинът в момента е чиста мания и нищо не може да се направи\", твърдят финансови специалисти.", "date": "2017.11.29", "title": "Ценовият поход на биткоина надхвърли 11 хил. долара"}
