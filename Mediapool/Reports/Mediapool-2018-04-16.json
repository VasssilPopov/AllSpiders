{"url": "http://www.mediapool.bg/vatreshniyat-ministar-na-slovakiya-podade-ostavka-vmesto-da-uvolni-shefa-na-politsiyata-news278028.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСловашкият вътрешен министър Томаш Друкер каза, че подава оставка след само три седмици на поста заради масовите протести с искания да уволни шефа на полицията, предаде Ройтерс в понеделник.\r\n\t \r\n\tВ цялата страна продължават протестите, започнали след убийството през февруари на младия разследващ журналист Ян Куциак, който се фокусираше върху корупцията в политическите и бизнес средите.\r\n\t \r\n\tДемонстрациите - най-мощните в Словакия от десетилетия, вече доведоха до оставката на дългогодишния премиер Роберт Фицо и на бившия вътрешен министър и негов приближен Роберт Калиняк.\r\n\t \r\n\tСега протестиращите настояват и за уволнението на шефа на полицията Тибор Гашпар, но Друкер каза, че не вижда основание за това.\r\n\t \r\n\t\"Реших да напусна, защото не мога да успокоя ситуацията, а поляризацията (в обществото) се запазва. Не мисля, че премахването на Гашпар ще я успокои\", каза Друкер пред репортери в Братислава.\r\n\t \n\n\r\n\tСпоред протестиращите отстраняването на Гашпар ще бъде гаранция, че убийството на Куцияк ще бъде разследвано щателно. Някои от репортажите на Куцияк разнищваха сделките между правителството и най-голямата частна словашка охранителна фирма, чийто собственик е свързан с Гашпар. Шефът на полицията отрича да е вършил нещо нередно.\r\n\t \r\n\tПрезидентът Андрей Киска - отдавнашен политически противник на бившия премиер Фицо, каза, че при назначаването на новия кабинет миналия месец се е договорил с Друкер за необходимостта от смяна в ръководството на полицията.", "date": "2018.04.16", "title": "Вътрешният министър на Словакия подаде оставка, вместо да уволни шефа на полицията"}
{"url": "http://www.mediapool.bg/strategiyata-na-sasht-v-siriya-e-maglyava-diplomatsiyata-e-v-bezizhoditsa-news278009.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрецизно насочена и ограничена във военен план, операцията на САЩ срещу режима в Дамаск не хвърля светлина върху американската стратегия в Сирия и не обещава изход от дипломатическата безизходица във все по-сложната обстановка след седем години война.\r\n\t \r\n\t\"Мисията е изпълнена\", доволно констатира в събота Доналд Тръмп, часове след като тържествено бе анонсирал \"прецизни удари\" в отговор на атаката от 7 април в град Дума, където според американските обвинения Башар Асад е бомбардирал цивилни с отровни газове - зарин и хлор.\r\n\t \r\n\tВашингтон специално изтъква, че американският президент е \"успял да формира (. . .) коалиция\" с \"други две постоянни членки на Съвета за сигурност на ООН\" - Франция и Великобритания.\r\n\t \r\n\tВ случая става дума за \"съюзнически отговор\", подчертава висш американски служител, пожелал анонимност, \"за разлика от самостоятелните действия на САЩ преди година\", когато Доналд Тръмп за пръв път даде заповед за удари след извършена тогава химическа атака.\r\n\t \r\n\tНезависимо от медийния отзвук обаче \"мисията\" всъщност бе пределно ограничена; предшестваха я едноседмични закани и оживени пазарлъци, породили спекулации за възможни офанзиви от съвсем друг мащаб.\r\n\t \n\n\r\n\t\"Всички цели бяха тясно и недвусмислено свързани с производството и складирането на химически оръжия\", \"средствата за доставката им не бяха засегнати\", увери пред АФП Файсал Итани, изследовател от вашингтонския мозъчен център Атлантически съвет.\r\n\t\"Има опасност Асад да възприеме тези удари като послание в смисъл: \"Нямаш право на химически атаки, но всичко друго е позволено, давай смело\", смята той.\r\n\t \r\n\tЗащото САЩ заявиха ясно, че с изключение на тази задача нямат намерение да се месят в конфликта между бунтовниците и сирийската власт, подкрепяна от Русия и Иран.\r\n\t \r\n\t\"Стратегията ни в Сирия остава без промени\", отсече в събота американската посланичка в ООН Ники Хейли.\r\n\t \r\n\t\"Каква стратегия?\" - сякаш отвръщат в хор повечето американски експерти.Мирният процес - \"блокиран\"\r\n\tПреценил като \"легитимни\" ударите, нанесени през уикенда, президентът на Съвета за международни отношения Ричард Хас констатира обаче в Туитър, че \"няма видими промени в американската политика спрямо Сирия\".\r\n\t \r\n\t\"Американците не са действали с цел да отслабят режима\", уверява уважаваният бивш дипломат.\r\n\t \r\n\tДруг бивш служител на Държавния департамент - Никълъс Бърнс, призовава \"да се запази присъствието на американски сили на Север\", изправени срещу джихадистката групировка \"Ислямска държава\", и да бъде създадена \"американско-арабско-европейска дипломатическа коалиция\", която \"да контрира отрицателното влияние на тройката Русия - Иран - Сирия\".\r\n\t \r\n\tАмериканската \"стратегия\" бе представена официално през януари от Рекс Тилърсън, тогава държавен секретар на Доналд Тръмп. Тя предвиждаше трайно присъствие на войски от САЩ в Сирия с цел борба срещу ИД, но и с две допълнителни задачи: да съдействат за оттеглянето на Башар Асад и да парират влиянието на Иран.\r\n\t \r\n\tНакратко, документът предупреждаваше, че изтеглянето на американските сили би създало вакуум, добре дошъл и за сирийския президент, и за експанзионистичните кроежи на Техеран.\r\n\t \r\n\tСлужителите от администрацията все още се позовават на тази реч, но президентът Тръмп, уволнил междувременно Рекс Тилърсън, поднесе наскоро изненада, като изрази желание САЩ бързо да напуснат Сирия, но под натиска на своите съветници и съюзници в крайна сметка не определи график за изтегляне.\r\n\t \r\n\t\"След новите удари Тръмп не повтори \"тръгваме си веднага, щом борбата с ИД приключи, а тя скоро ще приключи\", отбелязва Файсал Итани. \"Значи оставаме още малко, но това всъщност не е стратегия за Сирия, а само елемент от сирийския конфликт\", казва той.\r\n\t \r\n\tОсвен споменатото по-горе американската администрация посочва само, че е решена да придвижи напред женевския мирен процес под егидата на ООН. Същевременно признава, че той е \"изцяло блокиран\", по думите на висш служител от САЩ, който хвърля отговорността върху сирийския режим, \"отказващ да участва в разговорите\", и върху руснаците, \"които не пожелаха достатъчно да натиснат\" Дамаск.\r\n\t \r\n\t\"Щом заявяваш открито, както прави сегашната администрация, че \"всъщност не ни интересува войната\" между Асад и бунтовниците, значи разполагаш с твърде малко средства за натиск\", заключава със съжаление експертът на Атлантическия съвет. Затова според него днес е \"по-малко вероятно отвсякога\" да бъде спасен от безизходицата женевският процес.", "date": "2018.04.16", "title": "Стратегията на САЩ в Сирия е мъглява, дипломацията е в безизходица"}
{"url": "http://www.mediapool.bg/prezidentat-darzhavata-e-na-tamno-da-vklyuchim-prozhektorite-news278002.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКрайно време е  да има прозрачност на собственост, на управленски решения, призова президентът Румен Радев в силно критична публична лекция в Университета за национално и световно стопанство в понеделник. Причината да сме най-бедната страна в Европейския съюз е неефективната институционална среда, заяви той в лекцията си на тема \"Социално-икономическо развитие на България - предизвикателства и перспективи\".\r\n\tСлед приключването й Радев отговори на въпроси на студенти, сред които и такъв би ли направил своя партия. Той каза, че е президент на всички българи, но допусна появата на нови партии, ако общественото недоволство продължи да расте.\r\n\t, заяви Румен Радев, който в момента е политикът с най-висок рейтинг в България.\r\n\t\r\n\tВ лекцията си, която прозвуча като платформа за нов политически проект, той разви пространно тезата за ширещата се непрозрачност в държавата, обяснявайки я метафорично с най-голямата гордост на премиера Борисов - строителството.\n\n\r\n\t\"В момента България прилича на строителна площадка, където нещо строим, но не знаем точно какво, . Някакви хора носят строителен материал и се връщат за нов, а в това време други хора го крадат. Някакви хора ръководят строежа, размахват карти и чертежи, но други хора от тъмното всъщност управляват тях. Някакви хора строят стена – да речем ограда, но е толкова рехава и нестабилна, че трябва да започват да я ремонтират преди да е приключена, защото е тъмно.\r\n\tДруги хора строят пътища и магистрали, но нещо бъркат пропорциите и след тях остават дупки, защото е тъмно..\r\n\tНо едно е ясно -   Това е най-важното, което трябва да направим, за да я има България – \", каза президентът.\r\n\t\r\n\tПрокуратурата и съдът имат  и в България като погнат безкомпромисно крадците, корумпираните, престъпилите закона, независимо дали са от управляващите, опозицията или от собствените им магистратски редици, заяви Радев.\r\n\t\"Когато върнем доверието в държавността, съм сигурен, че предприемчивостта на българина ще доведе до желанието резултати. Трябва да осъзнаем, че сега повече от всякога е необходима .\r\n\t\r\n\t\"В момента сме свидетели на една . На този фон какви цели си поставяме и къде искаме да отидем? Може да речем: крайната цел да ни бъде да станем богати, но много важни са и механизмите, по които да я постигнем. Аз не съм икономист и изобщо не смея да давам съвети или рецепти как да постигнем целите си, как да разгърнем механизма, но си мисля, че думите на един велик писател, философ и хуманист ще бъдат особено актуални за строителите на съвременна и бъдеща България:  каза още той и посочи, че това са думи на Йохан Волфганг Гьоте –\r\n\tПо думите му една политика може да бъде представена за успешна чрез пиар блъфове, но това не може да трае дълго, защото тя трябва да донесе реални ползи, а те се измерват чрез висок жизнен стандарт и качество на живот.\r\n\tАко се сравним с България преди 20-30 г., ще откроим редица успехи – въведена бе демократична конституция, извървян бе пътят към пазарна икономика, бе осъществена приватизация, България бе приета в ЕС и НАТО, законодателството се хармонизира с европейското в редица области, усвоиха се големи по обем европейски средства, привлякоха се чужди инвестиции, разкриха се работещи индустриални зони, разви се инфраструктурата и т.н., каза президентът.\r\n\tВ същото време, продължи той, България е най-бедната държава в ЕС с милиони хора, живеещи в бедност, с пенсионери, които масово мизерстват с пенсии, които са шокиращо ниски за държава членка на ЕС, с ширеща се битова престъпност и корупция.\r\n\t\r\n\tМожем много да разсъждаваме за причините да стигнем до тук и можем да ги търсим във всички посоки – да речем във варварския начин на приватизация в нашето селско стопанство, в дела на сивата икономика, която спъва лоялната конкуренция, може би в използването на държавния бюджет като инструмент за потушаване на социални недоволства и протести, може би в несъстоялата се децентрализация на общините, в липсата на доверие в съдебната система и можем да продължаваме така много, каза още президентът Радев. И изтъкна, че всичко това е в резултата на най-важната причина и тя е политическа – неефективната институционална среда.\r\n\t\r\n\t\"Трябват хора с адекватно образование и култура, с познания за икономическите и обществени процеси, новите технологии, с друг поглед за развитието на България и на света, с други идеи за бъдещето и най-важното с друга енергия и друг морал\", продължи президентът.\r\n\t\"Може да си поставим за основна цел да изкореним бедността и мизерията, да овладеем и надмогнем демографската катастрофа, да спрем обезлюдяването, да върнем повече български граждани от чужбина, да станем богата държава. Според мен крайната цел е важна, но не по-малко важен е механизмът, по който ще я достигнем, а това е , подчерта той.\r\n\t\"Когато говорим за икономика, трябва да помним, че тя е неразривно свързана с политиката, защото тя не може да се развива, ако държавата не създаде необходимите благоприятни условия. И никоя държава няма да успее, ако няма работеща икономика. Успехът на всяка една политика се измерва с ползите, които тя носи за обществото\", каза още президентът.\r\n\tРадев разкритикува и парламента за много чести, а понякога и хаотични промени в законодателството, което води до нестабилност на българския правен ред и съчетано с лоша степен на прилагане, влияе негативно на българската икономика.\r\n\tВсе по-често между две четения се предлагат съществени промени и по този начин се избягва от обществения дебат, обсъждане и оценката за въздействие. Смятам, че частта с общественото обсъждане трябва да бъде изнесена преди всичко. Също така сме свидетели как важни законопроекти, които са всъщност част от управленската програма на правителството, се внасят от народни представители – такъв подход оставя съмнение за бягство от отговорност, каза още президентът.", "date": "2018.04.16", "title": "Президентът: Държавата е на тъмно, да включим прожекторите"}
{"url": "http://www.mediapool.bg/biznesat-e-sreshtu-barziya-rast-na-zaplatite-news278004.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБизнесът за пореден път се обяви срещу бързите темпове на нарастване на заплащането на работещите у нас. Възнагражденията за труд не трябва да се увеличават с процент, по-висок от производителността, смята Българската търговско-промишлена палата (БТПП).\r\n\tПредварителните данни на Евростат за производителността на труда показват, че у нас тя е нараснала с 1.7% през 2017 г. спрямо 2016 г. Така България се класира на 9-о място по увеличение на производителността на труда сред държавите от ЕС, съобщи БТПП. Средно за целия съюз ръстът е 0.8%. Преди нас с по-висока производителност са страни от Централна и Източна Европа – Естония, Литва, Румъния, Латвия, Полша, Чехия, Словения, Унгария.\r\n\tСтраната ни обаче e сред лидерите по ръст на заплати, отбелязва бизнес организацията. За последната година данните показват, че разходите на работодателите за труд само в частния сектор нарастват с 11% спрямо 2016 г. В основната си част на разходите за труд са предимно заплати, които формират около 81%, а останалите са вноски за социални и здравни осигуруровки и данъци (около 19%).\r\n\tЕдинствено Румъния има по-голям ръст по отношение разходите за труд в ЕС през 2017 г. – 12.9%.\r\n\t\"Производителността на труда и разходите за труд не се движат успоредно, а напротив, те са в съотношение 6:1. В своите позиции БТПП нееднократно е отбелязвала, че е важно темповете да се движат паралелно нагоре и да няма дисбаланси\", гласи позицията на бизнес организацията.\r\n\tВлияние върху ръста на разходите за труд оказва и административно наложената минимална заплата от 510 лв. през 2017 г., която бе увеличена с 11% спрямо 2016 г. Осигуровките също бяха увеличени с 1 процентен пункт и това даде отражение също в нарасналите разходи за труд, припомнят от БТПП.\r\n\tПалатата припомня, че средната работна заплата в края на 2017 г в страната. достигна 1095 лв., а за София надвиши 1476 лв. Най-висок ръст в заплащането през 2017 г. се отчита в следните сектори: операции с недвижими имоти, административни дейности, образование, търговия, производство.", "date": "2018.04.16", "title": "Бизнесът е срещу бързия ръст на заплатите"}
{"url": "http://www.mediapool.bg/bdzh-slaga-novi-sedalki-za-mashinistite-news278008.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНови седалки за машинистите и помощник-машинистите монтира \"БДЖ - Пътнически превози\", съобщиха от дружеството. Целта е \"по-голямо удобство за машинистите по време на изпълняване на служебните им задължения\".\r\n\tДо момента са доставени 26 нови седалки за машинисти, които са разпределени в локомотивните депа в страната за монтиране в локомотивите с най-голяма необходимост. Изработени и разпределени са и 40 стола за помощник-машинисти, от които до две седмици ще бъдат изработени общо 120 бройки. Подготвя се и изработването на още 70 седалки за локомотивните машинисти.\r\n\t\"Оборудването на локомотивите с нови седалки е част от програмата за подобряване на условията на труд, която мениджърският екип на националния железопътен превозвач изпълнява, обясняват от дружеството.", "date": "2018.04.16", "title": "БДЖ слага нови седалки за машинистите"}
{"url": "http://www.mediapool.bg/udarite-v-siriya-podsilvat-obraza-na-frenskiya-prezident-kato-chovek-na-deistvieto-news278007.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКогато в ранните часове в събота френски изтребители полетяха към Сирия, френският президент Еманюел Макрон седеше в командна зала без прозорци под Елисейския дворец. Четиридесетгодишният френски лидер, обграден от висши военни и дипломати, следящи военната операция, беше \"спокоен и непоколебим\", каза източник от Елисейския дворец.\r\n\t \r\n\tРешението на Макрон да разпореди френски ракетни удари срещу Сирия заедно със САЩ и Великобритания бележи нов етап в неговото президентство. Това е първият път, когато най-младият президент в съвременната история на Франция, който е на власт от година, използва конституционните си правомощия като върховен главнокомандващ на армията, за да заповяда военен удар.\r\n\t \r\n\tОт избирането си през май миналата година Макрон винаги е горял от желание да демонстрира военната мощ на Франция. Той скъса с традицията, като направи дългото си преминаване по Шан-з-Елизе при встъпването си в длъжност, застанал в открит военен джип.\r\n\t \r\n\tМакар да е първият френски президент, който нито е служил в армията, нито е карал задължителна военна служба, той се е обличал в униформа на военновъздушните сили и е бил сниман да пристига с хеликоптер на ядрена подводница.\r\n\t \n\n\r\n\tМакрон реши да продължи военните намеси на предишното френско правителство в чужбина - важни операции срещу джихадистите в Западна Африка и \"Ислямска държава\" в Сирия и Ирак, но не беше предприемал военни действия. Френските военновъздушни сили действат в Сирия от 2015 г., водейки борба с ИДИЛ, но до този уикенд никога не бяха атакували правителствени обекти.\r\n\t \r\n\tОще преди френските изтребители да се върнат на родна земя, служители от Елисейския дворец горяха от желание да подчертаят, че Макрон пристъпва към \"следващия етап\" с цялата сила на огромната френска мрежа за чуждестранна дипломация. Служителите обясниха, че Макрон се стреми да използва импулса от ударите, за да продължи да настоява за прекратяване на огъня и \"политически процес\" в Сирия.\r\n\t \r\n\tЗа центристкия президент външната политика означава да тласне Франция към предната линия на сложната и фрагментираща се световна сцена, опитвайки се да разговаря с всички - с особен фокус върху тези, които може да не искат да чуят какво той има да каже.\r\n\t \r\n\tСмята се, че при управлението на Макрон френската дипломация се стреми да запълни празнините, оставени от по-дистанцирания Тръмп и британската министър-председателка, чието внимание е погълнато от Брекзита. Макрон беше единственият лидер от триото, провел според френски служител откровен телефонен разговор с руския президент Владимир Путин преди ударите и твърд разговор с турския президент Реджеп Тайип Ердоган след това.\r\n\t \r\n\tБившият френски външен министър Юбер Ведрин настоя, че ударите са подсилили дипломацията на Франция, показвайки, че на Париж може да се има доверие.\r\n\t \r\n\tМакрон постави на карта политическата си репутация в момента, когато миналата година обеща, че доказаната употреба на химически оръжия в Сирия лично за него е червена линия. Той ми каза миналото лято: \"Когато прокарваш червени линии, ако не знаеш как да се увериш, че те се спазват, избираш да си слаб. Това не е моят избор.\"\r\n\t \r\n\tРъководителят на социологическата агенция \"Виавойс\" Франсоа Мике-Марти каза: \"Като се има предвид, че Макрон се стреми да си изгради ясен политически образ, щеше да му е трудно да не се намеси. Той иска да изглежда като човек на действието, способен да предприема твърди действия там, където предшествениците му не успяха\".\r\n\t \r\n\tПрез 2013 г. бившият социалистически президент Франсоа Оланд искаше да нанесе удар срещу Сирия заради използването на химически оръжия, но не можа да действа сам, след като САЩ при президентството на Барак Обама не се намесиха.\r\n\t \r\n\tМике-Марти обаче каза, че ударите в Сирия са намеса, която е по-трудно да се обясни на френското обществено мнение, отколкото военните действия на Оланд срещу джихадистите в Мали и после срещу ИДИЛ. Мишените на Оланд се смятаха от френското обществено мнение за \"абсолютен враг\", докато въпросът със Сирия е по-сложен.\r\n\t \r\n\tФранция - бившата колониална сила в Сирия, се опита да обясни на общественото мнение, че е поразила обектите за производство и складиране на химически оръжия като част от задължението си да защитава международното право. Близо 100 години след като Франция преживя химически атаки на своя земя през Първата световна война, Париж каза, че е действал, за да предотврати още убийства.\r\n\t \r\n\tСирия обаче продължава да е огромно предизвикателство за Макрон в труден за него период във вътрешната политика.\r\n\t \r\n\tМакрон от месеци се сблъсква със стачки на работещите в железопътния транспорт заради значителните промени в националната железопътна система, както и със студентски протести заради новата процедура за прием в университетите. Той настоява, че ще остане непоколебим. Но макар рейтингът му на одобрение да остава общо взето стабилен - около 40 процента, подкрепата му сред по-бедните избиратели и тези от работническата класа намалява, което създава впечатление, че страната е разделена между имащите и нямащите.\r\n\t \r\n\tВъншната политика обаче винаги е била силата на Макрон според социологическите проучвания. Досега анкетите показват, че две трети от френските избиратели одобряват действията му на световната сцена, \"дори тези с умерени доходи\", каза Мике-Марти.\r\n\t \r\n\tМакрон нямаше нужда от парламентарна подкрепа, за да удари Сирия, но трябва да уведоми Националното събрание в идните дни и ще се проведат дебати без гласуване. Част от политическата опозиция вече критикува Макрон. Жан-Люк Меланшон от крайната левица нарече ударите \"северноамериканска атака на отмъщение и безотговорна ескалация\", в която Франция не е трябвало да участва. Крайнодясната лидерка Марин Льо Пен каза, че Франция е пропуснала възможност да покаже, че е \"независима сила\" на международната сцена.\r\n\t \r\n\tПолитологът Жером Фурке от Френския институт за изследване на общественото мнение каза: \"Политическите реакции отразяват усещането, че няма съгласие от едната или другата страна. Това е сложна тема, а ситуацията на място е доста объркана. За да се усложнят нещата, Франция все още е изправена пред съвсем реална терористична заплаха, която оказва влияние върху общественото мнение.\"\r\n\t \r\n\tПо БТА", "date": "2018.04.16", "title": "Ударите в Сирия подсилват образа на френския президент като човек на действието"}
{"url": "http://www.mediapool.bg/tsatsarov-iska-reforma-na-zatvorite-nai-opasnite-prestapnitsi-da-badat-na-edno-myasto-news278003.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГлавният прокурор Сотир Цацаров се обяви в понеделник за реформа в местата за лишаване от свобода и пенитенциарната система, която да въведе по-строг режим на сигурност в затворите и следствените арести, така че да се ограничат бягствата.\r\n\tЕдна от основните му идеи в тази посока е създаването на специален затвор за особено опасни престъпници, \"който да е технически обезпечен, с високо ниво на сигурност\".\r\n\t\"Необходим е далеч по-строг режим в местата за лишаване от свобода от досегашния\", обобщи главният прокурор в Пловдив по повод скорошните бягства на осъдени от Софийския и Пловдивския затвор.\r\n\tСпоред Цацаров през последните 10 години постоянно се говори за съдебна реформа, но никой не помисля за реформа в местата за лишаване от свобода, която щяла да бъде далеч по-лесна за осъществяване. Като основна слабост в сигурността на затворите в момента той посочи организацията на работа на надзорно-охранителния състав в местата за лишаване от свобода.\r\n\t\"В момента има затвори, в които един надзирател отговаря за 19 лишени от свобода, но в други съотношението е 1 към 20, 1 към 49 и така нататък\", посочи главният прокурор, отбелязвайки, че при това положение бягство, като това на Владимир Пелов и Радослав Колев от Централния софийски затвор, рано или късно е щяло да се случи.\n\n\r\n\tДругият основен проблем, според Цацаров, е ниското заплащане на надзирателите, заради което те протестират напълно основателно.\r\n\t\"Няма нищо лошо, нищо нередно да кажем, че трябва да се забрани всякакво внасяне на предмети отвън, освен тези, които са от първа необходимост, както и че всички затворници с такъв режим трябва да бъдат с униформи и трябва да бъдат при абсолютно еднакви условия. Докато това не се постигне, докато не се осигури необходимото материално и техническо осигуряване на надзирателите, всичкото това ще се повтаря всеки и всеки път\", добави главният прокурор.\r\n\tКато допълнителен проблем той посочи непоследователната ръководна политика в Главната дирекция \"Изпълнения на наказанията\" (ГДИН) в правосъдното министерство, която от дълго време няма постоянен шеф, а само изпълняващ функциите. По думите му на ръководството на дирекцията трябва да се осигури професионално спокойствие, което означава назначенията там да бъдат освободени от политически връзки и да бъде осигурен необходимият финансов ресурс.", "date": "2018.04.16", "title": "Цацаров иска реформа на затворите – най-опасните престъпници да бъдат на едно място"}
{"url": "http://www.mediapool.bg/savetnik-na-vitseprezidenta-na-sasht-podade-ostavka-dva-dni-sled-kato-be-naznachen-news278012.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДжон Лернър, съветник по националната сигурност на вицепрезидента на САЩ Майк Пенс, подаде оставка снощи, само два дни след официалното си назначаване на поста поради скандал в Белия дом, който излезе на първите страници на вестниците, предаде Ройтерс, като цитира служител на Белия дом.\r\n\t \r\n\tНазначението на Лернър в екипа на Пенс беше едно от най-краткотрайните в Белия дом, известен с честата смяна на служителите. Това е първият подобен случай, засягащ вицепрезидента Пенс, който се старае да не бъде замесван в конфликтите.\r\n\t \r\n\tВ петък канцеларията на вицепрезидента обяви, че Джон Лернър, високопоставен помощник на постоянната представителка на САЩ в ООН Ники Хейли, е назначен за главен съветник на Пенс по външнополитическите въпроси. В неделя вечерта канцеларията съобщи, че той е подал оставка.\r\n\t \r\n\tВ петък, докато Пенс и високопоставените му съветници били на осемчасов полет до Перу за срещата на върха на двете Америки, президентът на САЩ Доналд Тръмп бил информиран погрешно, че Лернър е член на движението \"Никога Тръмп\" - републиканци, които се противопоставят на президента. На вътрешнопартийните избори за определяне на кандидата на Републиканската партия Лернър подкрепи Марко Рубио.\r\n\t \r\n\tПенс се обадил по телефона на Тръмп и намалил напрежението, съобщава служителят на Белия дом. Кратката драма достигна до обществеността вчера, след като американският новинарски портал Аксиос съобщи, че Тръмп първоначално наредил на началника на канцеларията си Джон Кели да го уволни и попитал защо Пенс го е избрал.\r\n\t \n\n\r\n\tСлед това в неделя вечерта Лернър предложил да подаде оставка, \"за да намали до минимум конфликтите и вътрешните драми\", съобщава служителят на Белия дом. Пенс решил, че това е най-добрият вариант.\r\n\t \r\n\tЛернър се връща на работа при Хейли.", "date": "2018.04.16", "title": "Съветник на вицепрезидента на САЩ подаде оставка два дни след като бе назначен"}
{"url": "http://www.mediapool.bg/berlin-e-solidaren-s-udarite-v-siriya-makar-da-ne-uchastva-v-tyah-news278010.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманският министър на икономиката Петер Алтмайер обясни защо Германия не взе участва във военните удари през почивните дни.\r\n\t \r\n\tАлтмайер, който е съюзник на германския канцлер Ангела Меркел, каза за таблоида \"Билд\", че, \"само защото не участвахме в ударите, не означава, че \"стоим настрана\".\r\n\t \r\n\t\"Солидаризираме се със Запада, но сме поели други мисии, например за обучение на /кюрдските/ сили пешмерга\", изтъкна министърът.\r\n\t \r\n\tСамата Меркел каза в събота, че подкрепя ударите срещу Сирия, извършени от САЩ, Великобритания и Франция, и ги нарече \"необходими и уместни\".\r\n\t \r\n\tВъздушните удари бяха извършени на 7 април в отговор на предполагаема химическа атака близо до столицата Дамаск и бяха насочени срещу химическата програма на сирийското правителство. Сирия и Русия многократно отрекоха такава атака да е била извършвана.\r\n\t \n\n\r\n\tПрез почивните дни германският външен министър Хайко Маас говори, че се търси \"друг формат\" за преговори за Сирия, тъй като разговорите в Съвета за сигурност на ООН са в задънена улица.", "date": "2018.04.16", "title": "Берлин е солидарен с ударите в Сирия, макар да не участва в тях"}
{"url": "http://www.mediapool.bg/zaradi-visokata-subsidiya-gerb-narushava-sobstveniya-si-ustav-news278014.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-голямата политическа партия ГЕРБ е взела милиони левове субсидия за политическата си дейност през изминалата 2017 година, но е събрала минимално количество членски внос от симпатизантите си, с което нарушава собствения си устав. Това сочи проверка на Mediapool на база публикуваните в понеделник отчети на политическите партии за финансовата им дейност през изминалата година.\r\n\tДокументацията показва, че през 2017 г управляващата формация е получила държавна субсидия в размер на 14 513 00 лева. От тях са изразходвани 11 316 000 лева. Административните разходи, които плаща формацията, са почти 5 млн. лева.\r\n\tЛюбопитен момент е, че най-голямата партия в парламента е събрала минимално количество членски внос от симпатизантите си, а приходите от членски внос в БСП и ДПС са в пъти по-високи. Според справката, публикувана на страницата на Сметната палата, за миналата година в касата на ГЕРБ са постъпили около 110 000 лева от членски внос. В ДПС той е почти 500 000 лева, а сумата в БСП надхвърля 1 000 000 лева.\r\n\tЧленският внос в партията на Борисов е 2 лева годишно, а уставът (най-висшият партиен документ – бел.авт) ясно постановява, че членовете, които не го заплащат своевременно, се изключват.\r\n\tПотърсен за коментар, административният секретар на формацията Цветомир Паунов каза пред Mediapool, че членската маса на ГЕРБ към 2017 година е наброявала малко над 93 000 души. Ако партията изпълняваше устава си в касата й би трябвало да има 186 000 лева. Сумата обаче е с над 70 000 по-малко, което би трябвало да означава, че 35 000 души трябва да са изключени.\n\n\r\n\t″Някои хора забравят, да, напомняме им, после пак забравят. Но сега текат отчетно-изборни събрания по места и ще могат да го сторят″, каза Паунов. ″Въпреки че са закъснели над година, няма да бъдат изключени, както гласи уставът″, допълни той.\r\n\tВтората по големина партия в парламента - БСП - пък събрала от членски внос 1 139 000 лева. Субсидията на формацията за миналата година е 10 513 000 лева. Разходите на социалистите са около 5.5 млн лева.\r\n\tСубсидията на ДПС за 2017 година е 4 511 00 лева, а членският внос на формацията е близо половин милион.\r\n\tКоалиционните партньори на ГЕРБ в управлението НФСБ, ВМРО и Атака също са предали отчетите си в срок. Бюджетната субсидия на ВМРО е 1 285 000, на НФСБ – 1 449 000 лв, а на Атака – 1 474 000 лева.\r\n\tДругата парламентарна формация – Воля е получила сума от държавния бюджет в размер на 1 477 000 лева.\r\n\tИзвънпарламентарните формации не получават субсидия, тъй като по-голямата част от тях се явиха на последните парламентарни избори в коалиции, които не прескочиха бариерата от 4%.\r\n\tОбщо 137 политически сили са подали годишните си финансови отчети. Така те са спазили предвидения в закона срок за представянето им.\r\n\t\r\n\tОбщо 25 партии не са декларирали финансовите си отчети. От тях действащи са 18 партии, а останалите седем са били прекратени през миналата година.\r\n\tДействащите 18 партии, които не са подали финансовия си отчет, са \"Благоденствие-обединение-градивност\", \"Българска индустриално аграрна партия\", \"Български земеделски съюз\", \"Вот-Консерватори\", \"Гражданска сила\", \"Движение за равноправен обществен модел (ДРОМ)\", \"Движение народен юмрук за защита на пенсионери, безработни и социално слаби граждани\", \"Другата България\", \"Европейска сигурност и интеграция (ЕСИ)\", \"Либертас България\", \"Народняшка земеделска партия Никола Петков\", \"Национално патриотично обединение\", \"Обединена България\", \"Политическо движение заедно за Сливен\", \"Роден край\" и \"Съюз на демократичните партии и движения\".\r\n\tЧетири от тези партии правят за втора поредна година нарушението и заради това Сметната палата ще сигнализира прокуратурата. Според Закона за политическите партии съдът може да постанови разпускане на дадена партия, когато тя \"не е подала годишните си финансови отчети пред Сметната палата за две последователни години\". Четирите политически сили са \"Български земеделски съюз\", \"Гражданска сила\", \"Народняшка земеделска партия Никола Петков\" и \"Национално патриотично обединение\".\r\n\tСедемте партии, които не са подали отчети и са прекратени през 2017 г., са \"Български граждани ЗБОРИМ\", \"Движение за благоденствие и възход\", \"Камара на експертите\", \"Национално движение за свобода и демокрация (НДСД)\", \"Обединена партия на пенсионерите в България (ОППБ)\", \"Партия движение за социална солидарност\" и \"Съюз на репресираните в България след 09.09.1944 г.\".\r\n\tОт Сметната палата уточняват, че \"Национално движение за стабилност и възход (НДСВ)\" и \"Нова сила\", са подали финансовите си отчети в срок, но не са спазили изискванията за формата, съдържанието и начина на подаване.\r\n\tПо закон всички партии, които не са представили отчети, както и тези, чийто отчети не отговарят на изискванията, ще бъдат глобени. Санкцията е от 5000 до 10 000 лв.", "date": "2018.04.16", "title": "Заради високата субсидия ГЕРБ нарушава собствения си устав"}
{"url": "http://www.mediapool.bg/germaniya-smyata-che-rusiya-stoi-zad-kiberataka-sreshtu-vanshnoto-y-ministerstvo-news278011.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГермания трябва да приеме, че Русия стои зад кибератака срещу външното й министерство в края на миналата година, заяви германският външен министър Хайко Маас, цитиран от Ройтерс.\r\n\t \r\n\tМаас посочи редица проблемни според него действия на Русия, включително липсата на напредък в прилагането на прекратяване на огъня в Източна Украйна, нападение с отровно вещество във Великобритания, руската подкрепа за сирийското правителство, усилията на Москва за оказване на влияние върху избори на Запад и кибератаката.\r\n\t \r\n\t\"Срещу нашето външно министерство беше извършена кибератака, за която трябва да допуснем, че е била осъществена от Русия\", каза Маас по телевизия Цет Де Еф.\r\n\t \r\n\t\"Ние не можем просто да се правим, че не виждаме всичко това . . . И мисля, че е не само разумно, но и необходимо да се изтъкне, че не смятаме тези неща за конструктивен принос\", заяви той.", "date": "2018.04.16", "title": "Германия смята, че Русия стои зад кибератака срещу външното й министерство"}
{"url": "http://www.mediapool.bg/rumen-radev-raznishti-zapadnite-sayuznitsi-za-siriya-news278005.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Румен Радев се изказа критично за на САЩ, Великобритания и Франция в Сирия и индиректно се дистанцира от правителството, което ги подкрепи. Позицията му, претендираща да е нещо като военнополитически анализ на ефекта от операцията на западните съюзници, тотално пропусна мотивацията за провеждането й – а именно предполагаемата употреба на химически оръжия от страна на сирийския режим. Цялостната оценка на президента не е далеч от тази на Русия, с тази разлика, че Радев се въздържа да окачестви съюзниците от НАТО като агресори.\r\n\tВ настоящата свърхнапрегната ситуация между Русия и НАТО – както по отношение на Сирия, така и по казуса \"Скрипал\", българският президент смята за нормално да замине в Москва и да се срещне с Владимир Путин.\r\n\tСлед публичната си  в понеделник в УНСС той поясни, че дати за негова визита в Москва се уточняват, но засега става въпрос за 21 и 22 май. Посещението на руския президент в България е обсъждано само по принцип, засега няма никакви точни периоди и дати за него, добави Румен Радев.\r\n\tПредвид категоричната позиция на ЕС и НАТО по отношение на случая \"Скрипал\" и на използването на химическо оръжие в Сирия, президентът бе попитан дали смята, че точно сега е моментът да се организира негово посещение в Русия. Той отговори, че българският културен, световен и цивилизационен принос не може да става залог на политическо противопоставяне.\r\n\tТочно във времена на конфронтация ние трябва да поддържаме диалога, трябва да търсим общите интереси в борбата срещу тероризма, в това как да снижаваме това напрежение. В тази връзка мисля, че диалогът и каналите за него трябва да бъдат запазени, добави държавният глава.\n\n\r\n\tМоят призив е - по-малко оръжия, повече диалог, заяви Радев по време на лекция в УНСС в отговор на въпрос на студент от аудиторията за операцията на САЩ, Великобритания и Франция в Сирия.\r\n\tПолитиците на всички участващи страни все повече се съблазняват да привеждат в действие самолети, кораби, друга техника, за да реализират своите политически амбиции. Трябва да се има предвид, че когато изпращаш цялата тази техника, тези оръжия се управляват от хора - с техните емоции и страхове. Само едно изтърваване на нервите, една грешка и сме на прага на директен сблъсък. Това трябва да се отчита, каза президентът.\r\n\tПосле разясни, че за успеха на една военна операция се съди по ефектите, които тя постига, и направи следния разбор: .\r\n\tРадев изтъкна, че според него основният ефект беше върху ООН. Тази операция доказва, че ООН е все по-често пренебрегвана, а никой не може да я замести засега. Това увеличава риска за света вместо да го намалява, коментира Румен Радев.\r\n\tТой добави, че ситуацията в Сирия се различава много от двете войни в Залива, Косово и Либия. Тогава беше просто - имахме коалиция срещу режима. Сега на театъра на военните действия в Сирия имаме от една страна - САЩ, Франция и Великобритания, имаме и други силни играчи -Турция, Израел, Иран, всеки от които преследва собствени интереси и провежда независими операции. , коментира държавният глава.\r\n\tСлед лекцията, в отговор на репортерски въпрос Радев каза, че правителството не е съгласувало с него приетата си в събота позиция за ударите на западните съюзници в Сирия.\r\n\tПрезидентът индиректно потвърди и това, че  от партньорските държави, участвали в операцията, за нейното провеждане, а информацията е дошла от българските служби. Служба \"Военна информация\", ДАР свършиха своята работа, те успяха все пак да информират най-вече и за нашите граждани, които се намират в тази държава, каза Румен Радев.\r\n\tПопитан дали правителствената позиция е трябвало да бъде съгласувана с него, президентът коментира, че това е въпрос на процедури на комуникация и че той е винаги отворен за комуникация и диалог.\r\n\tВие си направете изводите, в случая не става въпрос за доверие, коментира президентът в отговор на въпрос дали това, че партньорите ни не са ни уведомили, означава, че ни нямат доверие. Според мен това ясно показва коя държава с какъв военен капацитет разполага, добави Румен Радев.\r\n\tНационалната сигурност винаги е актуален проблем, особено във все по-влошаващата се среда за сигурност. Очаквам на този Консултативен съвет за национална сигурност да стане ясно още веднъж какви са мерките, предприемани от България за неутрализиране на рисковете и заплахите пред нашата сигурност, каза президентът, попитан защо е променил темата на предстоящото заседание на КСНС.\r\n\tТой припомни, че преди почти година имаше КСНС с ясно взети решения за изграждане на необходимите отбранителни способности, за модернизацията на армията и за повишаване на статуса на военнослужещите.\r\n\tИскам да чуя отговори какво трябва да се направи, за да бъдат изпълнени тези решения, добави държавният глава.\r\n\tТой каза, че на заседанието ще бъде обсъдена обстановката не само в Сирия, но и на Балканите.\r\n\tЩе се дискутира средата за сигурност, и в Сирия, в глобален план, както и на Балканите - в регионален, където обстановката също не е от най-спокойните, както и какво правят съседите ни, какви модернизационни програми разгръщат, какви разходи дават за въоръжение, за какво се готвят. Ще се обсъжда и какво правим ние като модернизационни програми и належащи мерки. Колективната система за сигурност в НАТО, колективната отбрана не неглижира изграждането на наш собствен отбранителен капацитет, а го налага, напомни президентът.", "date": "2018.04.16", "title": "Румен Радев разнищи западните съюзници за Сирия"}
{"url": "http://www.mediapool.bg/borisov-prizova-sarbiya-i-kosovo-da-zapochnat-pregovori-news278006.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПремиерът Бойко Борисов препоръча на Косово и Сърбия да започнат преговори, тъй като ако не постигнат споразумение, и двете държави няма да влязат в Европейския съюз.\r\n\tВ понеделник Борисов се срещна в Прищина с косовския президент Хашим Тачи, подготвяйки основния си приоритет във външната политика – срещата между ЕС и страните от Западните Балкани в София.\r\n\tБорисов посочи, че на срещата в София всички шест държави от Западните Балкани трябва да декларират пред Брюксел, че ще решават противоречията помежду си, включително и проблемите между Прищина и Белград.\r\n\tБорисов обеща да убеди Брюксел, че \"тук не е страшно\", а Тачи - че Косово ще продължи да търси решение на двустранните си проблеми със Сърбия\r\n\tТачи връчи на Борисов \"Медал за независимост“ заради приноса му към развитието на косовската държавност и 10-годишнината от обявяването на независимо Косово. България е една от страните, които първи признаха независимостта на Косово през април 2008 година.\n\n\r\n\t\"Когато имам срещи с лидерите от региона на Балканите, винаги призовавам за разбирателство, да дадем възможност ЕС да знае, че ще приеме държави без проблеми, чиито политически елити могат така да водят народите си, че да няма война. Тогава и ЕС ще гледа на нас с различни очи“, каза Борисов.\r\n\tТой изрази очакване, че Прищина и Белград, Атина и Скопие ще продължат диалога помежду си, за да открият пътя си напред към ЕС и НАТО.\r\n\t\"Огромна тежест носите, разчитам на вас. Всичко останало дори не бих го нарекъл алтернатива, защото алтернатива е когато може да избираш, а предишната алтернатива я видяхме – паравоенните формирования, дори не искам да се обръщам към този период, който върна всички назад“, посочи българският министър-председател, цитиран от правителствената пресслужба.\r\n\tТой отново призова егоизмът на Балканите да бъде забравен, защото, проявен дори в една държава, ще предизвика катаклизъм във всички останали.\r\n\t\"Пътят към Европа е единственият път за Косово“, заяви президентът Тачи и благодари за приноса на България и на министър-председателя Борисов за поставянето на Западните Балкани във фокуса на Българското председателство на Съвета на Европейския съюз.\r\n\tТой подчерта, че страната му ще продължи диалога със Сърбия и ще извърви \"истински мирен процес в региона“.\r\n\tБорисов и Тачи изтъкнаха важността на Срещата на върха в София през май и сериозната политическа и техническа подготовка за нея.\r\n\t\"Тази тема беше невъзможна преди година, сега сме в напреднал диалог“, коментира Борисов.", "date": "2018.04.16", "title": "Борисов призова Сърбия и Косово да започнат преговори"}
{"url": "http://www.mediapool.bg/haos-konsultatsii-kak-tramp-vze-reshenie-da-udari-siriya-news278013.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗа втори път през своя мандат президентът Доналд Тръмп се взираше ужасен в снимки на деца, убити при химическа атака в Сирия.\r\n\t \r\n\tИ за втори път през мандата му тези тежки гледки го тласнаха към военни удари срещу страна, която според него е капан за САЩ.\r\n\t \r\n\tНа моменти подготовката на ударите в петък вървеше, както си му е редът - обичаен процес на вземане на решения от един необичаен президент. Той поиска информация от съветниците си по национална сигурност и свика съвещания в Ситуационния център. Консултира се със съюзници, които споделяха гнева му от идващите от Сирия снимки на деца и възрастни, очевидно убити или пострадали от отровен газ.\n\n\r\n\t \r\n\tНо в други моменти изби хаотичната природа на Тръмп като президент. Той намекна за плановете си с войнствени и понякога объркващи туитове. И беше вбесен от законовите заплахи, изникващи около него, включително от обиска на жилището и офиса на дългогодишния си адвокат.\r\n\t \r\n\tПрез това време американски и западни представители казаха, че е ясно, че Тръмп има намерение да предприеме военни действия. Според двама западни дипломати, запознати с разговорите с Франция и Великобритания, въпросът не е бил дали да се удари, а как да стане това по начин, който да не се ограничава само до \"наказване\" на режима на Асад, а да намали способностите му да използва химически оръжия в бъдеще.\r\n\t \r\n\tДипломатите и американски представители настояха да останат анонимни, защото нямат право да коментират публично поверителните разговори.\r\n\t \r\n\tСпоред служители ежедневно Тръмп участва в много брифинги и съвещания на най-високо ниво в Ситуационния център. Тръмп е бил съветван за Сирия от Джон Болтън, новоназначения му съветник по националната сигурност, който има репутация на войнолюбец и \"ястреб\", и от министъра на отбраната Джеймс Матис, който е искал да се гарантира, че военните действия ще бъдат обвързани с една по-широка стратегия. \r\n\t \r\n\tНа правителствено заседание в понеделник Тръмп заклейми \"жестоката атака\" и обеща бързи мерки.\r\n\t \r\n\tВъв вторник Тръмп разговаря както с френския президент Еманюел Макрон, така и с британския премиер Тереза Мей. Представители на трите страни се събраха във Вашингтон, докато съюзниците се опитваха да решат кой ще участва и какъв ще е възможният удар.\r\n\t \r\n\tНо Тръмп все още нямаше твърди уверения, че съюзниците ще се присъединят. Въпреки че и трите западни страни бяха убедени, че е използвано химическо оръжие, международните инспектори не бяха стигнали до мястото на атаката и не беше ясно какви доказателства биха могли да представят техните правителства.\r\n\t \r\n\tДокато вървяха преговорите какъв да е отговорът, Тръмп получи още удари - изненадващият обиск на жилището и офиса на личния му адвокат Майкъл Коен и новата книга на уволнения директор на ФБР Джеймс Коми. Особено вбесен беше от обиска, извършен частично по препоръка на специалния прокурор Робърт Мълър, чието разследване за руска намеса в изборите от 2016 г. хвърля сянка върху президента.\r\n\t \r\n\tДокато продължаваха разискванията, Тръмп изригна в Туитър. В сряда той внесе смут в целия процес, като написа на Русия \"да се готви\", защото ракетите \"идват, и ще бъдат хубави, нови и \"умни\"! След като бе критикуван, че е разкрил стратегията си, на следващия ден написа в Туитър, че не е посочил времето на атаката и добави:\"Може де е много скоро или изобщо не толкова скоро!\"\r\n\tВ четвъртък Тръмп вече бе взел окончателното решение да разпореди удара. Служители казаха, че планът да се ударят три цели в Сирия цели да няма \"косвени щети\", включително за руските обекти. \r\n\t \r\n\tПопитани, защо президентът действа сега, като се има предвид, че се твърди, че правителството на Асад е използвало поне 50 пъти химически газ, представители на администрацията казаха, че според тях съществуват \"неопровержими доказателства\" за използването на химически оръжия. Много от доказателствата са от свидетелства на очевидци, както и видеа и снимки, направени от хуманитарни служители, жертви на атаките и от неназовани разузнавателни източници за намерени впоследствие варелни бомби и туби с хлор.\r\n\t \r\n\tСпоред служители Тръмп е бил също така разочарован, че са се провалили икономическите, дипломатическите и политическите усилия Асад да бъде убеден, че използването на химически оръжия не е в негов интерес.\r\n\t \r\n\tЦял ден след като Тръмп бе взел решение, правителството до голяма степен успя да запази намеренията му в тайна. Туитовете спряха и служители на Белия дом намекнаха на журналистите, че Тръмп може би ще прекара петък вечер, вечеряйки в хотела си във Вашингтон.\r\n\t \r\n\tНо в 21:01:30 часа в петък Тръмп направи телевизионно обръщение към нацията и обяви, че ударите са започнали.\r\n\t \r\n\tДокато падаха ракетите, един служител обясни, че през изминалата седмица президентът е съобщил на американците чрез туитове какви са намеренията му. Сега, каза той, се изпълняват заповедите му.\r\n\t \r\n\tВ събота сутрин Тръмп вече празнуваше \"перфектно нанесения удар\".\r\n\t \r\n\t\"Мисията е изпълнена!\", написа той.", "date": "2018.04.16", "title": "Хаос, консултации:  Как Тръмп взе  решение да удари Сирия"}
{"url": "http://www.mediapool.bg/bivshiyat-shef-na-fbr-tramp-e-moralno-nesposoben-da-bade-prezident-news277987.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп е \"морално неспособен\" да ръководи Съединените щати, възможно е Русия да има компрометиращи материали срещу него и в действията му има известни признаци за възпрепятстване на правосъдието, заяви бившият директор на ФБР Джеймс Коми в интервю за телевизия Ей Би Си.\r\n\t\"Не вярвам на тези истории, според които той страдал от умствена недостатъчност или че бил в първия стадий на деменцията\", заяви Коми, който бе уволнен от Тръмп през май 2017 година. \"Не смятам, че той е медицински непригоден. Смятам, че той е морално неспособен да бъде президент\", заяви бившият директор на ФБР. Той изрази пред Ей Би Си убеждение, че е бил уволнен заради разследването за предполагаема руска намеса в президентските избори в САЩ през 2016 година.\r\n\tИнтервюто беше по повод публикуването на новата книга на Коми \"Висша лоялност\", в която той представя своята версия за събитията около уволнението си, разследването на предполагаемата руска намеса в изборите в САЩ и имейлите на Хилари Клинтън. В нея той сравнява Тръмп с дон на мафията и заявява, че начинът, по който ръководи страната, се базира на егото му и на лична лоялност.\r\n\tНяколко часа преди интервюто да бъде излъчено, Тръмп отправи остри обвинения срещу Коми в Туитър, наричайки го \"непостоянен\", \"определено НАЙ-ЛОШИЯТ директор на ФБР в историята\" и заяви, че той би трябвало да бъде в затвора за предаване на класифицирана информация и за лъжи пред Конгреса.\r\n\tДо уволнението си през май миналата година Коми водеше разследването за евентуални връзки между Русия и предизборния екип на Тръмп. Бившият директор на ФБР определи като стъписваща идеята, че Русия може да има компрометираща информация за американски президент, но добави, че в случая с Тръмп не може да изключи тази възможност.\n\n\r\n\tПо думите на Коми президентът на САЩ \"трябва да вдъхва респект и да изповядва ценностите, които са в сърцето на нашата страна\". \"Най-важната /от тези ценности/ е истината, а този президент не е способен да го направи\", подчерта бившият шеф на ФБР.\r\n\tОсвен това Коми заяви, че според него Тръмп се отнася към жените като към \"парчета месо\".", "date": "2018.04.16", "title": "Бившият шеф на ФБР: Тръмп е морално неспособен да бъде президент"}
{"url": "http://www.mediapool.bg/razsledvashtite-ot-ozho-za-atakata-v-duma-ne-mogat-da-stignat-do-tam-news278016.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМисията на Организацията за забрана на химическите оръжия (ОЗХО) още не е пристигнала в сирийския град Дума, където да разследва химическата атака от 7 април, погубила десетки хора и довела до ракетните удари на западните съюзници в Сирия на 14 април, потвърди генералният директор на ОЗХО Ахмет Юзюмджу, цитиран от Франс прес и ДПА.\r\n\t\"Участвалите в подготвителните срещи в Дамаск сирийски и руски официални представители са уведомили екипа, че все още трябва да се решат някои проблеми със сигурността преди да се отиде в града\", каза Юзюмджу на заседание на Изпълнителния съвет на ОЗХО. Екипът от девет експерти на ОЗХО, който в момента е в Дамаск, трябва да бъде допуснат в Дума възможно най-скоро, добави той.\r\n\tМеждувременно сирийските власти са предложили да организират интервюта с 22-ма свидетели в Дамаск.\r\n\t\"Безпрепятственият достъп е от съществено значение. Русия и Сирия трябва да сътрудничат\", заяви в Туитър британската делегация, цитирана от \"Гардиън\".\r\n\tСпоред Петер Лайке, шведския представител в изпълнителния съвет на ОЗОХ, Сирия и Русия са казали на инспекторите, че сигурността им не може да бъде гарантирана.\n\n\r\n\tВ изявление, което може да се разглежда като опит за осуетяване на мисията, руският зам.-външен министър Сергей Рябков заяви, че инспекторите няма да бъдат допуснати на мястото докато не им бъде издадено съответното разрешение от ООН. Той каза, че мисията не е получила одобрението на Департамента за сигурност и безопасност на ООН и затова на екипа не е било дадено разрешение да отиде в град Дума.\r\n\tБританският постоянен представител в ОЗОХ Питър Уилсън обаче опроверга това твърдение на Рябков. Според него ООН е дала зелена светлина на инспекторите от ОЗХО да отидат на мястото на предполагаемата атака, но те не са успели да стигнат в Дума, тъй като сирийското правителство и Русия не са дали гаранции за сигурността им.\r\n\tУилсън предупреди, че ако не бъдат \"подведени под отговорност организаторите на на атаката, това само ще увеличи риска от използване на химически оръжия в Сирия и извън нейните предели\".\r\n\tОфициални руски военни представители бяха на мястото на атаката в Дума дни преди екипът на ОЗОХ да пристигне в Дамаск, което предизвика опасения, че са извършени действия за прикриване на улики. Именно такива съмнения огласи американският посланик в ОЗОХ Кенет Уорд, според когото Русия може да е извършила действия по прикриване на място на предполагаемата химическа атака в сирийския град. \"Съветът (на ОЗХО) отдавна трябваше да осъди сирийското правителство за химическия терор, който упражнява, и да потърси международна отговорност от отговорните за тези отвратителни действия\", посочи Уорд.\r\n\tВ отговор руският външен министър Сергей Лавров заяви в интервю пред Би Би Си: \"Аз мога да гарантирам, че Русия не е манипулирала нищо на място\".\r\n\tСирийският президент Башар Асад и съюзникът му Русия отричат в Дума да е имало химическа атака. За използването на отровен газ съобщиха лекари и хуманитарни организации като \"Белите каски\", които обаче според Русия са \"провокатори\" и не са достоверен източник на информация.\r\n\tРуската държавна агенция ТАСС отбелязва, че военни представители на руския Център за помирение на враждуващите страни в Сирия на 9 април са били на оглед в сирийския град Дума, но не са открили следи от използване на химическо оръжие.\r\n\tВ нощта на петък срещу събота САЩ, Великобритания и Франция проведоха въздушни удари срещу военни и военноизслевоталески обекти на сирийския режим, целящи да предотвратят способността му за нови химически атаки. През почивните дни ОЗОХ изпрати свои инспектори на мисия в Дума, която да проучи доказателствата, да говори със свидетели и да установи фактите. Пристигането им съвпадна със съобщението на сирийските военни, че са \"прочистили\" района на Източна Гута, част от който е обсадената от години Дума, след двумесечни боеве, отнели живота на 2000 цивилни граждани.\r\n\tЗападните държави са предприели офанзива както в ОЗОХ в Хага, така и в ООН в Ню Йорк, за да получат по-голяма дипломатическа подкрепа за прекратяване на употребата на химическо оръжие в Сирия.\r\n\tПредположенията са, че по-рано сирийското правителство е подвело инспекторите, когато е декларирало, че целият му арсенал от химически оръжия е разкрит и унищожен.\r\n\tПетнайсетте страни членки на Съвета за сигурност на ООН се събират в понеделник да обсъждат как да бъдат елиминирани скритите запаси от химическо оръжие на сирийското правителство.\r\n\tБританският посланик в ОЗОХ Питър Уилсън припомни, че от 2014 г. досега организацията е получила 390 твърдения за използване на забраненото оръжие в Сирия. Неспособността на ОЗОХ да действа рискува да позволи по-нататъшното варварско използване на химически оръжия.\r\n\tСирия се присъедини към ОЗОХ през 2013 г. след като режимът уби със зарин стотици сирийци в Гута. Присъединяването на Сирия към организацията бе част от руско-американско споразумение, което да предотврати американска военна операция в Сирия, както бе заплашил президентът Барак Обама.\r\n\tРешенията в ОЗОХ се взимат с мнозинство от две трети, но организацията е заплашена от парализа, като се имат предвид противостоянието между Русия и Запада по въпроса чия е отговорността за химическите атаки.\r\n\tНаложеното от Русия вето в Съвета за сигурност на ООН миналата година доведе до това, че ОЗХО може само да се произнася дали е използвано химическо оръжие, но не и чия е отговорността за това.\r\n\tРусия също така оспорва констатациите на ОЗОХ за нервнопаралитичния газ, с който бяха отровени бившият руски двоен агент Сергей Скрипал и дъщеря му в английското градче Солсбъри.\r\n\tСъвместна мисия на ООН и ОЗОХ през 2017 г. стигна до заключение, че сирийският режим е отговорен за смъртоносната атака с газ  в  град загинаха близо 100 човека. В отговор на доклада Русия се възпротиви на начина, по който мисията е стигнала до заключенията си и поиска бъдещи промени в методологията на провеждане на мисиите, преди мандатът им да бъде подновен.\r\n\t\"Съветът (на ОЗХО) отдавна трябваше да осъди сирийското правителство за химическия терор, който упражнява, и да потърси международна отговорност от отговорните за тези отвратителни действия\", заяви американският представител в организацията Кенет Уорд.\r\n\tПостоянното представителство на Русия в ОЗХО заяви в понеделник в Туитър, че страната няма да се намесва в работата на мисията в сирийския град Дума, предаде ТАСС. В съобщението се казва, че \"САЩ се опитват да подкопаят доверието към мисията по установяване на фактите за използване на химическо оръжие в Сирия още преди пристигането на експертите в Дума. Русия потвърждава, че се придържа към гарантирането на сигурността на мисията и не смята да се намесва в работата й\".\r\n\tПо-рано началникът на ген. Юрий Евтушенко, началник на руския Център за помирение на враждуващите страни в Сирия, заяви, че руските военни са готови да предоставят транспорт и охрана на представителите на ОЗХО.", "date": "2018.04.16", "title": "Разследващите от ОЗХО за атаката в Дума не могат да стигнат до там"}
{"url": "http://www.mediapool.bg/ek-shte-preporacha-start-na-pregovorite-s-makedoniya-i-albaniya-news278015.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия най-вероятно ще препоръча стартиране на преговори за присъединяване към Европейския съюз на Република Македония и Албания в утрешния си доклад за разширяването, съобщава радио \"Свободна Европа“. То се позовава на предварителна информация от проектодоклада.\r\n\t \r\n\tЗа пръв път ЕК препоръча отваряне на преговорите с Македония още през октомври 2009 г., но през 2015 г. препоръката стана условна и зависеше от спазването на споразумението от Пържино между тогавашното правителство и опозицията. Очакванията са утре ЕК да отправи отново безусловна препоръка. Албания, която има статут на кандидат за ЕС от 2014 г., пък досега не е получавала подобна подкрепа.\r\n\t \r\n\tВ доклада на ЕК се отбелязва големият напредък на Македония през изминалата година и се констатира, че политическата криза от 2017 г. в голяма степен е преодоляна. Брюксел отчита „позитивната промяна в политическото мислене и в обществото, голяма част от което не виждаше реформи в последните години”. В документа все пак се отбелязва, че „реформаторската политика ще трябва да продължи напред с ясно присъствие“. Реформите са „един дълъг процес, който ще отнеме години“, а вредата от последните политически кризи „не може да бъде поправена за една нощ“.\n\n\r\n\t \r\n\tИменно препоръките от пакета за разширяването, който утре се очаква да бъде представен в Страсбург, ще бъдат в основата на разговорите в София по време на Срещата на върха за Западните Балкани на 17 май. Въз основа на предложенията на комисията и на разговорите в София се очаква решение на Европейския съвет към края на юни, тоест в края на българското европредседателство.\r\n\tПостигането на начална дата за преговори поне на Република Македония е една от големите амбиции на правителството на Бойко Борисов, докато България председателства Съвета на ЕС. Придвижването на Западните Балкани по пътя на еврочленството е и приоритет №1 на българското председателство.\r\n\t \r\n\tОще в края на февруари еврокомисарят по политиката за съседство и разширяването Йоханес Хан заяви, че много скоро, най-вероятно до края на лятото, ЕК ще предложи на държавите членки да отворят преговорите за присъединяване на Македония и Албания. Към момента сред държавите от Западните Балкани преговори водят Сърбия и Черна гора.\r\n\t\r\n\tМакедония е кандидат за еврочленство от 2005 г., но е блокирана заради спора за името с Гърция. В последните месеци обаче има голям напредък по решаването на спора, което се очаква да отпуши и пътя на Скопие към членство в НАТО. Освен това Македония склони да подпише и ратифицира и дългоочаквания договор за добросъседство с България.\r\n\t \r\n\tВ документа, който се очаква да бъде представен утре, според „Свободна Европа“ ще бъде подчертана необходимостта от продължаване на реформите в Македония.\r\n\t \r\n\tПо отношение на Албания Брюксел отново набляга на нуждата от цялостна съдебна реформа.\r\n\t \r\n\tЗасега най-напреднала по пътя към еврочленството сред 6-те държави от Западните Балкани е Черна гора. Тя води преговори от 2012 г. и досега е отворила 30 от общо 33 преговорни глави. Три от главите дори вече за затворени.\r\n\t \r\n\tСъбрия има 12 отворени глави. Освен необходима реформа в сферата на върховенството на закона, от Белград се изисква нормализация на отношенията с Косово.\r\n\t\r\n\tМногократно председателят на Еврокомисията Жан-Клод Юнкер е споменавал 2025 г. като дата, към която най-подготвените от балканските държави трябва да се присъединят към ЕС, но в последно време уточнява, че това ще стане само, ако те изпълнят условията.", "date": "2018.04.16", "title": "ЕК ще препоръча старт на преговорите с Македония и Албания"}
{"url": "http://www.mediapool.bg/nyu-york-taims-nova-studena-voina-prevarna-balkanite-v-boino-pole-news277992.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБалканите са се превърнали в бойно поле на фона на една нова студена война. Русия разширява влиянието си и увеличава етническите напрежения в страни, които се надяват да се присъединят към ЕС, се казва в статия на в. \"Ню Йорк Таймс\", цитирана от БТА. \r\n\t \r\n\tСпоред изследователя от института по международни отношения в Прага Марк Галеоти, след съгласувания отговор на Запада на отравянето на бившия руски шпионин във Великобритания, Балканите придобиват по-голяма стойност.\r\n\t \r\n\tТук конфронтацията с Русия може да посее нова нестабилност на фона на жестоката война от 1992-1995 г., довела до разпадането на бивша Югосклавия. \n\n\r\n\t \r\n\tВ Сараево много от източниците на войната са премахнати. Но Босна и Херцеговина все още представлява една крехка държава, подложено на изпитание, нещо, от което Русия се опитва да се възползва.\r\n\t \r\n\tБидейки резервиран спрямо руската намеса, ЕС настоя за фундаментални структурни реформи в Сърбия, Черна гора, Република Македония, Албания и Косово, за да може тези страни да получат членство. \r\n\t \r\n\tНо след като Великобритания тръгна да се оттегля, а Русия се възползва от пропукванията в района, ЕС разработи подробен план за Балканите.  Русия даде да се разбере, че смята за недопустимо ново разширяване на НАТО към Западаните Балкани. \r\n\t \r\n\tСпоред Марк Галеоти Русия се опитва да се настани в района, политически и икономически, а после да пренесе своето влияние, след като тези страни получат членство в ЕС, смята анализаторът.", "date": "2018.04.16", "title": "\"Ню Йорк Таймс\": Нова студена война превърна Балканите в бойно поле"}
{"url": "http://www.mediapool.bg/bus-s-12-momicheta-katastrofira-na-patya-sofiya-varna-9-detsa-sa-leko-postradali-news277993.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМикробус с 12 състезателки по футбол на възраст между 14 и 16 години катастрофира и излезе от главния път София – Варна в неделя вечерта, съобщи БНР.\r\n\tЗа щастие при инцидента няма жертви, а 9 от децата са само с леки охлузвания.\r\n\tКатастрофата е станала малко след 20.00 часа в неделя в района на военния завод в Лясковец, след като 20-годишен шофьор от Горна Оряховица предприел изпреварване, при което ударил странично идващия срещу него пътнически микробус. Вследствие на удара бусът с момичетата спукал гума и се килнал в крайпътната канавка.\r\n\tМомичетата са се прибирали към Шумен след участие в детски футболен турнир. След катастрофата децата са откарани в горнооряховската болница, където е установено, че пострадалите са само с охлузни рани и натъртвания.\r\n\tСлед като им е оказана медицинска помощ, те са откарани с друг микробус до Шумен. Междувременно на 20-годишния шофьор, причинил катастрофата, както и на водача на ударения бус, са направени проби за алкохол, които са били отрицателни. По случая е образувано разследване.", "date": "2018.04.16", "title": "Бус с 12 момичета катастрофира на пътя София – Варна, 9 деца са леко пострадали"}
{"url": "http://www.mediapool.bg/makron-udarite-sreshtu-siriya-byaha-uspeshni-ot-voenna-gledna-tochka-news277991.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tФренският президент Еманюел Макрон каза, че ударите на западните страни срещу Сирия през нощта в петък срещу събота са били успешни от военна гледна точка, съобщи Франс прес.\r\n\t \r\n\t\"Извършихме успешно операцията от военна гледна точка\", каза Макрон в телевизионно интервю. Той добави, че операцията на САЩ, Великобритания и Франция \"бе намеса на международната общност\", посочва АФП и отбелязва, че тя бе извън рамките на ООН.\r\n\t \r\n\t\r\n\t\tПо думите на Макрон, цитирани от ДПА, участвалите в ударите страни са имали \"пълна международна легитимност\". \"Три страни членки на Съвета за сигурност на ООН предприеха действията\", подчерта френският президент в интервю за телевизия Бе Еф Ем, радио Монте Карло и интернет сайта Медиапар.\n\n\r\n\t\r\n\t\t \r\n\t\r\n\t\tФранция не е обявила война на режима на Башар Асад, продължи френският президент и изтъкна, че Париж е за политическо решение на конфликта в Сирия, включващо всички замесени страни. Той е убедил президента Доналд Тръмп, че ударите трябва да бъдат насочени само срещу обекти, свързани с химическите оръжия.\r\n\t\r\n\t\t \r\n\t\r\n\t\tЗа постигането на трайно политическо решение на сирийския конфликт \"трябва да водим диалог с Русия, Турция и Иран\", изтъкна френският президент.\r\n\t\r\n\t\t \r\n\t\r\n\t\t\r\n\t\t\tМакрон потвърди, че ще направи посещение в Санкт Петербург в края на май, както е планирано.", "date": "2018.04.16", "title": "Макрон: Ударите срещу Сирия бяха успешни от военна гледна точка"}
{"url": "http://www.mediapool.bg/obnovyavaneto-na-kevr-mai-shte-se-okazhe-formalno-news277940.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОбновяването на близо половината състав на Комисията за енергийно и водно регулиране (КЕВР) може да се окаже почти формална процедура, в която битката да е само за едно или най-много две от овакантените четири места.\r\n\tВ началото на април жребий в парламентарната комисия по енергетиката отреди постовете си в енергийния регулатор да напуснат Александър Йорданов от бившия Патриотичен фронт (сега Обединени патриоти -бел.ред.), Ремзи Осман от ДПС, Валентин Петков от Реформаторския блок и Георги Златев от БДЦ. Така техният шестгодишен мандат, даден им от Народното събрание, бе прекратен на половината му. Причината е изискване на Закона за енергетиката, според което през три години половината състав на комисията се подменя. Първият път това става с жребий, след това вече комисарите си довършват пълните мандати.\r\n\tСрокът за номинации от страна на депутати и парламентарни групи на нови членове изтича на 17 април, в 17 часа. Още  стана ясно, че отстранените също имат право да бъдат предложени за нов мандат. Така изглежда напълно вероятно излъченият от националистите Александър Йорданов и Ремзи Осман от ДПС да бъдат повторно издигнати.\r\n\t\r\n\tДепутатът от ДПС Рамадан Аталай, който е и член на енергийната парламентарна комисия, тогава отказа да коментира дали партията му ще номинира отново Осман от квотата на правистите и икономистите, коментирайки, че това предстои това да се реши. По неофициална информация на Mediapool ДСП ще предпочете да задържи досегашния си комисар в КЕВР, тъй като работата му се оценявала високо както в парламента, така и в самия регулатор.\n\n\r\n\tОчаква се и Обединени патриоти да издигнат отново Александър Йорданов, но групата има апетит и за още едно място в комисията – и то отново в енергийната квота към запазилия поста си в жребия Владко Владимиров.\r\n\t\r\n\tТвърди се, че през партията на Волен Сидеров \"Атака\", която е част от \"Обединени патриоти\", ще бъде предложен бившият директор на АЕЦ \"Козлодуй\" Александър Николов, който бе назначен там при първия мандат на ГЕРБ през 2011 г. Името му през ноември 2011 г. Едната от версиите беше сплашване, но така и не стана ясна причината за нападението.\r\n\tВ енергийните среди обаче се говори, че е възможно поста си да запази и човекът на бизнесмена Христо Ковачки Георги Златев от БДЦ, който да бъде предложен отново от Обединени патриоти като доказал се експерт. Дори и националистическата коалиция да предложи сега трима кандидати, надали и тримата ще влязат, ако се вярва на думите на председателя на енергийната комисия в парламента Делян Добрев (ГЕРБ), според когото неговата партия не иска да допуска надмощие на политически сили и коалиции в независимата КЕВР.\r\n\t\r\n\tДобрев вече обяви, че ГЕРБ не възнамерява да иска още места в КЕВР, след като запази своите експерти Евгения Харитонова и Светла Тодорова. Добрев подчерта, че не искат да се сформират политически мнозинства при вземането на решения в енергийния регулатор, който трябва да продължи да работи професионално.\r\n\tНай-голямата драма се очертава при БСП, която запази своя воден комисар Димитър Кочков, при чието назначение преди три години имаше драма дали БСП да му позволи да се закълне като член на регулатора. Партията обаче е решила на съвет по енергетика, провел се миналата седмица, че трябва да участва в процедурата и да се опита да получи свой енергиен комисар. Доводите на БСП са, че трябва да има свои лостове за влияние върху цените на тока. Партията иска също така да има и вътрешна информация за състоянието на енергийните дружества, техните инвестиции и ценови намерения.\r\n\t\r\n\tМиналия вторник съветът по енергетика на БСП е решил да номинира като енергийни комисари Явор Куюмджиев и Любомир Денчев, научи Mediapool. Куюмджиев беше зам.-министър на икономиката и енергетиката в кабинета на Сергей Станишев, след това беше депутат на БСП, но при последните избори не попадна в листите на червените. Любомир Денчев беше изпълнителен директор на \"Булгаргаз\" също по времето на правителството на Станишев и вече има един неуспешен опит да влезе в КЕВР при предишното гласуване на състава в парламента, но не успя да събере достатъчно подкрепа.\r\n\tДали номинациите на Куюмджиев и Денчев ще бъдат внесени в деловодството на парламента ще се реши на самия 17 април на заседание на червената парламентарна група. Реално крайната дума ще е на лидера Корнелия Нинова.\r\n\t\r\n\tКато влязла за пръв път в парламента партия, \"Воля\" има всички шансове да получи свой член в енергийния и воден регулатор, съгласни са повечето парламентаристи от енергийната комисия. Очаква се \"Воля\" да предложи свой човек на мястото на отстранения при жребия воден комисар Валентин Петков от Реформаторския блок, който няма никакъв шанс да запази поста си, тъй като зад гърба му вече не стои парламентарно представена политическа сила. Затова и негласната договорка е на партията на Марешки да се отстъпи именно този пост, но все още не се знае чия ще е номинацията.\r\n\tОт \"Воля\" заявиха, че все още уточнявали кандидатурата си и тя ще бъде внесена в понеделник.\r\n\tПри така очерталите се номинации и несигурността около участието на БСП в надпреварата, на този етап изглежда, че единствената интрига ще е около мястото на Валентин Петков и битка на лобита в \"Обединени патриоти\" за поста на Златев.", "date": "2018.04.16", "title": "Обновяването на КЕВР май ще се окаже формално"}
{"url": "http://www.mediapool.bg/slabo-zemetresenie-e-registrirano-v-slivensko-news277994.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСлабо земетресение е регистрирано в Сливенско, съобщи за БТА Снежана Кънева - началник на отдела \"Обществен ред, управление при кризи и oтбранително-мобилизационна подготовка\" в община Сливен.\r\n\tПо данни на БАН, трусът с магнитут 2.8 по Рихтер, е регистриран снощи около 20 часа, като епицентърът е на 240 км източно от столицата. Земетресението не е усетено и няма данни за щети.", "date": "2018.04.16", "title": "Слабо земетресение е регистрирано в Сливенско"}
{"url": "http://www.mediapool.bg/germanski-ministar-prizova-biznesa-za-investitsii-v-elektricheski-avtomobili-news277995.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската автомобилна индустрия трябва да инвестира сериозно в технологии за електрически автомобили и да разработи съоръжения за производство на батерии в Европа, за да се справи с глобалните конкуренти, заяви в понеделник в интервю за вестник \"Билд\" министърът на икономиката Петер Алтмайер, съобщава агенция Ройтерс.\r\n\tАлтмайер посочи пред многотиражния вестник, че автомобилните производителите трябва да инвестират над 10 млрд. евро в технологии за електрически автомобили, отбелязвайки, че не разбира защо компаниите са се колебали толкова дълго време.\r\n\tНеобходими са и инвестиции в производството на електрически батерии предвид очакваното търсене на милиони такива батерии, което би помогнало на фирмите да печелят добри пари, допълни той.\r\n\t\"В противен случай ще трябва да приемем, че голяма част от добавената стойност ще бъде произведена в Азия или САЩ, вместо тук, у нас\", посочи германският икономически министър.\r\n\tРойтерс напомня, че германската автомобилна индустрия, в която са ангажирани около 800 хиляди работници, се бори с глобалната негативна реакция срещу дизеловите автомобили след мащабния скандал през 2015-а година с манипулираните тестове на отработените газове на дизеловите коли, произвеждани от Фолксваген за американския пазар.\n\n\r\n\tЗа да бъде намалено нивото на замърсяване и за да се избегне пълна забрана на дизеловите автомобили, редица компании като \"Фолксваген\", \"Даймлер\" и други ускориха в последно време развитието на електрически автомобили.\r\n\tНовото германско коалиционно правителство планира да облекчи данъчната тежест на шофьорите на електрически автомобили и да субсидира споделянето на автомобили, за да бъде даден тласък на по-екологичния транспорт.\r\n\tСъщо така има планове да се осигури финансиране за изследвания в областта на автономната технология за задвижване и да се подкрепи създаването на производство на батерийни клетки в Германия.\r\n\tПетер Алтмайер каза, че германските производители на автомобили трябва да разработят модели, които да има най-малкото обхват на придвижване като електрическите коли на американската компания \"Тесла\", но да струват по-малко, като в същото време трябва да се разработи и платформа за информационни технологии за самоуправляващи се автомобили, която да е най-добрата в света.\r\n\t\"Първите безопасни самоуправляващи се автомобили трябва да работят с немски технологии\", подчерта германският министър.\r\n\tСпоред него германските компании също така трябва да работят с други фирми на стария континент за разработване на съвместно европейско производство на батерийни клетки.\r\n\tИкономическият министър смята, че е наложително да се осигурят стотиците хиляди работни места, които към момента подпомагат автомобилната индустрия и индустрията на доставчиците.", "date": "2018.04.16", "title": "Германски министър призова бизнеса за инвестиции в електрически автомобили"}
{"url": "http://www.mediapool.bg/angelkova-e-na-rabotno-poseshtenie-v-arzhentina-news277996.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистърът на туризма Николина Ангелкова ще участва в официално събитие на високо ниво по време на срещата на министрите на туризма от Г20 в Буенос Айрес, съобщи пресслужбата на министерството. В рамките на визитата си българският министър ще участва в панел на високо ниво на тема: \"Поставяне на общностите в центъра на развитие на туризма\" в 18-ата среща на върха на Световния съвет за пътувания и туризъм (WTTC) в рамките на срещата на министрите на туризма от Г20.\r\n\tМинистър Николина Ангелкова ще проведе редица срещи с министри и с ръководители на водещи световни компании от туристическия бранш. Предвидени са срещи с министъра на туризма на Аржентина Густаво Сантос, министъра на туризма на Мексико Енрике де ла Мадрид. Министър Ангелкова ще разговаря също с главния изпълнителен директор на групата TUI Фридрих Юсен, с главния изпълнителен директор на луксозната хотелска верига Marriott International Арне Соренсон, с президента на авиационната компания \"Емирейтс\" Гари Чапмън, с главния изпълнителен директор на \"Томас Кук груп\" Питър Фанкхаузер и др.", "date": "2018.04.16", "title": "Ангелкова е на работно посещение в Аржентина"}
{"url": "http://www.mediapool.bg/ek-dobavi-novi-iziskvaniya-za-bezplaten-internet-za-obshtinite-news277997.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия добави нови изисквания към необходимите документи за кандидатстване на общини за финансиране на проекти за безплатен интернет на обществени места . Това съобщи Министерството на транспорта, информационните технологии и съобщенията (МТИТС).\r\n\tДвеста и девет български общини, от общо 265, се регистрираха за участие в първия конкурс.\r\n\tПреди да бъдат подадени предложенията на 15 май, е необходимо да бъдат предоставени придружаващи документи - копие на документ за самоличност на кмета или упълномощен от него служител; документ, който удостоверява, че той е законният представител на общината (например акт за номиниране) и други.\r\n\tДокументите ще трябва да бъдат качени като отделни файлове на портала WiFi4EU на страницата \"Моят профил\".\r\n\tОдобрените общините могат да използват бюджета от 15 000 евро за \"горещи точки\" за безплатен бърз интернет в рамките на 18 месеца.\r\n\tВ случай, че бъде получена оферта за мрежата WiFi4EU, която отговаря на изискванията, но е за стойност под 15 хил. евро, общините трябва да изискат предлагането на допълнително оборудване (повече точки за достъп, защитна стена и др.), така че да бъде достигната отпуснатата сума.\r\n\tСкоро на страницата на ЕК с въпроси и отговори за инициативата ще бъдат публикувани примерни технически спецификации, посочват от МТИТС.\r\n\tВ рамките на първата покана ще бъдат отпуснати около 1000 ваучера на общини в ЕС.", "date": "2018.04.16", "title": "ЕК добави нови изисквания за безплатен интернет за общините"}
{"url": "http://www.mediapool.bg/zapochna-kampaniyata-za-priem-v-parvi-klas-v-sofiya-news277990.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗапочна кампанията за прием в първи клас в София.\r\n\t \r\n\tОт днес родителите могат да подават заявления в желаните училища. Документи се подават до 16 май, а първото класиране ще бъде обявено на 4 юни.\r\n\tПриемът тази година се случва по нови критерии. Основният е наличието на адресна регистрация в района на училището. Той е заложен от образователното министерство и важи за цялата страна.\r\n\t \r\n\tСпоред новите критерии, заложени от образователното министерство, с предимство за дадено училище са децата, които живеят най-близо до него, т.е. имат адрес в прилежащия му район. Първо се приемат децата, които имат адрес в района на училището от над 3 години (първа група), след това тези с регистрация от 1 до 3 години (втора група), после тези с регистрация от под 1 година (трета група) и най-накрая тези от останалата част на града (четвърта група).\r\n\tРайоните на училищата са определени от общините. Много родители не са доволни от училището, в което се падат децата им, заради качеството на образованието, отдалечеността му или защото там преобладават деца от малцинствата.\r\n\tКритерият за уседналост ще е първият, който ще се прилага за класирането на първокласниците. Ако във всяка от групите, определени според него, има повече желаещи, отколкото места, ще се прилагат допълнителни критерии за отсяване на кандидатите.\r\n\tС най-голямо предимство в този случай ще са децата, които имат брат или сестра в същото училище.\n\n\r\n\t\r\n\tРодителят ще трябва да удостовери постоянен адрес с официален документ. Той ще се предоставя обаче при записването на детето.\r\n\t \r\n\t\r\n\t\tОтпада критерият месторабота на родителите. Няма и значение кога са подадени документите в рамките на кампанията.\r\n\t\r\n\t\t \r\n\t\r\n\t\tНапрежение за прием в първи клас има основно в големите градове и най-вече в столицата. Свободните места за всяко училище са обявени на сайта му. Документи се подават на място.\r\n\t\r\n\t\tОт общината се надяват догодина кандидатстването да става през електронна система.\r\n\t\r\n\t\t \r\n\t\r\n\t\tВ София се очаква за първи клас да кандидатстват над 12 хил. деца.\r\n\t\r\n\t\t \r\n\t\r\n\t\t\r\n\t\t\tРодители подадоха жалба в Комисията за защита от дискриминация срещу принципа на уседналост за бъдещите първокласници.Решението на комисията ще стане ясно обаче чак през май.\r\n\t\t\tВ  кандидатстването за първи клас става през електронна система, разработена от общината. Свободните места за първокласниците там трябва да бъдат обявена до 2 май, а след това започва и подаването на документи онлайн. Първото класиране ще е ясно на 5 юни.\r\n\t\t\tВъв кандидатстването също е електронно, а срокът за подаване на документи е от 25 до 31 май. Първото класиране излиза на 5 юни.\r\n\t\t\tОт 15 до 25 май се кандидатства онлайн в . Първото класиране е на 4 юни.", "date": "2018.04.16", "title": "Започна кампанията за прием в първи клас в София"}
{"url": "http://www.mediapool.bg/milo-dzhukanovich-se-zavrashta-kato-prezident-na-cherna-gora-news277988.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентските избори в Черна гора доведоха до завръщането на дългогодишния лидер на страната Мило Джуканович на поста държавен глава, отбелязват информационните агенции.\r\n\t \r\n\tС изключение на три кратки прекъсвания, Джуканович, който сега е на 56 години, доминира на политическата сцена в Черна гора от 1991 г., когато стана най-младият премиер в Европа едва на 29 години. От тогава той е бил премиер на Черна гора шест пъти - за последно до октомври 2016 г., и президент от 1998 до 2002 г.\r\n\t \r\n\tНа второ място е кандидатът на опозицията Младен Боянич, а на трето - единствената жена кандидат Драгиня Вуксанович.\r\n\t\"Дами и господа, скъпи приятели. Бих искал да заявя, че изпълнихме обещанието си и постигнахме още една значима победа за европейско бъдеще на Черна гора. Смятам, че този изборен резултат е доказателство , че Черна гора се развива по пътя на европейските ценности, европейските стандарти и пълноправното членство в ЕС\", заяви Джуканович.\n\n\r\n\tТой благодари на коалиционните си партньори и заяви, че очаква същата категорична победа на предстоящите парламентарни избори.\r\n\tСлед речта си Джуканович отвори две големи бутилки шампанско и отпи от тях под аплодисментите на събралите се в изборния му щаб\r\n\t\"Ще продължа да се боря, като бих искал да помоля всички мои гласоподаватели да не приемат това като поражение, а като основа за една бъдеща битка\", коментира най-сериозният му съперник Младен Боянич, който имаше подкрепата на повечето опозиционни партии, включително проруски фракции в страната.\r\n\tПреструктурирана от черногорската комунистическа партия през 1991 г., неговата Демократична партия на социалистите /ДПС/ никога не е била в опозиция, а Джуканович, след като я пое през 1997 година, никога не е отстъпвал ролята си на партиен лидер.\r\n\tСега Джуканович се завръща в момент, когато предстоят местни избори на 27 май, а Демократичната партия на социалистите загуби властта в няколко града и едва събра управляваща коалиция след последните парламентарни избори.\r\n\tДжуканович винаги е бил силно поляризираща личност в Черна гора и контролът на неговата партия върху главните постове в страната се дължи до голяма степен на разногласията в политическите партии, които изглежда са съгласни единствено за това да го атакуват.\r\n\tНеговата популярност се свиваше при всеки голям политически обрат от скъсването със Сърбия и нейния бивш президент Слободан Милошевич през 1996 година.\r\n\tДжуканович се бори за преразглеждане на отношенията между Черна гора и Сърбия и по негова инициатива през 2006 г. бе проведен референдум, в резултат на който малката адриатическа република с население от 620 000 души стана независима.\r\n\tДжуканович насочи Черна гора към Запада и към членство в ЕС и НАТО. От 2012 г. Черна гора води преговори по присъединяване към ЕС, а през декември 2017 г. се присъедини към западния военен алианс. По този път обаче Черна гора скъса с традиционното приятелство с Русия, което разгневи голяма част от проруски настроеното население на страната.\r\n\tПо време на парламентарните избори през октомври 2016 г. черногорските власти съобщиха, че са осуетили опит за държавен преврат. Бяха арестувани 20 граждани на Сърбия, Черна гора и Русия, които планирали въоръжени нападения срещу черногорски институции и представители на полицията и държавните органи, без да се изключва и възможността за нападение над държавни лидери, включително над премиера Мило Джуканович. Според прокуратурата целта е била да се попречи на евроатлантическите аспирации на Черна гора и по-конкретно на членството й в НАТО.\r\n\tПрез годините около Джуканович се въртяха обвинения в корупция и шуробаджанащина, като голям брой членове на фамилията му заемаха важни политически, съдебни и бизнес позиции.\r\n\tОтправящите обвинения срещу Джуканович не се ограничават само с черногорската опозиция. Италиански прокурор поиска през 2002 г. той да бъде арестуван за предполагаема роля в контрабанда на цигари през деветдесетте години. Една година по-късно обаче бе постановено, че Джуканович има дипломатически имунитет.", "date": "2018.04.16", "title": "Мило Джуканович се завръща като президент на Черна гора"}
{"url": "http://www.mediapool.bg/patna-politsiya-provezhda-aktsiya-za-kontrol-na-skorostta-news277998.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Пътна полиция\" провежда до края на седмицата акция за контрол на скоростта, съобщиха от МВР в понеделник.\r\n\tОперацията е част от календара на Европейската мрежа на службите на \"Пътна полиция\" (TISPOL) и подобни действия ще има на територията на всички страни членки на ЕС.\r\n\tЦелта е намаляване на катастрофите, причинени от шофиране с висока скорост. По време на акцията пътни полицаи ще бъдат разположени в населените места, главните пътища, магистралите и третокласните шосета и ще следят основно за спазване на ограниченията.", "date": "2018.04.16", "title": "\"Пътна полиция\" провежда акция за контрол на скоростта"}
{"url": "http://www.mediapool.bg/borbata-s-koruptsiyata-kipi-chinovnitsite-v-mo-veche-ne-poluchavat-podaratsi-news277999.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВоенното министерство е засякло нарушения за над 136 хиляди лева през миналата година, като са възстановени само 36 хиляди лева от нанесените вреди. Това е отчетено в  на ведомството през миналата година.\r\n\t \r\n\tОт МО обаче не посочват за какви точно нарушения става дума и предадена ли е събраната информация на прокуратурата. Подобно поведение се вписва изцяло в стила на политическото ръководство на МО, което регулярно \"осветлява\" различни далавери – от скъпи кубинки до нередности във военните заводи, без да предоставя никаква конкретика.\r\n\t \r\n\tПрез миналата година в МО са извършени 54 одита. Традиционно като високорискови са идентифицирани обществените поръчки, управлението на ведомствените името и търговските дружества. Дадени са общо 119 препоръки са оптимизиране на работата. \n\n\r\n\t \r\n\tВоенното министерство отчита, че се опитва да ограничава броя на поръчките, които се дават чрез пряко договаряне само с един участник.\r\n\t \r\n\tВоенното министерство от години е в центъра на общественото внимание заради непрекъснатите скандали със съмнителни сделки – от неравностойни заменки до многоммилионни поръчки за техника и въоръжение. \r\n\t \r\n\tВоенната полиция и прокуратура обаче не показват високи резултати в разкриването и постигането на осъдителни присъди по обществено значимите случаи.\r\n\t \r\n\tМО дава възможност на всеки засякъл нередности, да сигнализира на ведомствения инспекторат на адрес: inspectorat_nocorruption@mod.bg.\r\n\t \r\n\tНаред с това в отчета си за борбата с корупцията МО е обявило и поредица законови мерки. С промени в Закона за отбраната военните и цивилните служители вече са задължени да декларират конфликт на интереси. \r\n\t \r\n\tБезспорен пробив е ограничаването на възможността служителите да получават подаръци.\r\n\t \r\n\t\"Отпадна правото на цивилните служители еднократно през годината да получават във връзка със службата си подаръци на стойност до 50 лв. Целта на тази промяна беше синхронизиране на разпоредбата в нейната цялост, като се създаде забрана въобще за приемането на подаръци и други дарове във връзка със службата. В тази връзка е необходимо да се отбележи, че законът изрично предвижда, че приемането на такива вещи се счита за корупционна практика\", се посочва в доклада. \r\n\t \r\n\tОсвен това част от служителите във ведомството преминават и през специални антикорупционни курсове във военната академия \"Г.С. Раковски\".", "date": "2018.04.16", "title": "Борбата с корупцията кипи: чиновниците в МО вече не получават подаръци"}
{"url": "http://www.mediapool.bg/obshtini-krai-plovdiv-varna-i-ruse-proizvezhdat-poveche-ot-gradovete-news278000.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИкономическите центрове подпомагат развитието на периферните общини. Това е основният извод от изследване на Института за пазарна икономика  който търси отговор на въпроса сближават ли се нивата на икономическо развитие в рамките на икономическите центрове.\r\n\tСпоред проучването в много икономически центрове, особено по-големите, се оформят два \"кръга\" на периферия – един, чиито темп на икономическо развитие изпреварва този на ядрото и съответно се приближава постепенно към него, и друг, който изостава.\r\n\tНякои по-малки общини около големи градове дори отбелязват по-голяма производителност в сравнение с ядрата. Такъв е примерът с Пловдив, където произведената продукция на глава от населението е по-малко в сравнение с околните по-малки общини - Марица, Раковски и Стамболийски. Същото е положението и с Девня, която изпреварва ядрото Варна, както и с община Сливо поле, където се произвежда повече на глава от населението, отколкото в близкия център Русе.\r\n\tПричината е, че в малките общини са концентрирани големи производства.\r\n\tВсе пак най-позитивният извод е, че в центровете, където данните позволяват анализ на равнищата на доходите, средните доходи в периферните общини постепенно се доближават до тези в ядрата им. Това е още едно потвърждение на тезата, че принадлежността към силен икономически център е шанс за по-слабите икономически общини да се развиват по-бързо, а тяхното население да разполага с относително добри доходи, се казва в изследването на ИПИ.В икономически план изследването установява, че средните стойности на основните икономически показатели – произведена продукция на глава от населението, чужди инвестиции и разходи за дълготрайни активи, безработица и заплати се различават чувствително между общините в и извън икономическите центрове. Основна причина за това обаче са ядрата на центровете. Периферните общини са много по-близки до онези извън центровете, отколкото до ядрата. Все пак разликите между периферните общини и ядрата са по-малки, отколкото между ядрата и общините извън центровете, което навежда на мисълта за известни позитивни ефекти от \"членството\" в икономически център, посочват от ИПИ.\r\n\tСравнението между отделните групи общини води до един основен извод – фундаменталната разлика е не между общините вътре и извън икономическите центрове, а между техните ядра и всички останали общини.\r\n\tМакар показателите на периферните общини и тези извън центровете да са много сходни, в почти всички случаи те са с лек превес за перифериите на икономически центрове – средно около 1000 лева повече произведена продукция на глава от населението, 2 пункта по-благоприятен коефициент на безработица, с около 200 лева на глава по-високи чужди инвестиции и разходи за придобиване на материални активи, малко по-високо средно заплащане. Т.е. може да се твърди, че бидейки част от периферията на икономически център означава малко по-висока степен на икономическо развитие спрямо общините извън центровете, ако се съди по тези ключови икономически показатели.\r\n\tЕдинственият показател, по който периферните общини отстъпват, е делът на наетите от цялото население – с цели пет пункта по-висок при общините извън икономически центрове. Причината за това най-вероятно е критерият за определяне на периферията на ядрата на икономическа активност, а именно – интензивността на ежедневната трудова миграция, посочват от ИПИ.Икономика\r\n\tСамата структура на икономиките на големите групи общини е различна, най-вече от гледна точка на баланса между селско стопанство, индустрия и технологии. Докато общините извън центровете и тези в перифериите имат по-голям дял на селското стопанство, то профилът на ядрата е по-скоро индустриален. Високотехнологичните дейности пък са почти изключително в ядрата, и отсъстват от другите общини, показва анализът на ИПИ.\r\n\tЩо се отнася до процеса на сближаване, в някои икономически центрове наистина се наблюдава сближаване на нивото на икономическо развитие, т.е. стопяване на разликите между периферията и ядрото.\r\n\tЗа това се съди по изменението в стандартното отклонение на произведената продукция на глава от населението и коефициента на безработица. В повечето центрове има относително равно разпределение на периферните общини между такива, които настигат ядрата на своите центрове, и такива, които изостават.\r\n\tНапример в икономическия център София, въпреки че няма община с по-високо производство на глава от населението от Столична община, няколко от периферните общини доста бързо стопяват разликата - Божурище е намалила наполовина отстоянието си от София, а Елин Пелин – с повече от една трета. Разликите сами по себе си не са хомогенни – докато Костинброд произвежда едва 5200 лв. на глава от населението по-малко от Столична община, с тенденция към спад на разликата, то в Горна Малина тази разлика е над 40 000 лева.\r\n\tИкономически център Пловдив също е интересен казус, тъй като там ядрото изостава по продукция на глава от населението от няколко от общините в периферията – Раковски, Марица и Стамболийски, които съсредоточават в себе си голяма част от индустрията край Пловдив.\r\n\tОбщина Варна се намира в същата позиция спрямо Девня, т.е. Девня е с най-високата продукция на глава от населението в рамките на икономически център Варна заради големите предприятия в района, а Русе – спрямо Сливо поле. В малката община има завод за биодизел, дървопреработващи предприятия и два големи свинекомплекса, както и фирми от областта на хранително-вкусовата промишленост.\r\n\tС най-голямо отстояние от периферните си общини пък е община Бургас, но няколко от тях също намаляват разликата с ядрото си през последните години.ЗаетостСближаването на равнищата на коефициента на безработица се случва най-вече в големите, водещи икономически центрове София, Пловдив, Варна. В тях повечето периферни общини постепенно стопяват разликата с ядрото си.\r\n\tОбратното се случва при по-малките икономически центрове с по-слабо икономически развита периферия. В периода на възстановяване през последните пет години ядрата свиват безработицата си по-бързо от перифериите си.\r\n\tДанните за безработицата дават повече поводи за оптимизъм от тези за произведената продукция, ако се оставят настрана няколко негативни примера - Хайредин, Дългопол, Ковачевци, Хитрино, Венец.\r\n\tКато цяло при повечето периферни общини се наблюдава сближаване на равнищата на безработица с тези на съответните им ядра, а разликите не са особено големи. Тази тенденция може да бъде отдадена и на общото възстановяване на пазара на труда след кризата, а не на благотворното влияние на ядрата върху икономиката на перифериите си, отбелязват от ИПИ.Доходи\r\n\tПри повечето от големите икономически центрове, освен Русе и Варна, има сближаване на доходите между перифериите и ядрата. Значителният спад в Русе може и да е резултат от включването на относително малък брой домакинства от периферията му.\r\n\tОсобено интересен случай е икономическия център Пловдив, при който разликата в доходите между ядрото и периферията е едва 6.4%, което означава, че на практика доходите са почти идентични. Това най-вероятно се дължи на няколко обстоятелства. От една страна, високата трудова миграция в рамките на икономическия център означава, че повече жители на периферията имат достъп до високите заплати на ядрото. От друга, чисто географското разполагане на части от пловдивската агломерация на територията на няколко общини вероятно също допринася за този резултат. Своята роля играе и развитието на индустриални зони в част от периферията.\r\n\tНай-голяма разлика в доходите има в крайморските икономически центрове, като в периферните общини те са около две трети от тези на ядрата.\r\n\tЦентърът около Столична община също е интересен, най-вече от гледна точка на обстоятелството, че през разглеждания период 2011 – 2015 г. доходите в него растат равномерно.Демография\r\n\tОт гледна точка на демографията, картината далеч не е толкова ясна. Най-големите разлики са при механичния прираст. В общините извън икономическите центрове се наблюдава значителен превес на трайното изселване над заселването, в перифериите на икономическите центрове – умерен, а в ядрата заселващите се са повече от изселващите се.Изследването показва, че общините извън центровете губят средно два пъти повече хора, отколкото тези в перифериите. Това е резултат от възможностите за ежедневна трудова миграция, които предлагат периферните общини към ядрата, където са съсредоточени повечето и по-добре заплатените работни места.\r\n\tС други думи, възможността хората ежедневно да пътуват за работа до близка община със силна икономика означава, че и те по-трудно вземат решение за трайно изселване. Това, от своя страна, поддържа живи по-малки и икономически изостанали населени места, които са част от периферията на силни икономически центрове, посочват от ИПИ.", "date": "2018.04.16", "title": "Общини край Пловдив, Варна и Русе произвеждат повече от градовете"}
{"url": "http://www.mediapool.bg/antikoruptsionniyat-fond-podade-signal-sreshtu-kmeta-na-pazardzhik-v-kpkonpi-news278026.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 9 години кметът на Пазарджик Тодор Попов е в нарушение на изискването за деклариране на потенциален конфликт на интереси, сочат от Антикорупционния фонд в свой сигнал, внесен в Комисията за противодействие на корупцията и отнемане на незаконно придобито имущество (КПКОНПИ).\r\n\tОт неправителствената организация напомнят, че Попов заема този пост от 2007 г., а от 2009 г. е в сила въпросното задължение, но въпреки това той не е подал подобна декларация. Затова и в сигнала си антикорупционният фонд настоява комисията да извърши преценка налице ли са основанията за издаване на наказателно постановление срещу Попов.\r\n\t\"Освен това, по поредица данни от медийни разследвания и публикации от изминалите години, в които се посочва високият стандарт на живот на семейството и се твърди несъответствие между доходите, които се декларират, и разходите за осигуряването на този стандарт (извод, до който стигат първоначално и органите на НАП, видно от ревизионен акт № Р-16001315002845-091-001 от 02.12.2015г.), правният екип на АКФ насочва за преценка от органа дали е налице хипотезата на чл. 108, ал. 6 ЗПКОНПИ – започване на проверка за установяване на незаконно придобито имущество при неподаване в срок на декларация по чл. 35, ал. 1, т. 2 или 4 от закона\", посочва още от организацията.", "date": "2018.04.16", "title": "Антикорупционният фонд подаде сигнал срещу кмета на Пазарджик в КПКОНПИ"}
{"url": "http://www.mediapool.bg/novi-tapi-zaradi-stroezha-na-metroto-v-sofiya-news278001.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНов участък от голям столичен булевард ще бъде временно затворен заради строежа на третия лъч от метрото. От 20 април до 20 октомври ще е затруднено преминаването по бул. \"Евлоги и Христо Георгиеви\" в района на Военната академия, съобщиха от Столичната община.\r\n\tПървоначално от 20 април до 28 май ще бъдат затворени две от лентите на платното в посока от Орлов мост към бул. \"Янко Сакъзов\". Така в участъка между улиците \"Мизия\" и \"Шипка\" ще се минава само в една лента.\r\n\tОт 29 май до 20 октомври цялото платно на бул. \"Евлоги и Христо Георгиеви\" в района ще бъда затворено. Автомобилите ще минават по временна пътна лента.\r\n\tАвтобусната спирка по маршрута на линии 72, 75 и 213 на Военна академия в посока ул. \"Оборище\" се премества след кръстовището с ул. \"Шипка\".", "date": "2018.04.16", "title": "Нови тапи заради строежа на метрото в София"}
{"url": "http://www.mediapool.bg/spetssadat-ne-uspya-da-dade-hod-na-deloto-sreshtu-petar-moskov-news278017.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСпециализираният наказателен съд не успя да даде ход на делото срещу бившия здравен министър Петър Москов, заместника му Адам Персенски и трима служители на държавното дружество \"Бул Био\" ЕООД за ваксините \"Пентаксим\", \"Еувакс Б\" и \"Тетадиф\".\r\n\tПричина за отлагането на разпоредителното заседание бе, че една от съдебните заседателки се оказа вещо лице по административни дела между \"Бул Био\" и Агенция \"Митници\" и си направи самоотвод от процеса.\r\n\tОсвен това призованото като потърпевш от сделките за ваксините финансово министерство бе изпратило писмо, в което посочваше, че няма никакви претенции към подсъдимите, тъй като ощетено е било Министерството на здравеопазването (МЗ), защото е самостоятелен разпоредител на бюджетни средства.\r\n\tНаред с това защитата на Москов и Персенски поискаха допълнително време, за да се запознаят с всички материали по делото. Така, спецсъдът отложи делото за 18 юни, когато ще направи нов опит да му даде ход.\r\n\tМосков отговаря пред съда за това, че на 9 юли 2015 г. приел като дарение от турското здравно ведомство 100 хил. дози ваксина за деца \"Пентаксим\" и 100 хил. дози ваксина за Хепатит Б – \"Еувакс Б\". Те обаче не били разрешени за употреба у нас. Така, според прокуратурата, Москов ощетил бюджета с над 325 000 лв.\n\n\r\n\tВторото обвинение срещу Петър Москов е за това, че на 27 ноември 2015 г. улеснил сключване на неизгодна сделка с \"Бул Био НЦЗПБ\" ЕООД за дарение на 5 000 000 дози ваксини \"БЦЖ\". От това са произтекли значителни вреди за \"Бул Био\" в размер на над 427 000 лв. с ДДС.\r\n\t\"Това беше единственият възможен път, който да защити здравния интерес и да има на разположение ваксини за имунизационния календар. От друга страна това се оказа и изгодно от финансова гледна точка за държавата решение. Цялата тази гадост, която българските родители на малки деца бяха принудени да изслушат и вероятно да изживеят, сега вече и от поддръжниците ѝ престава да бъде разказ. Сега вече разказът е затова дали държавата е ощетена с нещо. Ощетяването изглежда като това, че Министерството на здравеопазването е внесло ДДС в републиканския бюджет\", коментира Петър Москов пред медиите в понеделник.", "date": "2018.04.16", "title": "Спецсъдът не успя да даде ход на делото срещу Петър Москов"}
{"url": "http://www.mediapool.bg/informatsiyata-za-e-uchebnitsite---na-edno-myasto-news278018.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на образованието  към дигиталните издания на хартиените учебници, които се ползват в часовете от І до VІІ клас.\r\n\tСъдържанието на електронно четимия учебник е напълно идентично с това на хартиеното издание.\r\n\tДостъпът е осигурен безплатно за всички ученици от I до VII клас включително.\r\n\tВъзможностите за достъп до електронно четимите учебници са различни - без регистрация, с регистрация, с персонален код за регистрация, предоставен от издателството на всеки ученик, който ползва печатното издание на съответното издателство или с код, посочен след интернет адреса за достъп до съответния учебник.\r\n\tЦелта е децата да могат да ползват дигиталните версии на учебниците, за да не носят всеки ден в училище хартиените варианти. Това е една от мерките на министерството за намаляване на теглото на ученическите раници.", "date": "2018.04.16", "title": "Информацията за е-учебниците - на едно място"}
{"url": "http://www.mediapool.bg/sakratenite-danachni-mozhe-da-se-varnat-v-nap-ako-izdarzhat-konkurs-news278019.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНад 250-те съкратени работни места от звеното \"Оперативен контрол\" на Националната агенция за приходите, ще бъдат прехвърлени в спецзвеното \"Фискален контрол\" на агенцията. Щатната численост на приходната администрация няма да бъде намалявана.\r\n\tТова обясни министърът на финансите Владислав Горанов малко преди протеста на нароченитеза . Те недоволстват, че договорите им ще бъдат прекратени от 1 май. Шествието на данъчните днес е от сградата на столичната териториална дирекция на НАП до централното управление.\r\n\tМалко преди това част от протестиращите се срещнаха с . След разговора намерението за промени беше потвърдено, а от агенцията обясниха, че хората ще получат обезщетения плюс изплащане на всички неизползвани дни отпуск. Ще имат право да участват и във вътрешен конкурс за заемане на свободни длъжности в агенцията.\r\n\tГоранов смята, че тези хора имат право да се недоволстват, тъй като са лично засегнати. Драма обаче нямало, тъй като ставало дума за 3% от служителите на приходната администрация.\r\n\tМинистърът подкрепи управленското решение на ръководството на НАП за закриване на \"Оперативен контрол\". Той припомни, че звеното се закрива заради корупционния риск и практики, а по реформата се работи от година.\r\n\tОсвободените бройки след закриването на този отдел ще бъдат прехвърлени към звеното \"Фискален контрол\", което до някаква степен дублира функциите на \"Оперативен контрол\". Така щяла да се избегне и практиката екипите от данъчни да са фиксирани в определен район, което създавало условия за \"срастване\" с бизнеса, който се проверява.\r\n\tГоранов каза още, че голяма част от служителите, които ще загубят работата си, са назначени без конкурс. Сега можело да се явят на такъв за работа във \"фискален контрол\" и да докажат уменията и професионализма си. Вече е обявен конкурс за попълване на структурата със 150 служители. Заплатите заедно с бонусите в спецзвеното ще са по-високи. Горанов определи заплащането като \"прилично за българските стандарти\".\r\n\tМинистърът на финансите коментира още, че промяната цели да защити малките и средни фирми, които \"нееднократно са се оплаквали от проблеми\".", "date": "2018.04.16", "title": "Съкратените данъчни може да се върнат в НАП, ако издържат конкурс"}
{"url": "http://www.mediapool.bg/bozhidar-dimitrov-graf-drakula-e-balgarin-news278020.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t″Известният Влад Цепеш - Дракула, воеводата на Влашко, е българин\". Това каза в понеделник пред Bulgaria On Air проф. Божидар Димитров и добави, че всичките му документи са писани на български език.\r\n\tИсторикът поясни, че до 17 век официалната документация в голяма част от днешна Румъния се е водила на книжовен български език.\r\n\tКоментирайки голямата победата на цар Калоян над рицарите на император Балдуин Фландърски край Одрин на 14 април 1205 г., Божидар Димитров посочи пред Bulgaria On Air , че по този начин Калоян спасява източното православие от силно негативно настроената срещу него Латинска империя.", "date": "2018.04.16", "title": "Божидар Димитров: Граф Дракула е българин"}
{"url": "http://www.mediapool.bg/upravlyavashtite-pravyat-byuroto-za-zashtita-na-svideteli-oshte-po-sekretno-news278029.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБюрото за защита на свидетели към главния прокурор става държавна тайна, а обвинител №1 получава още повече власт, свързана с опазването на свидетелите.\r\n\tВ същото време пълната промяна на личността на застрашените отпада като вариант за тяхната защита, съобщава в. \"Сега\" в понеделник. Остават възможностите за физическа охрана, настаняване на безопасно място, преместване в чужбина и получаване на документи с нови основни данни.\r\n\tТова предвиждат промени в специалния закон, внесени от правителството в парламента преди седмица. Освен това управляващите предлагат в списъка с информация, която е държавна тайна, да влизат не само данните за самоличността на служителите на бюрото, но и организационната и щатната му структура.\r\n\tВ момента главният прокурор назначава само директора на Бюрото за защита. Промените му дават правомощия да назначава и служителите. Правителството предлага също Съветът по защита да не се събира на всеки три месеца, за да разглежда отчетите на главния прокурор, а само два пъти годишно.", "date": "2018.04.16", "title": "Управляващите правят бюрото за защита на свидетели още по-секретно"}
{"url": "http://www.mediapool.bg/obvinyaemata-za-tragichnata-katastrofa-na-magistrala-trakiya-ostava-v-aresta-news277989.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСофийският окръжен съд остави в понеделник в ареста 29-годишната Цвета Таскова, обвиняема за трагичната катастрофа с автобус на магистрала \"Тракия\" в петък, при която загинаха шестима пътници и над 20 бяха ранени.\r\n\tМагистратите приеха, че по делото има достатъчно данни, че младата жена не е проявила необходимата отговорност докато шофира и е станала причина за тежкия инцидент. Определението на съда обаче не бе окончателно и може да се обжалва пред Софийския градски съд.\r\n\tПо време на заседанието от прокуратурата посочиха, че разпитаните над 30-има свидетели са разказали, че Такова е управлявала неадекватно колата си, с което е допуснала да се удари в автобуса. Бе припомнено и, че през 2016 г. тя е заловена да шофира с 1.1 промила алкохол в кръвта.\r\n\tПо делото обаче все още не е изготвена автотехническата експертиза, която да определи мястото на удара и разположението на автомобилите спрямо разделителната линия на платното за движение, възрази защитата на младата жена.\r\n\tСпоред адвоката на обвиняемата, доказателствата сочат, че дори и да имало удар между двете превозни средства, той не е бил причината автобусът да излезе от пътното платно и да се обърне в канавката. Затова той призова действията на водача на пътническия автобус също да бъдат детайлно изследвани.\r\n\tОсвен това защитата призова съда да вземе предвид факта, че обвиняемата не е криминално проявена и няма опасност да се укрие или да възпрепятства правосъдието, ако бъде освободена. Обърна внимание и на тежкото психологическо състояние на жената след инцидента, заради което с нея се е наложило да работи психолог.\n\n\r\n\tСамата Цвета Таскова заяви пред магистратите, че не може да опише колко съжалява за случилото се, но съзнава, че не очаква да бъде разбрана. Тя изрази и съболезнованията си към близките на загиналите.\r\n\tНяколко часа по-рано главният прокурор Сотир Цацаров коментира, че разследващите катастрофата работят по версии, които са на базата на свидетелски показания и на събрани външни доказателства, а експертното заключение на автотехническата експертиза ще е това, което ще даде механизма на произшествието.\r\n\tМеждувременно от столичната болница \"Св. Анна\" съобщиха, че състоянието на настанените там пострадали в петък се подобрява. Те са вече контактни и дишат самостоятелно. Няма пряка опасност за живота им, но все още са възможни усложнения, уточниха от болничното заведение.\r\n\tАко състоянието на пациентите позволява, още в понеделник ще бъдат направени нови операции. Една от пострадалите жени ще бъде оперирана заради фрактура на китка и гръбначни прешлени, а друга – заради фрактура на раменната кост.", "date": "2018.04.16", "title": "Обвиняемата за трагичната катастрофа на магистрала \"Тракия\" остава в ареста"}
{"url": "http://www.mediapool.bg/nai-zle-predstavilata-se-banka-na-stres-testovete-kupuva-viktoriya-news278022.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдинствената банка в България, която през 2016 г. не премина стрес тестовете на банковата система, се оказа победител в надпреварата за покупката на дъщерната на фалиралата КТБ Търговска банка \"Виктория\". Това става ясно от съобщение на синдиците на КТБ Ангел Донов и Кристи Маринова, които са избрали купувача. Одобрение за сделката е дадено в края на март от страна на Фонда за гарантиране на влоговете в банките, който надзирава дейността на синдиците.\r\n\tДнес е сключен договорът с Инвестбанк, чийто председател на надзора е банкерката Петя Славова. Тя придобива 100% от капитала на ТБ \"Виктория\" (към 32 млн. лв.), но срещу това трябва да изплати заема на дърщерната финансова институция към КТБ.\r\n\t\"Купувачът е поел задължение за пълно погасяване на експозицията на КТБ АД (н) към ТБ \"Виктория\" ЕАД ведно с дължимите лихви към датата на приключване на сделката\", съобщават синдиците. Оттам допълват, че благодарение на сделката фалиралата КТБ в крайна сметка излиза \"на печалба\" в размер на 2.8 млн. лв. от покупката на банка \"Виктория\" през юни 2014 г., тоест дни преди фалита на банката – майка.\r\n\tВ съобщението си до обществеността синдиците са предпочели да премълчат цената на сделката. Съобщава се само, че предстои процедура пред Комисията за защита на конкуренцията за разрешаване на предстоящата концентрация.\r\n\tПрез 2016 г., когато бе проведена мащабна проверка на активите и стрес тестове на целия банков сектор, \"Инвестбанк\" се оказа единствената сред 22-те проверявани банки, която на практика . Тогава тя не успя да премине дори реалистичния сценарий на БНБ за икономиката и се оказа, че дори при него капиталовата адекватност на Инвестбанк ще падне до минус 1.6%. В резултат от корекциите, направени по време на прегледа, базовата капиталова адекватност на банката бе намалена от 14.6% на 6.5%.\r\n\tЗа да излезе от ситуацията, банката набеляза план с конкретни мерки и преди година бе съобщено, че тя е изпълнила препоръките на БНБ и дори е формирала капиталов излишък в размер на 10.6 млн. лв.\r\n\tСлабото представяне на \"Инвестбанк\" на стрес теста през 2016 г.  през март тази година да даде предварително одобрение на финансовата институция да се включи във финалния етап от процедурата по продажба на ТБ \"Виктория\" заедно с банката на Цветелина Бориславова \"Българо-американска кредитна банка\".\r\n\t\"Инвестбанк\" и БАКБ се оказаха финалисти при поредния опит за продажба на \"Виктория\", в който първоначално се включиха четирима участника. Един от тях беше дружеството на Васил Божков \"Вабо Интернал\", но то не подаде обвързваща оферта. Консорциум от няколко австрийски компании - Kerbler Holding, Imfarr Beteiligungs и Green Finance, също беше сред кандидатите, но се отказа на начален етап. Eдна от компаниите - Kerbler Holding, преди участваше в консорциум с \"Лев инс\", но не бе допусната до финала.\r\n\tСлед фалита на КТБ продажбата на \"Виктория\" така и не успя да предизвика сериозен международен инвеститорски интерес. Първият опит за сделка с банката се провали през март 2017 г., след като БНБ не разреши \"Виктория\" да бъде купена от Търговска банка Д. БАКБ на Цветелина Бориславова и \"Инвестбанк\" на Петя Славова и тогава участваха в процедурата, но не бяха избрани.\r\n\tВ предишната процедура \"Инвестбанк\" не подаде обвързваща оферта и отпадна на полуфинала. БАКБ стигна до финала, но тогава за купувач беше предпочетена банката на Фуат Гювен Д Банк. БНБ обаче не даде разрешение за придобиването, тъй като избраният купувач искаше да запази \"Виктория\" като отделна институция, което според банковия регулатор не е устойчиво, ще изисква постоянна подкрепа от Д Банк и може да потопи собственика си.\r\n\tСпоред информацията в \"24 часа\" сега \"Инвестбанк\" е била избрана за купувач, след като е предложила подобрена оферта, докато БАКБ се е отказала да наддава на всяка цена. По последна информация купувачът иска да консолидира двете банки, а не да остави \"Виктория\" като самостоятелна банка.", "date": "2018.04.16", "title": "Най-зле представилата се банка на стрес тестовете купува \"Виктория\""}
{"url": "http://www.mediapool.bg/piyanata-tantsyorka-koyato-pomete-11-koli-v-plovdiv-ostava-v-aresta-news278023.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t21-годишната танцьорка Габриела, която блъсна 11 паркирани коли пред жилищен комплекс \"Оазис 4\" в Пловдив рано в неделя сутринта, ще остане в ареста за 72 часа.  Прокуратурата ще поиска за нея от съда и постоянен арест, съобщи главният прокурор Сотир Цацаров. \r\n\t \r\n\tСпоред очевиди малко преди 6 часа сутринта в неделя тя е нарушила с джипа си БМВ всички правила за движение около Сточна гара и вместо да завие надясно, както е по правилата, е завила наляво и влязла в насрещното движение.\r\n\t \r\n\tМалко след това танцьорката се е развилняла с джипа си в \"Кючук Париж\", където помляла 11 паркирани коли и потрошила собствения си автомобил, съобщи вестник \"Марица\".\n\n\r\n\t \r\n\t21-годишната шофьорка е била с 1,3 промила алкохол в кръвта, а тестът за наркотици е бил положителен.\r\n\t \r\n\t\"Когато сядаш зад волана употребил алкохол, когато сядаш зад волана, употребил наркотици или и двете – законът трябва да е не строг, а жесток\", коментира Цацаров.\r\n\t \r\n\t\"На първо място нещата тръгват от съзнанието. Не мога аз да давам рецепта как нещата по пътищата да се подобрят, защото прокуратурата идва на ред, когато тежките последствия са настъпили. Трябва да се мисли повече за превенцията, законодателят трябва да мисли и за задължителни зимни гуми, и за недопустимост на десни волани, и за какво ли още не\", добави Цацаров.\r\n\t \r\n\t21-годишната Габриела учи маркетинг в Пловдивския университет \"Паисий Хилендарски” и работи като танцьорка в нощен чалга клуб в Пловдив.", "date": "2018.04.16", "title": "Пияната танцьорка, която помете 11 коли в Пловдив, остава в ареста"}
{"url": "http://www.mediapool.bg/tsvetanov-nai-hubavo-e-da-si-prezident-namirash-samo-kusuri-news278024.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Най-хубаво е да си президент в България. Нищо не зависи от теб, само намираш кусури\", коментира зам.-председателят на ГЕРБ Цветан Цветанов по повод острите критики на президента Румен Радев за, изказани в негова  в УНСС.\r\n\tПред журналисти в Смолян, където бе на посещение, Цветанов каза още, че нищо не зависи от действията на президента: \"Защото нито носи политическа отговорност, за това което се случва в държавата, нито пък има механизъм и лост тези проблеми да бъдат решени\".\r\n\t\"Имал съм много случаи, в които президентът е посещавал определени общини, искал е такива срещи на тъмно с кметовете, без депутати, областни управители. Попитайте тези кметове колко проблеми им е решил той\", каза Цветанов.\r\n\t\"Аз ще ви дам пример със Свищов, когато имаше преди година среща, ние бяхме изолирани, а след това кметът дойде при нас, за да решаваме проблемите - и ги решаваме, въпреки че кметът на Свищов е независим, подкрепен от БСП. Това за нас не означава, че не трябва да решаваме проблемите, защото сме избрани от всички жители на Великотърновска област, независимо кой от коя партия е. Въпросът е дали ти си загрижен за проблемите на хората, или търсиш само политическите коментари, които можеш да даваш публично, без да даваш решения\", каза зам.-председателят на ГЕРБ.\r\n\tАз уважавам президентската институция, продължи той, но допълни, че има различия с настоящия президент, \"защото той е част от политиката, която прави БСП с антиевроатлантическо говорене и антиевропейско поведение\".\n\n\r\n\tНа репортерски въпрос дали може като държавния глава да се набира на лост, Цветанов заяви: \"Мога да ви гарантирам, че повече ще се набера от президента\".\r\n\tСлед като президентът се изказа доста критично за  на САЩ, Великобритания и Франция в Сирия и се дистанцира от българското правителство, което ги подкрепи, Цветанов изтъкна, че заетата от правителството позиция не се различава от тази в ЕС.\r\n\t\"Смятам, че трябва да имаме единна позиция, поведение на отговорни държавници, а не на политически обременени хора, които защитават чужди интереси, в случая които не кореспондират с интересите на силна и обединена Европа и държавите членки в НАТО\", каза зам.-председателят на ГЕРБ, очевидно визирайки президента.\r\n\t\"Когато говорим за предстоящото превъоръжаване на Българската армия, покривайки стандартите на НАТО, трябва действително да се доближаваме колкото е възможно по-бързо до тези 2 % от БВП, защото виждате, че днес светът е доста по-различен отколкото преди години. Единствената защита на България и гарантиране целостта на страната ни минава с членството в НАТО и ЕС. Ако някой смята, че има друга форма и начин за гарантиране на целостта на страната ни смятам, че е в голяма заблуда, но виждаме, че президента Радев и БСП имат друга посока на говорене\", коментира Цветанов.\r\n\tТой излезе с предложение как да се ограничат тежките катастрофи по пътищата – а именно, събраните около 30-40 млн. лв. в междуведомствения фонд, управляван от министъра на вътрешните работи, да бъдат вложени във видеонаблюдение и инфраструктура на невралгични места с концентрация на пътно-транспортни произшествия.\r\n\t\"Бяхме намалили сериозно броя на жертвите, но за съжаление през последните години се връщаме към стойности от най-черните времена. Във всички препоръки от ЕС пише едно – манталитетът на българския водач трябва да се промени. Това съветвам и аз – да се уважават всички участници в движението\", апелира Цветан Цветанов, цитиран от сайта на партия ГЕРБ.\r\n\tПо думите му глобите в България са високи, като единственото, което може да се подобри, е събираемостта им. \"Не бива да очакваме обаче от МВР да бъдат пъдари на пътя. Най-важна е превенцията. Затова още от ученическа възраст децата трябва да бъдат възпитавани като толерантни бъдещи водачи и да им се дават лошите примери на недобросъвестните шофьори\", каза той.\r\n\tЦветанов отбеляза, че средствата в създадения през 2011 г. (по време на неговия мандат начело на МВР -бел.ред.) фонд за изграждане на инфраструктура за безопасността на пътя се отделят 50 % от глобите на нарушителите на пътя.\r\n\t\"Смятам, че в момента трябва да има по-голяма активност от МВР, за да може от този фонд, в който има натрупани доста средства, да се закупуват и инсталират камери навсякъде\", заяви Цветанов.\r\n\tПодготвя се и законодателна промяна по становище на кметове от страната, част от средствата във фонда да се дават на общините, за да могат да инвестират в инфраструктура на невралгични места - пред детски градини и с концентрация на ПТП.", "date": "2018.04.16", "title": "Цветанов: Най-хубаво е да си президент – намираш само кусури"}
{"url": "http://www.mediapool.bg/opozitsionnite-strukturi-v-sds-platiha-chlenskiya-si-vnos-iskat-ostavkata-na-lukarski-news278025.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДен преди заседанието на Националния съвет на СДС, което трябваше да решава каква да бъде коалиционната политика на партията – либерална или патриотична, изглежда най-висшият партиен форум по-скоро ще решава въпроса за оставка на лидера Божидар Лукарски.\r\n\t \r\n\tТова стана ясно в понеделник след като опозиционно настроените структури изпратиха писмо до медиите, в което удостоверяват, че са платили членския си внос.\r\n\tВ петък т. нар. преговорен екип, който в продължение на два месеца се срещаше с актива на СДС по места, излезе с писмо, в което обвини Лукарски и главния секретар Филип Кирев, че се опитват да ликвидират местни структури, които се канят да искат вот на недоверие на председателя. Според екипа това се прави непосредствено преди Националния съвет, за да бъдат отстранени от гласуванията \"недоволни\" от лидера структури. Тогава от ръководството на съюза обясниха, че става дума за неплащан системно членски внос, а не за ″лично отношение″ към опозиционерите в партията.\r\n\t \r\n\tВ преговорния екип са кметът на Карлово Емил Кабаиванов, членовете на НИС (тясното ръководство на партията) Румен Христов и Юлиан Леков, кметът на район \"Витоша\" в София Теодор Петков и шефът на изборния щаб Георги Ненков, чиято смяна се провали през февруари, въпреки волята на Лукарски.\n\n\r\n\t \r\n\tВ понеделник те изпратиха ново писмо до медиите в отговор на случилото се в петък, придружено от банкови бележки за внасяне на членски внос от структурите в Кърджали, Ямбол, Разград, Хасково и Смолян.\r\n\t \r\n\tПо този начин те няма да могат да бъдат изключени от партията автоматично, заради нарушение на устава, както обясняваха миналата седмица от СДС.\r\n\t \r\n\tМеждувременно по неофициална информация стана ясно, че т.нар. преговорен екип има и фаворит за мястото на Лукарски. И това е кметът на район ″Витоша″ Теодор Петков.\r\n\t \r\n\tОт това дали опозицията ще успее да вземе оставката на лидера на СДС зависи и каква коалиционна политика ще избере партията.\r\n\t \r\n\tСДС да поеме курс към НФСБ, а не към Да, България и ДСБ, иска председателят Божидар Лукарски. Курсът на СДС трябва да е към консервативно патриотичната линия, смята той. Противниците му искат съюз с \"Демократична България\".", "date": "2018.04.16", "title": "Опозиционните структури в СДС платиха членския си внос, искат оставката на Лукарски"}
{"url": "http://www.mediapool.bg/vanshnite-ministri-ot-es-ne-mozhe-da-ima-voenno-reshenie-v-siriya-news278027.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистрите на външните работи от Европейския съюз остро осъдиха използването на химическо оръжие от режима в Сирия. Общо бе мнението, че предприетите от САЩ, Франция и Обединеното кралство ограничени въздушни удари по цели в Сирия, свързани с производство и съхранение на химическо оръжие, имат за цел единствено да предотвратят нови атаки с такива вещества.\r\n\t \r\n\tСирия, Русия, Иран и Западните Балкани бяха основните теми на Съвета \"Външни работи\", който се проведе в понеделник в Люксембург. България бе представена от заместник-министър председателя и министър на външните работи Екатерина Захариева, съобщиха от Министерството на външните работи.\r\n\tВъншните министри потвърдиха позицията на ЕС, че не може да има военно решение на конфликта в Сирия.\r\n\t \r\n\t\"Единственото възможно решение на конфликта в Сирия е политическото и ние трябва да работим заедно за възобновяването на процеса от Женева\", каза Захариева пред колегите си.\r\n\t \n\n\r\n\t\"ЕС няма да инвестира средства за възстановяване на страната, докато не започне политическият процес. Даваме сигнал, че е крайно време да се изпълняват резолюциите на ООН за плавен политически преход. Всички усилия трябва да се насочат в тази посока\", добави тя.\r\n\t\r\n\tВ отговор на журналистически въпрос дали според нея Русия е склонна на диалог, министър Захариева заяви, че ЕС ще използва цялото си влияние, за да се постигне решение в рамките на Съвета за сигурност на ООН за възстановяване на съвместния механизъм на ООН и Организацията за забрана на химическото оръжие за разследване, като в този смисъл политическият диалог не е възможен без участието на Русия.\r\n\t \r\n\tМинистър Захариева потвърди участието на България в конференцията за Сирия, която ще се проведе следващата седмица под председателството на ЕС и ООН.\r\n\t \r\n\tКонференцията е конкретен израз на подкрепата за усилията за възстановяване на Женевския процес, както и на волята за набиране на допълнителни средства в подкрепа на сирийския народ и сирийските бежанци в съседните страни.\r\n\t \r\n\tЕкатерина Захариева благодари на Франция и на Обединеното кралство за предоставената информация относно осъществената през уикенда операция в Сирия. От името на България тя осъди по най-категоричен начин използването на химически оръжия. \"Режимът трябва да осигури пълен достъп до мисията на Организацията за забрана на химическото оръжие\", заяви тя.\r\n\t \r\n\tЗападните Балкани също бяха сред водещите теми от дневния ред на Съвета. Министрите изразиха загриженост от ескалацията на напрежението между Белград и Прищина, като подчертаха необходимостта от решаване на проблемите чрез диалог. Подчертана бе важността на присъединяването на държавите от Западните Балкани към позициите на ЕС по линия на Общата външна политика и политика за сигурност.\r\n\t \r\n\tМинистър Екатерина Захариева информира колегите си за хода на подготовката на Срещата на върха ЕС-Западни Балкани, която ще се проведе на 17 май в София. Нейната цел е да отправи ясно политическо послание за подкрепа, както и да потвърди европейската перспектива на целия регион.\r\n\t\r\n\tПървите дипломати на 28-те обсъдиха също развитието на отношенията с Русия, като потвърдиха позицията на ЕС, че пълното изпълнение на договореностите от Минск остава ключово условие за съществена промяна в отношенията.\r\n\t \r\n\tЕС разединен относно Иран\r\n\t\r\n\tДържавите членки на Европейския съюзсе оказаха разединени в позициите си относно евентуални нови санкции срещу Иран заради ракетната му програма, предаде Франс прес.\r\n\tПрезидентът Доналд Тръмп поиска ЕС да наложи нови ограничителни мерки на Ислямската република, за да не излязат САЩ от ядреното споразумение с Техеран, припомня АФП.\r\n\t \r\n\t\"Не очаквам решения по този въпрос днес\", заяви върховният представител за външната политика и сигурността Федерика Могерини след пристигането си в Люксембург за срещата на външните министри от ЕС. Тя напомни, че вече има действащи санкции срещу Иран.\r\n\t \r\n\t\"Темата не е важна точка в дневния ред\", каза на свой ред австрийската министърка по въпросите на Европа, интеграцията и външните работи Карин Кнайсъл.\r\n\t \r\n\tАналогично беше изказването на белгийския министър на външните работи и европейските въпроси Дидие Рейндерс. \"По мое мнение това не е първият приоритет\", заяви той и добави, че решението в Сирия няма да е военно, а политическо и заради това е необходим диалог с Иран и Русия.\r\n\t \r\n\tГерманският министър на външните работи Хайко Маас обаче изрази недоволство от поведението на Техеран.\r\n\t \r\n\t\"Ние сме разтревожени от ролята, която играе Иран в региона, и от неговата програма за балистични ракети\", подчерта той и добави, че трябва да се обсъди позицията по този въпрос, без да уточни дали иска нови санкции.\r\n\tСпоред анонимен дипломат от ЕС бездействието спрямо Иран не е решение, отбелязва АФП. По думите му не става дума за отказ от ядреното споразумение, а за действия в неговите рамки. Палитрата от възможности в тази насока според него е богата, наказателните мерки са разнообразни и трябва да се прецени в кой санкционен списък да се добавят имена.\r\n\t \r\n\tСпоред люксембургския външен министър Жан Аселборн външната политика на Иран и неговата балистична програма не отговарят на духа на ядреното споразумение. Той не изключи възможността да бъдат предприети евентуални действия, за да бъдат успокоени американците, но също така предупреди, че не бива да се допуска кардиналната грешка да се настройва враждебно Иран.\r\n\t \r\n\tАселборн посочи още, че не става дума за прекъсване на отношенията с Иран и изрази увереност, че Европа ще направи всичко за запазване на ядреното споразумение.\r\n\t \r\n\tЛюксембургският министър каза още, че ако американците напуснат споразумението, това би било огромна грешка и изрази увереност, че в САЩ има компетентни хора, които знаят как да обяснят на президента Тръмп последиците от подобно решение.", "date": "2018.04.16", "title": "Външните министри от ЕС: Не може да има военно решение в Сирия"}
