{"url": "http://www.mediapool.bg/hilyadi-v-atina-zayaviha-che-nyama-da-si-dadat-imeto-makedoniya-news275098.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНито един протест срещу антикризисните мерки в Гърция, нито един митинг за финансовите проблеми на страната не успя да събере толкова много гърци, колкото излязоха в неделя на протест срещу включването на думата \"Македония\" в името на северната съседка, предаде от Атина кореспондентът на Македонската информационна агенция. Той добави, че митингът е надхвърлил очакванията.\r\n\tОрганизаторите на протеста се надяваха на площад „Синтагма“ в Атина да се съберат около един милион демонстранти. В столицата пристигнаха стотици автобуси, натоварени с демонстранти от цяла Гърция. Мнозина пристигнаха с фериботи от островите. Според в. \"Катимерини\" за превоз на участниците в митинга са били ангажирани 1500 автобуса.\r\n\tСпоред гръцката полиция обаче на митинга са присъствали 140 000 граждани, дошли от цялата страна с 283 автобуса.\r\n\tМитингът трябваше да започне в 14 часа, но два часа по-рано на вече се вееха хиляди гръцки знамена и се чуваха речите на някои от участниците, отбелязва кореспондентът на МИА.\r\n\tСъбитието продължи докъм 17.30 ч. под мотото \"Македония е гръцка\" и при засилени мерки за сигурност, за която бяха ангажирани 19 000 полицаи. Затворени бяха улици и метростанции. Полицията издигна бариери, за да предотврати сблъсък на демонстрантите с участници в контрапротест, организиран от анархисти пред Атинския университет.\n\n\r\n\tОгромно гръцко знаме, поставено на кран, се издигаше на площада. Събралите се скандираха националистически лозунги и заявяваха, че няма да има компромис в спора за името на Македония. Организаторите настоявха за \"обща граница със Сърбия“, икономическо задушаване на Република Македония и по никакъв начин терминът Македония да не бъде използван в наименованието на държавата.\r\n\tДеветдесет и две годишният гръцки композитор Микис Теодоракис призова за свикване на референдум в Гърция за името на Македония.\r\n\t\"Македония е била, е и винаги ще бъде гръцка\", заяви композиторът пред множеството. \"Ако правителството смята да подпише споразумение за името, то трябва първо да попита гръцкия народ. Призовавам депутатите, които имат право да поискат референдум\", да го сторят, каза Теодоракис.\r\n\tПо отношение въпроса за името той напомни за решението от 1992 г. на съвета на лидерите на политическите партии, когато беше решено думата \"Македония\" да не фигурира в името. \"Всяко отстъпление от тази позиция ще има катастрофални резултати за страната\", каза Теодоракис.\r\n\tТой изрази убеденост, че единствената цел на съседната страна, наричана в Гърция \"Скопие\", е да разшири границите си с част от Гърция. \"Поколения скопяни са възпитавани с тази идея\", смята той. \"Те искат да се присъединят към НАТО и ЕС благодарение на нашия собствен вот, за да могат утре да ни заплашват от позиция на силата\", каза още Теодоракис под възгласите на присъстващите на митинга.\r\n\tСлед неговата реч, продължила около 30 минути, думата взе митрополит Доротеос, представител на Светия синод на Гръцката православна църква.\r\n\tКъм присъстващите лично или чрез видеозапис се обърнаха и преподавател по конституционно право, още двама митрополити и представители на организаторите.\r\n\tПодкрепа за протеста в Атина изрази и бившият гръцки премиер от десницата Андонис Самарас, който заяви, че това ще бъде \"велик ден за страната\".\r\n\tПротестът бе подкрепен от крайнодясната и неофашистка партия \"Златна зора“.\r\n\tКато цяло той премина спокойно и без провокации. Все пак сайтът Грийк рипортер съобщава, че демонстранти са влезли в сблъсък с полицията. Тя разделила съперничещи си групи демонстранти със сълзотворен газ.\r\n\tГрупа от крайнодесни екстремисти с маски и качулки влязоха в сблъсък с полицията в центъра на Атина, след като се опитаха да преминат през загражденията в близост до Атинския университет, съобщават местни медии. На близко кръстовище група екстремисти са нападнали мъж, който напускал митинга на „Синтагма“ и носел гръцкото знаме.\r\n\t\r\n\tГръцкото правителство не възнамерява да промени външната си политика след състоялия се днес в Атина митинг \"в защита на името\", на който властите бяха обвинени в предателство и компромис, съобщава македонският сайт нетпрес, позовавайки се на гръцки правителствени източници.\r\n\tВъншната политика не се води с митинги. Планът на правителството остава в сила, казал неназован член на правителството на Алексис Ципрас.\r\n\tГръцкото външно министерство смята към средата на февруари да представи проектоспоразумението за решаване на продължилия десетилетия спор за името на Македония.\r\n\t\r\n\tСпорът за името започна още когато Македония обяви независимост от бивша Югославия през 1991 г. Атина смята, че името Македония създава предпоставки за териториални претенции спрямо северната й провинция със същото име. Македония отрича това.\r\n\tНерешеният спор за името пречи на Македония да се присъедини към НАТО заради ветото на Гърция, която вече е членка на алианса. Левите правителства в двете страни обявиха, че ще се опитат да решат спора до края на тази година.\r\n\tСпоред публикувана неотдавна анкета близо 60 процента от гърците са против включването на думата \"Македония\" в името на бившата югославска република.\r\n\tМиналия уикенд политическите лидери на Република Македония и Гърция обявиха готовността си за решаване на дългогодишния спор за името, а международният посредник Матю Нимиц смята, че е налице исторически шанс това да се случи.\r\n\t\"Аз лично се ангажирам в близко време да действам с патриотична отговорност и да намерим взаимно приемливо решение на спора за името\", каза гръцкият премиер Алексис Ципрас в обръщение към нацията след срещите си с лидерите на политическите партии. Той ги е информирал, че тази година е отворен прозореца за намиране на решение, защото политическото ръководство в съседната държава начело със Зоран Заев демонстрира добра воля.\r\n\tЦипрас каза, че \"неговото правителство има воля и решителност за затварянето на дългогодишния проблем\".\r\n\tПравителственият говорител Димитрис Дзанакопулос изтъкна, че уважава правото на протест на всеки, но призова гърците да не допускат да бъдат използвани от \"националистически\" сили.\r\n\tСрещата между премиерите на Македония и Гърция Зоран Заев и Алексис Ципрас е от историческо значение. Тя е много положителен и значим факт, заяви международният посредник Матю Нимиц. Пред гръцкия вестник \"Катимерини\" той съобщава, че \"има динамика за разрешаване на спора и че е оптимист\".\r\n\tМеждународният посредник смята, че е възможно да се намери решение на спора \"до няколко месеци, а може би и по-рано\".\r\n\t\"Ако например се избере наименованието \"Нова\" или \"Горна Македония, много държави ще използват английското \"Republic of New Macedonia\" или \"Republic of Upper Macedonia\". Други държави, сред които и Гърция, ще може да използват славянското наименование \"Република Нова Македония\" или \"Република Горна Македония\", казва Нимиц.", "date": "2018.02.04", "title": "Хиляди в Атина заявиха, че няма да си дадат името Македония"}
{"url": "http://www.mediapool.bg/pone-dvama-zaginali-i-nad-50-raneni-pri-zhp-katastrofa-v-shtata-yuzhna-karolina-news275099.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко двама души са загинали и над 50 са ранени при железопътна катастрофа в американския щат Южна Каролина, съобщи Ройтерс.\r\n\tПътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак.\r\n\tПътническият влак се движел от Ню Йорк за Маями.", "date": "2018.02.04", "title": "Поне двама загинали и над 50 ранени при жп катастрофа в щата Южна Каролина"}
{"url": "http://www.mediapool.bg/merkel-ochakva-oshte-tezhki-koalitsionni-pregovori-ne-e-sigurna-che-shte-priklyuchat-dnes-news275090.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГерманската канцлерка Ангела Меркел заяви, че не е сигурно кога ще приключат коалиционните преговори между нейната консервативна партия и Германската социалдемократическа партия (ГСДП) по съставяне на нова управляваща коалиция и очаква те да бъдат тежки, предаде Ройтерс.\r\n\t\"Днес отново се събрахме тук за решаващия кръг на преговорите\", каза Меркел преди началото на дискусиите в неделя. И добави, че въпреки добрата подготвителна работа, все още остават важни въпроси за решаване.\r\n\t\"Днес започвам разговорите с добра воля, но очаквам, че на днешната сесия ще се изправим пред трудни преговори\", добави тя.\r\n\tЛидерите на Християндемократическия съюз (ХДС) на Меркел, на баварския им съюзник Християнсоциалния съюз (ХСС) и на ГСДП се опитват да сключат споразумение до края на днешния ден, за да подновят управляващата от 2013 г. широка коалиция. Според някои политици обаче преговорите могат да продължат утре и вдругиден, отбелязва Ройтерс.\r\n\tПредседателят на ГСДП Мартин Шулц подчерта, че по много въпроси позициите на партиите са се доближили, но особено в социалната политика все още има точки, по които има разногласия.\n\n\r\n\t\"Искаме да бъде сформирано стабилно правителство, но за това е нужно устойчиво споразумение\", добави той и заяви, че очаква много интензивни преговори, които може да продължат и през нощта.\r\n\tПо-рано в неделя бе съобщено, че преговарящите са се договорили да засилят мерките за сигурност в страната.\r\n\tАко съставят ново правителство, социалдемократите и консерваторите възнамеряват да приемат закон, по силата на който ислямистките бойци с двойно гражданство ще може да бъдат лишавани от германския си паспорт.\r\n\tПреговарящите партии смятат да разширят видеонаблюдението на площади и гари и да увеличат числеността на служителите на правосъдието с 6000 души. Според плана на ГСДП и ХДС/ ХСС в германските сили за сигурност ще бъдат назначени 7500 нови сътрудници. Значително подкрепление се очаква и в службите за борба с киберпрестъпността.\r\n\tПо-рано през седмицата преговарящите се разбраха по някои от най-деликатните въпроси. Първо те постигнаха пробив по спорния въпрос за събирането на мигрантските семейства.\r\n\tПосле се споразумяха по климатичните цели за 2030 г., в което наблюдателите видяха знак за стабилен напредък в преговорите.\r\n\tПартиите се разбраха за фиксиране на пенсионните вноски, разпределени между работниците и работодателите, на 20 процента от трудовото възнаграждение до 2025 година, както и по стъпки за разкриване на още 8000 работни места в сферата на социалните грижи и за подобряване на заплащането.\r\n\tКонсерваторите на канцлера Ангела Меркел и социалдемократите постигнаха съгласие по енергетиката и селското стопанство, но все още имат спорове за здравеопазването, отбелязва Ройтерс.\r\n\tСтраните се надяват да се договорят бързо по въпроси като финансите, жилищното строителство и наемите.\r\n\tНай-голямата европейска икономика е без правителство от изборите в края на септември – най-дългият подобен период от основаването на съвременна Германия през 1949 г.\r\n\tИ след сключването му обаче утвърждаването на коалиционното споразумение и сформирането на кабинет могат да отнемат седмици.\r\n\tЧленовете на ГСДП ще трябва да одобрят с гласуване всякакво сключено от лидерите им коалиционно споразумение, но сред поддръжниците на левоцентристите расте скептицизмът за нов съюз с Меркел, отбелязва ДПА.", "date": "2018.02.04", "title": "Меркел очаква още тежки коалиционни преговори, не е сигурна че ще приключат днес"}
{"url": "http://www.mediapool.bg/rusiya-nanese-otveten-udar-sled-svalyaneto-na-samoleta-v-siriya-news275096.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНай-малко 15 цивилни са убити при удари в контролираната от бунтовници сирийска провинция Идлиб\r\n\tРусия нанесе масиран удар с високоточно оръжие по района в Сирия, над който в събота бе свален руски военен самолет, съобщи руското министерство на отбраната, цитирано от ТАСС.\r\n\t\"По района, контролиран от терористичната групировка \"Джебхат ан Нусра\", откъдето беше изстреляна ракета на преносим зенитно-ракетен комплекс по руския самолет Су-25, беше нанесен масиран удар с високоточно оръжие\", съобщава руското министерство.\r\n\tПо данни, получени от прехващането на радиокомуникации, в резултат на удара са ликвидирани над 30 екстремисти.\r\n\tПилотът на ударения по време на полет над провинция Идлиб руски самолет успял да доложи, че е катапултирал в район, контролиран от бойците на \"Джебхат ан Нусра\", но по-късно е загинал при бой с терористите. В момента Русия и Турция се опитват да върнат тялото на загиналия пилот.\n\n\r\n\tНай-малко 15 цивилни бяха убити при удари на правителствените сили и руските войски в контролираната от бунтовници сирийска провинция Идлиб след свалянето на руски самолет в района вчера. Това съобщи в неделя базираната във Великобритания неправителствена организация Сирийски център за наблюдение на правата на човека, цитирана от ДПА.\r\n\tОсем души са били убити от ракети, изстреляни от руски бойни кораби в Средиземно море по град Хан ал Субул, в северозападната част на Идлиб. Други седем са загинали при обстрел от хеликоптери на сирийската армия в град Маасран. Сред жертвите има осем деца.", "date": "2018.02.04", "title": "Русия нанесе ответен удар след свалянето на самолета в Сирия"}
{"url": "http://www.mediapool.bg/oop-naredi-na-palestinskoto-pravitelstvo-da-prekrati-satrudnichestvoto-s-izrael-news275095.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРъководството на Организацията за освобождение на Палестина /ООП/ нареди на палестинското правителство незабавно да започне подготовката на планове за прекратяване на сътрудничеството с Израел във всички области, съобщи ДПА в неделя.\r\n\tРешението било взето на вчерашното заседание на Изпълнителния комитет на ООП в Рамала, на Западния бряг, председателствано от палестинския президент Махмуд Абас.\r\n\tОсвен това ООП смята да се обърне към Съвета за сигурност на ООН, Общото събрание на ООН и Международния наказателен съд в Хага с искане да предприемат действия срещу заселническата дейност на Израел в окупираните палестински територии и 50-годишната му окупация на Източен Ерусалим, Западния бряг и ивицата Газа.\r\n\tНа 15 януари Централният съвет на ООП упълномощи Изпълнителния комитет да оттегли признаването на държавата Израел, в отговор на решението на американския президент Доналд Тръмп да признае Ерусалим за столица на Израел.\r\n\tООП е призната от международната общност за единствен законен представител на палестинския народ. Централният съвет е неин разширен ръководен орган, който се свиква между сесиите на Националния съвет на Палестина /парламента в изгнание/.", "date": "2018.02.04", "title": "ООП нареди на палестинското правителство да прекрати сътрудничеството с Израел"}
{"url": "http://www.mediapool.bg/mazh-udaren-ot-lamarina-vav-vratsa-se-bori-za-zhivota-si-news275101.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t39-годишен мъж от Враца е в тежко състояние, след като е бил ударен от ламарина при вчерашния ураганен вятър в града, съобщиха от полицията в града, цитирана от бТВ в неделя.\r\n\tИнцидентът е станал около 13.30 ч. в събота в центъра на Враца. Мъжът е ударен от отнесена от вятъра ламарина от покрива на бившето кино „Коларов“.\r\n\tТой е прегледан в Спешния център и транспортиран в болница „Токуда“ в София.\r\n\tМъжът е със счупване в основата на черепа и порезни рани.\r\n\tОще двама души са пострадали леко от хвърчащи предмети, съобщиха от Община Враца.\n\n\r\n\tВчера ветровете в града достигнаха скорост до 115 км/ч. Те причиниха сериозни щети, включително преобърнаха камиони и отнесоха няколко покрива.", "date": "2018.02.04", "title": "Мъж, ударен от ламарина във Враца, се бори за живота си"}
{"url": "http://www.mediapool.bg/sled-bitka-s-mafiyata-terez-i-masud-otpatuvaha-za-holandiya-news275100.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБлизо половин година, след като като по чудо оцеляха Разградския зоопарк, спасени от неправителствени организации, и след множество институционални пречки и протести в тяхна защита лъвчетата Терез и Масуд поеха към спасителния център на международната организация „Четири лапи“ в Холандия, предаде бТВ в неделя.\r\n\tПо едно време бях загубила надежда, че този ден ще дойде, коментира пред телевизията Любомила Кривошиева от „Дивите животни“ – организацията, която първа им се притече на помощ.\r\n\tТочно това искахме да се случи от самото начало, защото за тези животни е нужна специализирана грижа, която в България просто няма кой да осигури, каза Кривошиева.\r\n\tТя призна, че не е очаквала такава огромна подкрепа и посочи, че именно благодарение на нея се стига до днешния ден. „Не очаквах, че до такава степен институциите няма да искат да направят нещо по въпроса, така че животните да са добре и ще абдикират от задълженията си“, каза Кривошиева.\r\n\tЖивотните, които в последните седмици живееха под карантина в Столичния зоопарк, бяха натоварени на специализирана линейка. По време на пътуването те ще бъдат под наблюдение на ветеринарен лекар от берлинския Институт за изследване на диви и зоопаркови животни и експерт от спасителния център. Очаква се Терез и Масуд да пристигнат в Холандия след два дни.\n\n\r\n\t„Ще се спира на всеки 2 – 3 часа, за да се проверява какво е състоянието им, за да им се дава вода и храна, ако се наложи, а то ще се наложи“, обяснипред бТВ Явор Гечев от фондация „Четири лапи“.\r\n\tВ Холандия лъвчетата ще бъдат поети от специалисти по големи котки. Те ще престоят в спасителния център, докато станат самостоятелни, след което ще бъдат прехвърлени в убежището за големи котки в Южна Африка. Междувременно ще се работи по здравословните им проблеми.\r\n\t\"Беше ужасяваща битка. Просто защото мафията поиска тези две лъвчета за себе си, бяха положени страхотни усилия. Това се превърна в политически проблем, но заедно успяхме\", заяви Любомира Кривошиева.\r\n\tОт Българската агенция по безопасност на храните издадоха в събота транспортните документиза лъвчетата – нещо което агенцията отказваше да направи в продължение на месеци.\r\n\tСъдбата на лъвчетата предизвика няколко протеста, след като общинският съвет в Разград на два пъти взе решение да ги изпрати в зоопарка в Пазарджик, въпреки че там липсваха необходимите условия за отглеждането им. В крайна сметка бе решено да заминат за Холандия, но едва след повторна намеса на премиера Бойко Борисов.\r\n\tМеждувременно беше установено, че при Терез се забелязва неправилен растеж на костите на предните лапи, което изисква спешна намеса – отначало с промяна на диетата и постоянно наблюдение, а при липса на подобрение и с операция.\r\n\tОт \"Четири лапи\" посочват, че здравословните проблеми при Масуд и Терез са причинени на първо място от факта, че те са поне второ поколение близкородствено развъждане – техните родители и родителите на техните родители са брат и сестра, което е предпоставка за предразположение към здравословни проблеми.\r\n\tДопълнителен фактор е бил стресът и цялостната ситуация около раждането им, отхвърлянето от майката и отглеждането им от хора със заместители на майчиното мляко. Рискът този тип животни да не оживеят в първите дни и дори месеци след раждането е огромен. Така Терез и Масуд загубиха сестричката си. Дори и когато оцелеят обаче тези животни се нуждаят от специализирани грижи и постоянно наблюдение, защото рискът за здравето им остава огромен.\r\n\tВ спасителния център за големи котки \"Фелида\" в Холандия за посрещането на Терез и Масуд е готов техният временен дом – вътрешно заграждение с отопление с размери от около 20 кв.м с лежанки, платформи и пясъчник. Там лъвчетата ще имат достъп и до външно заграждение от около 30 кв.м. След като пораснат, ще бъдат преместени в заграждение за възрастни животни, разполагащо с много по-голяма външна площ.\r\n\tОсвен това Терез и Масуд ще бъдат под наблюдението на експерти в Института \"Лайбниц\" в Берлин, с които Фондация \"Четири лапи\" си сътрудничи активно. Ще се правят консултации и с най-добрите експерти в Европа.", "date": "2018.02.04", "title": "След \"битка с мафията“ Терез и Масуд отпътуваха за Холандия"}
{"url": "http://www.mediapool.bg/chetiri-zhertvi-na-katastrofa-na-hainboaz-sred-tyah-i-dete-news275102.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЧетирима души загинаха в резултат на тежката катастрофа край прохода Хаинбоаз, предаде в неделя БГНЕС. Трима възрастни са загинали на място, а пострадало при инцидента дете е починало по-късно в старозагорската болница.\r\n\tТежката катастрофа стана около 13 ч. Челно са се сблъскали ТИР с турска регистрация и лек автомобил „Опел Зафира“ в участъка между градовете Гурково и Велико Търново.\r\n\tПроходът остава затворен до приключване на разследването на инцидента.", "date": "2018.02.04", "title": "Четири жертви на катастрофа на Хаинбоаз, сред тях и дете"}
{"url": "http://www.mediapool.bg/sandi-taims-gotvi-se-vatreshen-zagovor-sreshtu-premiera-mei-news275103.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПривържениците на \"твърд Брекзит“ подготвят заговор за смяна на британския премиер Тереза Мей с външния министър Борис Джонсън, съобщава \"Сънди таймс“, цитиран от БНР в неделя.\r\n\tОсновният мотив на заговорниците било недоволството им от плановете на кабинета за оставане в митническия съюз.\r\n\tВестникът пише, че един от групата на заговорниците е получил уверения от сегашния външен министър Борис Джонсън, че е готов за битка с Тереза Мей, ако премиерът реши да се придържа към плана за оставането на Великобритания в митническия съюз.\r\n\tКавалерията пристига, за да спре плана за митническия съюз, е цитираното изявление на Борис Джонсън. Това означава вероятен преврат, който ще постави начело на управлението „екип-мечта“ за евроскептиците, пише \"Сънди таймс“. Това означавало Борис Джонсън като премиер, Майкъл Гоув като вицепремиер и новата звезда на твърдолинейните консерватори Джейкъб Рийс-Мог като министър на финансите.\r\n\tТереза Мей ще обсъжда бъдещите отношения на Великобритания с ЕС през следващата седмица.\n\n\r\n\tМинистърът за международна търговия Лиъм Фокс заяви по-рано, че е готов да напусне правителството, ако страната остане в митническия съюз.\r\n\t\"Сънди таймс“ съобщава, че се очаква „вълна от писма“ с искане на вот на недоверие на премиера, ако Тереза Мей не се откаже от плановете.", "date": "2018.02.04", "title": "\"Сънди таймс\": Готви се вътрешен заговор срещу премиера Мей"}
{"url": "http://www.mediapool.bg/i-uma-tarman-obvini-harvi-uainstiyn-v-seksualni-posegatelstva-news275091.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУма Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия холивудски магнат в посегателство, предаде Франс прес.\r\n\tВ интервю за в. \"Ню Йорк таймс\" Търман разказа на какво е била подложена. Фактите датират от времето след излизането на екран на филма \"Криминале\" на Тарантино през 1994 г.\r\n\tИзвестно време след работна среща в Париж, която взела странен обрат, когато Уайнстийн поканил актрисата в стаята си, а после в сауната на хотела, Търман се срещнала с продуцента в Лондон, отново в хотелската му стая.\r\n\t\"Той ме блъсна и се опита да се хвърли върху мен и да се съблече. Направи куп неприятни неща\", разказва тя в интервюто.\r\n\tМалко след това Ума Търман отишла в хотела на нападателя си, за да се срещне с него, и го предупредила: \"Ако направиш на друг това, което направи с мен, ще съсипеш кариерата, репутацията си и ще изгубиш семейството си, гарантирам ти го\".\n\n\r\n\t\"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил, но се пита днес поради какви причини Ума Търман е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона.\r\n\tАдвокат на Харви Уайнстийн, Бен Брафман, каза, че продуцентът е смаян и опечален от лъжливите, както той смята, обвинения от човек, с когото е работил тясно над две десетилетия.\r\n\tСпоред приятелка на Търман, която я придружила в злополучния ден, актрисата била бясна след срещата с Уайнстийн. Той я заплашил, че ще провали кариерата й.\r\n\tЧувствам се толкова зле заради всички жени, подложени на посегателства след мен, казва в интервюто 47-годишната актриса.\r\n\tЗа Тарантино Ума Търман разказва, че при заснемането на \"Убий Бил\" (Kill Bill) 2 през 2004 г. поведението му било брутално, граничещо със садизъм. Режисьорът отказал да вземе каскадьорка и принудил Търман да шофира сама, с пълна газ. Актрисата претърпяла тежка катастрофа и мислела, че повече няма да може да ходи. Казва, че и до днес чувства болки във врата и коленете си. \"Имахме страшна кавга, обвиних го в опит да ме убие\", разказва тя.", "date": "2018.02.04", "title": "И Ума Търман обвини Харви Уайнстийн в сексуални посегателства"}
{"url": "http://www.mediapool.bg/giyermo-del-toro-specheli-golyamata-nagrada-na-amerikanskata-gildiya-na-rezhisyorite-news275105.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГийермо дел Торо спечели отличието за изключителни постижения в режисурата на пълнометражен филм на наградите на американската Гилдия на режисьорите в Бевърли хилс, съобщиха информационните агенции в неделя. Това затвърди позицията на мексиканския режисьор и на филма му \"Формата на водата\" като фаворит в надпреварата за \"Оскар\". \"Формата на водата\" вече спечели наградата на Гилдията на продуцентите и е с най-много - 13 номинации за наградите \"Оскар\", припомня БТА.\r\n\tДел Торо каза, че филмът му е \"пълен с много причини защо да не проработи и те са причините, заради които въздейства\". Той посвети наградата си на майка си и баща си, който е болен.\r\n\tТова е първата награда на Гийермо дел Торо от Гилдията на режисьорите и неговата първа номинация. Той успя да измести за наградата Грета Гъруиг (\"Лейди Бърд\"), Джордан Пийл (\"Бягай!\"), Мартин Макдона (\"Три Билборда извън града\") и Кристофър Нолан (\"Дюнкерк\").\r\n\tДжордан Пийл обаче спечели наградата за режисура на първи пълнометражен филм, измествайки Арън Соркин за \"Играта на Моли\", Тейлър Шеридан за \"Дивата река\", Уилям Олдройд за \"Лейди Макбет\", Джеръми Джаспър за \"Patti Cake$\".\r\n\tВ Гилдията на режисьорите членуват 17 000 професионалисти, включително от телевизията и рекламата. Обикновено нейният избор е по-популистки, в сравнение с режисьорската секция на филмовата академия, която е с 400 членове.\n\n\r\n\tСред останалите наградени от Гилдията на режисьорите са Матю Хайнеман за документалния \"Град на призраци\", а в телевизионните категории Рийд Морано за \"Историята на прислужницата\", Бет Маккарти-Милър за \"Вице\", Жан-Марк Вале за \"Големите малки лъжи\", както и Глен Уайс за режисурата на 89-ата церемония на наградите \"Оскар\".\r\n\tНаградата за цялостни постижения на Гилдията на режисьорите получи британецът Майкъл Аптид, известен с документалната поредица \"Up\", проследяваща живота на хора през седем години от тяхното детство през зряла възраст до старини.\r\n\tИзбор на Гилдията на режисьорите не винаги съвпада с наградите \"Оскар\", но може и да ги предскаже. Миналата година Деймиън Шазел стана най-младият награден за пълнометражен филм от Гилдията на режисьорите и след това спечели \"Оскар\" за \"Ла Ла Ленд\".", "date": "2018.02.04", "title": "Гийермо дел Торо спечели голямата награда на американската Гилдия на режисьорите"}
{"url": "http://www.mediapool.bg/pekin-razkritikuva-sasht-che-predstavya-kitai-kato-potentsialen-yadren-protivnik-news275094.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПекин разкритикува американски правителствен доклад, определящ Китай като потенциален ядрен противник, и призова Вашингтон да съкрати своя много по-голям ядрен арсенал, предаде Асошиейтед прес.\r\n\tВ оповестен в петък доклад на Пентагона, обобщаващ заключенията от прегледа на ядрената доктрина на САЩ се казва, че Вашингтон иска да попречи на Пекин да направи погрешното заключение, че всяка употреба на ядрено оръжие, дори ограничена, е приемлива.\r\n\tВ изявление на китайското министерство на отбраната се посочва, че ядреният арсенал на Китай е на \"минималното равнище\", необходимо за сигурността. Пекин обещава също никога да не използва пръв ядрено оръжие \"при никакви обстоятелства\".\r\n\tКитайската страна \"твърдо се противопоставя\" на доклада, заяви говорител на министерството на отбраната. Той изтъкна, че световният мир и развитие \"са необратими тенденции\" и призова Вашингтон да работи с Пекин \"за съвместното опазване на мира, стабилността и просперитета в този регион и в света\".", "date": "2018.02.04", "title": "Пекин разкритикува САЩ, че представя Китай като потенциален ядрен противник"}
{"url": "http://www.mediapool.bg/sinodat-izbra-dragovitiyskiya-episkop-daniil-za-vidinski-mitropolit-news275097.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДраговитийският епископ Даниил е новият Видински митрополит. Той беше избран с 11 гласа от Светия синод на БПЦ. Другият кандидат - Мелнишкият епископ Герасим, получи 2 гласа, съобщиха от Синода в неделя.\r\n\tЕдиният, гласувал за Герасим, бил Патриарх Неофит, а другият - Западно и Средноевропейския митрополит Антоний.\r\n\tДраговитийският епископ Даниил /Атанас/ Трендафилов Николов е роден на 2 март 1972 г. в Смолян, където завършва основното и средното си образование. През 1996 г. се записва в специалността \"Английска филология\" в Софийския университет \"Св. Климент Охридски\", а на следващата година се прехвърля в Богословския факултет на СУ.\r\n\tПрез 1997 г. е приет като послушник в Хаджидимовския манастир \"Св. Георги\" под духовното ръководство на покойния неврокопски митрополит Натанаил. На 7 август 1999 г. е постриган от него в монашество, а на следващия ден е ръкоположен за йеродякон. През 2002 г. завършва задочно Богословския факултет на СУ. На 21 юли 2004 г. е изпратен на послушание в Роженския манастир \"Рождество Богородично\", а през юни 2006 г. е въведен в архимандритско достойнство.\r\n\tПо решение на Светия синод на 20 януари 2008 г. Даниил е хиротонисан за епископ с титлата Драговитийски в патриаршеската катедрала \"Св. Александър Невски\" и е назначен за викарий на Неврокопския митрополит. Такъв остава до 15 юни 2010 г., когато по молба на митрополита на САЩ, Канада и Австралия Йосиф, е назначен за негов викарий, която длъжност изпълнява и до днес.\n\n\r\n\tДвамата финални кандидати за митрополитския пост във Видин бяха излъчени на 28 януари от епархийския събор в града измежду общо 5 кандидатури.\r\n\tИзборът бе съпътстван от шумен скандал, отразен широко в медиите.\r\n\tГраждани организираха бдение пред Видинската митрополия в подкрепа на единия кандидат - епископ Поликарп, който в продължение на 10 години е работил във Видин.\r\n\tВ негова подкрепа в Синода е внесена и подписка с имената на над 6500 души, но той в крайна сметка получи само два гласа.\r\n\tКогато сме заедно, Бог помага. Без божията помощ нищо не можем да направим, нека да имаме единомислие и единодействие, народът е казал „Съединението прави силата”, каза новоизбраният видински митрополит Даниил след избора пред журналисти, цитиран от БГНЕС.\r\n\tТой разказа, че през тези 7 г. докато е служил като викарий на митрополита на САЩ, Канада и Австралия, си е идвал всяка година в България.\r\n\tПопитан как ще се справи с работата си във Видинската епархия, където районът и епархията са най-бедните в България, митрополит Даниил не се съгласи и отговори с въпрос: „Кой ви каза, че е бедна епархията? Тази земя, която е изхранвала толкова поколения, която е давала хляб и радост на хиляди хора, как можем да кажем, че е бедна? Бедно е мисленето ни, обезверяването ни – това ни прави бедни”.", "date": "2018.02.04", "title": "Синодът избра драговитийския епископ Даниил за Видински митрополит"}
{"url": "http://www.mediapool.bg/v-ankara-e-zadarzhan-ministarat-na-informatsiyata-na-islyamska-darzhava-news275106.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tСилите за сигурност на Турция са задържали в Анкара \"министъра на информацията\" на терористичната групировка \"Ислямска държава\", съобщи в неделя телевизия Хабертюрк, цитирана от ТАСС.\r\n\tОперацията е осъществена от отдела за борба с тероризма на управлението за сигурност в Анкара.\r\n\tСпоред Хабертюрк задържаният терорист Омер Йетек е отговарял за медиите в групировката.\r\n\tНа 12 януари турската агенция Доган съобщи, че в град Кайсери е задържан боец от \"Ислямска държава\", отговарящ за селското стопанство.", "date": "2018.02.04", "title": "В Анкара е задържан \"министърът на информацията\" на \"Ислямска държава\""}
{"url": "http://www.mediapool.bg/anketa-pokazva-che-seksat-e-nai-dobar-na-60-godini-news275107.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканска анкета показа, че сексът е най-добър на 60 години, съобщи в. \"Мейл он сънди\", цитиран от БТА.\r\n\tЗа необвързаните мъже и жени сексът е най-удовлетворяващ на тази възраст, защото хората вече имат опит, знаят какво искат и са освободени да изследват измеренията на сексуалността, обяснява секстерапевтът д-р Мадлен Кастеланос.\r\n\tЖените са най-доволни от половия си живот на 66 години, а мъжете - на 64.\r\n\t\"С годините човек знае какво харесва физически - добавя д-р Кастеланос. - Колкото по-възрастен си, толкова по-малко се ограничаваш от това какво мислят другите, какво мисли обществото и какво мисли партньорът\".\r\n\tАнкетата \"Необвързаните в Америка\" е обхванала 5000 души.\n\n\r\n\tПредишни изследвания също установиха, че сексът се подобрява с възрастта.", "date": "2018.02.04", "title": "Анкета показва, че сексът е най-добър на 60 години"}
{"url": "http://www.mediapool.bg/blumbarg-za-bulgaria-strategicheskiyat-agal-na-evropa-zdravo-se-bori-da-se-prisaedini-kam-yadroto-news275104.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ момент, когато ЕС се съвзема след множество кризи и чертае пътя си напред, някои страни членки откриват, че не са толкова добре дошли по общия път. Това пише агенция \"Блумбърг\" под заглавие \"Стратегическият ъгъл на Европа здраво се бори да се присъедини към ядрото\".\r\n\tБългария се стреми да се присъедини към еврозоната, както и към Шенгенското пространство за свободно движение и покрива критериите за напредък и в двете области. И в двата случая обаче резервираното отношение по този въпрос в някои по-богати страни от ЕС забавят процеса, отбелязва \"Блумбърг\" в статията, публикувана на сайта bloombergquint.com и цитирана от БТА в неделя.\r\n\tБившата комунистическа страна, която подсилва стратегическият югоизточен фланг на ЕС, представлява тест за усилията на блока за по-тясна интеграция с цел да се справи с предизвикателства като засилващия се глобален протекционизъм и заплахата от нова бежанска вълна от Близкия изток и Африка. В комбинация с укрепването на еврозоната, ЕС цели да гарантира запазване на икономическото си влияние след изтеглянето на Великобритания след малко повече от година.\r\n\t\"Изборът на България е да бъде част от ядрото\", заявила външната министърка Екатерина Захариева в интервю за агенцията, дадено в Брюксел на 30 януари. \"Имаме ясна програма и ясни приоритети\", добавя тя.\r\n\tГермания, която още страда след 10-годишна борба с предизвиканата от Гърция дългова криза, помага да се сложи спирачка на българските аспирации към еврото, продължава агенцията. Холандия, в която действа силна антиимиграционна партия и Франция, която през последните години пострада от големи терористични нападения, са сред страните, които действат като спирачка на всяко разширяване на Шенген, според цитирани от Блумбърг анонимни служители в Брюксел, Берлин и София.\n\n\r\n\tМиналият юни германската канцлерка Ангела Меркел заяви, че иска България да се присъедини към еврозоната \"възможно най-скоро\", но сегашните спънки в процеса разкриват често срещаното в ЕС разминаване между политическите декларации и превръщането им политическа реалност - особено когато става дума за финанси. Гърция често се сблъскваше с подобни ситуации по време на преговорите за спасителна финансова помощ.\r\n\t\"Всички възражения бяха чисто политически\", казва в интервю Жолт Дарваш, изследовател в брюкселския мозъчен тръст \"Брюгел\". \"Има двойни стандарти. Приемането на България като нов член на еврозоната не би трябвало да е проблем. България няма да стане нова Гърция\", добавя той.\r\n\tБългария, която планира да кандидатства за влизане във валутно-курсовия механизъм, известен като ERM-2 и който е част от пътя за присъединяване към еврозоната, изпълнява всички икономически изисквания. Националната валута, левът, вече е обвързан с еврото. Държавният дълг е доста под средния за еврозоната и под максималното равнище, определено от ЕС. Страната има бюджетен излишък и е достатъчно далеч от европейския лимит от 3% от БВП за бюджетните дефицити.\r\n\tБалканската страна изпълнява отлично и всички изисквания за присъединяване към Шенген, добавя агенцията.\r\n\tПрез септември председателят на Европейската комисия Жан-Клод Юнкер заяви, че България и Румъния трябва да станат част от Шенген \"незабавно\", защото изпълняват всички изисквания.\r\n\tМинистър Захариева заявява, че страната е готова да се присъедини към Шенген \"от много години\" и че \"този двоен стандарт не трябва да съществува\".\r\n\tТактиките на Берлин за отлагане по валутния въпрос са комбинирани с продължаващ процес на оценка на годността на България за присъединяване към 19-членната еврозона, извършван от Европейската централна банка (ЕЦБ).\r\n\tГерманското финансово министерство приветства \"проявения от страни членки интерес към присъединяването към еврозоната\", но подчерта, че ЕЦБ трябва да приключи оценката си. Тази подробна оценка трябва да включва аспекти на устойчивостта, подчерта говорител на министерството на финансите в Берлин. Според говорител на ЕЦБ банката работи по оценката и се очаква тя да бъде публикувана през май.\r\n\tНякои официални представители казват, че опасенията за готовността на България за присъединяване към единната валута произтичат от опасността от инфлация, свързана със силния икономически растеж в страната и изискванията на банковия съюз на ЕС да се предотвратява финансова нестабилност.\r\n\tДруги представители сочат равнището на корупция в България - най-лошото в ЕС, според \"Трансперънси интернешънъл\". Те казват, че еврозоната трябва да гледа отвъд твърдите икономическите критерии и да отчита силата на националните институции, когато обмисля дали да отвори вратите си за нови членове.\r\n\t\"Блумбърг\" припомня изявлението на финансовия министър Владислав Горанов от 11 януари, че правителството планира до средата на годината официално да кандидатства за влизане в ERM-2 и че ако се гледат чисто официалните критерии, София е \"отличен ученик\".", "date": "2018.02.04", "title": "\"Блумбърг\" за България: Стратегическият ъгъл на Европа здраво се бори да се присъедини към ядрото"}
{"url": "http://www.mediapool.bg/chetirima-zaginali-pri-eksploziya-v-himicheski-zavod-v-kitai-news275092.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕксплозия в химически завод в Източен Китай е отнела живота на 4 души, предаде Асошиейтед прес, като се позова на китайската информационна агенция Синхуа.\r\n\tЕксплозията е станала днес в завода \"Цзюшан кемикъл плант Ко.\" в провинция Шандун югоизточно от Пекин при дейности по поддръжката. Шестима души са ранени.\r\n\tСпоред Синхуа собственикът на завода е задържан от полицията, а причината за взрива се разследва.", "date": "2018.02.04", "title": "Четирима загинали при експлозия в химически завод в Китай"}
{"url": "http://www.mediapool.bg/karakachanov-za-simeonov-da-beshe-pital-predi-da-se-izplyushti-po-mediite-news275109.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Ако (Валери) Симеонов беше пожелал да коментираме темата, преди да се изплющи по медиите, щях да му обясня.“ Така в неделя вицепремиерът, министър на отбраната и лидер на ВМРО Красимир Каракачанов коментира медийна изява по въпросите около Истанбулската конвенция на своя коалиционен партньор в \"Обединени патриоти“ и колега в правителството.\r\n\tВ петък пред телевизия \"България он ер\" вицепремиерът Валери Симеонов определи като \"глупотевина\" идеята на Каракачанов за референдум за третия пол, гей браковете и други подобнти въпроси, които по никакъв начин не са засегнати в конвенцията, но станаха основна тема в т.нар. дебат за нея.\r\n\tСимеонов, който е лидер на НФСБ, заяви, че няма да подкрепи предложението за референдум.\r\n\t\"Тук няма никакво единодушие, ВМРО малко истерясват, за да събират още малко медийни дивиденти, нито е обсъждано от \"Обединени патриоти\", нито ще се съглася да издухаме още 40 млн. лева заради някакви глупотевини. Да правим референдум за щяло и не щяло, ми дайте да направим за Терез и Масуд - дали да ходят в Холандия. Може ли за такива глупости да се харчат държавни пари? Това ли е голямата тема - гей браковете, че да го решаваме с референдум?! Нищо няма да излезе от тоя референдум, както с оная глупотевина за \"Белене\" и после другата - на Слави Трифонов\", изтъкна Симеонов.\r\n\tИ предположи, че Каракачанов, който бил три дни на посещение в Израел, още не се е бил аклиматизирал и са го \"хванали\" още като е кацнал, затова е поискал референдума.\n\n\r\n\t\"Аз не мога да разбера дали той е против референдума или е за нещата, за които искам да се проведе той\", изрази съмнението си Каракачанов в неделя пред Нова телевизия.\r\n\tСлед което разви теорията си за пола като „биологична, а не социална категория\".\r\n\t\"За съжаление, една добра идея - да се реши проблемът със семейното насилие и насилието срещу жени, е опорочена с опита да се пробута и така наречената \"джендър идеология\". В някои от членовете и разпоредбите на Истанбулската конвенция се налагат понятия като „социален пол”, \"нетрадиционни роли на пола\", повтори познатата си теза той.\r\n\tМинистърът на отбраната подчерта, че в момент, когато „Европа и България имат сериозен демографски проблем, \"трябва да мислим как да стимулираме нормалността в семействата\".  Същевременно изтъкна, че не е хомофоб.\r\n\t\"Тези, които сега говорят, че сме срещу европейските ценности, всъщност разбиват ЕС. Вземете логиката на създаването на Съюза. Европейските нации са нации с история, свързана с християнската религия. И сега някой опитва да унищожи точно този фундамент на обществото\", каза вицепремиерът.\r\n\tИ се \"пошегува“, че ако преди абитуриентите в България искали за подарък при завършването си силиконов бюст, сега смяната на пола се представяла в разпространявани комикси като детска игра. Сега сме стигнали дотам, че децата да искат за бала да си сменят пола, каза Каракачанов, като не стана ясно откъде черпи данни за тези твърдения.", "date": "2018.02.04", "title": "Каракачанов за Симеонов: Да беше питал, преди да се изплющи по медиите"}
{"url": "http://www.mediapool.bg/erdogan-othvarli-vsichki-varianti-za-otnosheniyata-s-es-osven-prisaedinyavane-na-turtsiya-news275110.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tТурският президент Реджеп Тайип Ердоган, който ще бъде утре на посещение в Италия, отхвърли всякакъв друг вариант освен присъединяване на Турция към ЕС, отхвърляйки френското предложение за партньорство, в интервю за италианския вестник \"Стампа\", цитирано от агенция Франс прес в неделя.\r\n\tЕС трябва да спази обещанията, дадени на Турция, каза турският президент, който ще пристигне довечера в Рим на 24-часово посещение, по време на което ще има срещи с папа Франциск, с президента и премиера на Италия и с бизнесмени.\r\n\tЕС блокира преговорите за присъединяване към съюза и създаде впечатлението, че липсата на напредък в преговорите зависи от нас. Това е несправедливо. Несправедливо е и че някои страни от ЕС ни предлагат други опции вместо присъединяване, добави Ердоган.\r\n\tВ началото на януари президентът на Франция Еманюел Макрон предложи на турския държавен глава, когото прие в Париж, \"партньорство\" с ЕС вместо членство. Френският държавен глава отбеляза, че е необходимо да се помисли възможно ли е преразглеждане на отношенията между Турция и ЕС не в контекста на интеграционен процес, а евентуално като \"сътрудничество, партньорство\".\r\n\t\"Искаме пълно присъединяване към ЕС. Другите опции не ни задоволяват\", отсече Ердоган.\n\n\r\n\tТой напомни за ключовата роля на Турция за мигрантския въпрос: \"ние сме значими за спирането на мигрантите от Изтока, които се отправят към Европа, и също така да гарантираме стабилността и сигурността в Европа\". \"Полагаме големи усилия в борбата с терористични организации като Кюрдската работническа партия /ПКК/, Силите за защита на народа и Ислямска държава\", отбеляза Ердоган.\r\n\tТурската армия обяви на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации.\r\n\t\"Турските сили не са в Африн, за да се сражават с \"въоръжени кюрдски групи\". Нямаме проблеми със сирийските кюрди. Бием се само с терористите и имаме право да го правим\", заяви Ердоган, повтаряйки, че Турция няма териториални претенции към Сирия.", "date": "2018.02.04", "title": "Ердоган отхвърли всички варианти за отношенията с ЕС, освен присъединяване на Турция"}
{"url": "http://www.mediapool.bg/di-velt-ek-uskoryava-evrointegratsiyata-na-zapadnite-balkani-news275108.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейската комисия иска значително да ускори приемането на страните от Западните Балкани, пише германският всекидневник „Ди Велт“, цитиран в неделя от БНР.\r\n\tкато се позовава на стратегически документ на Комисията. Приемането на шестте страни е в политически, икономически и геополитически интерес на ЕС, цитира вестникът документа на еврокомисията.\r\n\tСърбия и Черна гора може да се присъединят още през 2025 г., се казва още в документа, който ще бъде публикуван във вторник.\r\n\tНастоящият момент е от историческо значение за тези страни, за да свържат бъдещето си с ЕС. Те обаче продължават да са изправени пред огромното предизвикателство на необходимите реформи. Комисията настоява на първо място за нормализирането на отношенията между Сърбия и Косово.", "date": "2018.02.04", "title": "\"Ди Велт“: ЕК ускорява евроинтеграцията на Западните Балкани"}
{"url": "http://www.mediapool.bg/prezidentat-na-kipar-nikos-anastasiadis-pecheli-vtori-mandat-news275093.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на Кипър Никос Анастасиадис води на втория кръг на президентските избори, съобщават информационните агенции.\r\n\tСпоред вестник \"Филелефтерос\" Анастасиадис получава между 54 и 59 процента от гласовете. Съперникът му Ставрос Малас получава между 41 и 45 процента.\r\n\tОкончателните резултати се очакват по-късно в неделя.", "date": "2018.02.04", "title": "Президентът на Кипър Никос Анастасиадис печели втори мандат"}
