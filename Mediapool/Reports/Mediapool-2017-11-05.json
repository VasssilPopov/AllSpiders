{"url": "http://www.mediapool.bg/nai-malko-27-zhertvi-pri-masova-strelba-v-tsarkva-v-teksas-news271438.html", "text": "Поне 27 души са загинали, след като мъж откри безразборна срелба по време на неделната служба в църква в американския щат Тексас, съобщи ББС. Атаката се е случила в Първа баптистка църква в градчето Сътърланд спрингс, което се намира на 65 км от Сан Антонио.\r\n\tОт Федералното бюро за разследване (ФБР) в Сан Антонио са коментирали, че агенти на бюрото вече се намират на мястото на трагичния инцидент, но все още няма информация за мотива за атаката. \"Ройтерс\" съобщава, позовавайките се на местния шериф, че сред убитите има и деца.\r\n\tСтрелецът е влязъл в църквата в 11.30 часа местно време и е открил огън по богомолците. Местната телевизия КСАТ 12 съобщава, че нападателят е бил убит след това.", "date": "2017.11.05", "title": "Най-малко 27 жертви при масова стрелба в църква в Тексас"}
{"url": "http://www.mediapool.bg/makedonskiyat-prezident-se-oplaka-che-provalat-na-es-na-balkanite-obsluzhva-kitai-i-rusiya-news271424.html", "text": "Провалът на ЕС на Балканите е в интерес на Китай и Русия, заявява президентът на Македония Георге Иванов пред британския в. \"Телеграф\", цитиран от БГНЕС.\r\n\t\"Поради пълния си провал да се ангажира и да инвестира в региона, Европейският съюз остави отворена вратата за китайско и руско влияние на Балканите. Доскоро не виждахме руска инвестиция в Македония. Но понеже Европа се отдръпва и не изпълнява обещанията си Балканите да станат част от ЕС, призоваваме общността да дойде и да запълни празнината\", посочи Иванов.\r\n\tМакедонският президент казва за изданието, че ЕС е останал в мисленето си в 20 в., а всичките му вътрешни конфликти му пречат да се справи с днешните предизвикателства, които включват масовата миграция и транснационалната дигитална престъпност.\r\n\tИванов посочва и неуспеха на ЕС да насочи инвестициите си в инфраструктурния коридор Изток-Запад, който свързва Средиземно и Черно море като пример за късогледство, фокусирано върху коридора Север-Юг, който свързва Гърция и Сърбия.\r\n\t\"Сега сме в ситуация, в която използваме китайски пари и кредити за строителство на европейки коридор, който преминава през територията на Македония. Това е парадокс. Това имам предвид като казвам, че Европа се отдръпва. Това е покана към Китай\", смята Иванов.\n\n\r\n\tПрезидентът казва също, че продължаващото блокиране от страна на Гърция на влизането на Македония в НАТО и началото на преговори за влизане в ЕС оставят държавата в геополитическа несигурност, която характеризира изолирания подход на Европа към предизвикателствата, пред които е изправена.\r\n\t\"На всеки 2-3 години имаме политическа криза.Помислете какво е чувството, когато сте заседнали в асансьор за 2-3 минути. Чувството е потискащо. Кара ви да се чувствате безпомощни. Помислете как се чувстваме, заседнали в такъв асансьор вече 26 години\", казва Иванов за британския вестник.\r\n\tТой припомня думите на Бисмарк, че който контролира долината на река Вардар, контролира пътя между Европа и Близкия изток. А който контролира пътя между Европа и Близкия изток, контролира също пътя от Европа до Азия. Изглежда Европа е забравила това, казва президентът Иванов.\r\n\tМиналата седмица Георге Иванов беше на работно посещение във Великобритания, в рамките на което изнесе лекция в университета в Оксфорд и в кралския институт по международни отношения \"Чатъм хаус\".", "date": "2017.11.05", "title": "Македонският президент се оплака, че провалът на ЕС на Балканите обслужва Китай и Русия"}
{"url": "http://www.mediapool.bg/gerb-ne-zhelae-da-vodi-debat-za-promyana-na-danatsite-news271423.html", "text": "ГЕРБ не смята да започва дебат за промяна на данъчната система, включително за данъчните ставки. Данъците ще бъдат такива, каквито са, защото с такава програма партията е избрана да управлява.\r\n\tТова стана ясно от изказване на председателя на бюджетната комисия в парламента Менда Стоянова пред БНР по повод исканията за по-големи бюджетни разходи през 2018 г. и по повод протеста на учените за повече пари за наука.\r\n\t\"Всяка година държавата събира все повече и повече пари. Първият фактор, който влияе, е процентът на самите данъци. После вече говорим за онези данъци, които не са платени, защото са укрити в сивата икономика. Има страни със значително по-високи данъчни и осигурителни вноски. Ние трябва да решим искаме ли такива данъци. Но това не е нашият дебат. Ние сме дошли с програма и в нея е казано, че данъците са такива, каквито са. Не можем да вземем от хората повече пари, за да ги дадем на онези, които крадат или управляват лошо\", заяви Стоянова.\r\n\tТака на практика тя отговори косвено на критиките на Румен Гечев от левицата, според когото е скандално държавата да намалява финансирането на публичния сектор като дял от БВП, каквито са плановете на ГЕРБ до 2020 г.\r\n\tМенда Стоянова обаче не смята, че държавата трябва да увеличава заплатите, преди да има по-добър икономически растеж.\r\n\t\"Заплатите в много сфери са ниски и ще останат такива, докато не постигнем по-висок растеж. В науката потенциалът би могъл да бъде реализиран по-добре\", заяви Стоянова по повод исканията на учените.\r\n\tПо думите й в Бюджет 2018 има 120 млн. лв. повече за наука.\r\n\t\"Пари там има, но не са на принципа вдигане на работните заплати, а на проектното финансиране. Това или не се разбира, или не вярват, че би могло да се случи, и продължават да искат просто общо увеличаване на заплатите. Въпросът с проектното финансиране е дали в колективите ще бъдат включени младите учени, но тук става дума за организация на самата научна общност\", посочи Стоянова.\r\n\tСпоред нея исканията за повече пари между първо и второ четене на бюджета ще бъдат много. \"БАН искат 15 милиона повече. Вече имах среща с председателя на БАН. Тези, които не са толкова шумни - социалната сфера и културата, също имат нужда от подкрепа. В сценичните изкуства нямаме протести, защото се направи реформа - обвърза се държавното финансиране с продадените билети. Реформите в определени сфери просто не се случват. А те трябва да произтекат от хората, които работят там. Те трябва да се опитат да си реорганизират работата така, че да бъдат по-ефективни\", посочи Менда Стоянова.\r\n\tПо думите й условията за бизнес трябва да бъдат подобрени.\r\n\t\"Макропоказатели като финансова стабилност, предвидимост в икономически и политически план. Има компоненти, които са на много ниско ниво. Нивото на правораздаване влияе сериозно. Чуждите инвеститори нямат гаранции, че ще получат бързо и справедливо правораздаване\", каза Стоянова и подчерта, че е изключително трудно привличането на инвеститори.\r\n\tОтносно евентуалния вот на недоверие към правителството Менда Стоянова отбеляза, че основанията за него се позовават на \"фалшиви новини\". \"В това не виждам нищо лошо, щом опозицията се е организирала по определена тема\", каза тя. Според нея обаче моментът не е подходящо избран, имайки предвид предстоящото европредседателство.\r\n\tСтоянова коментира и изострянето на напрежението между ДПС и патриотите.\r\n\t\"Заявката на ДПС срещу патриотите е стара, доста остър тон се получи напоследък в диалога. Ескалира едно напрежение, което никому не е нужно. Нормално е ДПС да иска да замести патриотите във властта. Но ние ясно заявихме с преди миналите избори с кого бихме управлявали и с кого не бихме управлявали. Ако трябва да се преформатира управлението, не би могло там да влезе някой друг. Разбира се, можем да управляваме в малцинство, но това би могло да бъде само временно - това не е правителство, което би могло да води истинска политика\", каза още Менда Стоянова.\r\n\tПо същия повод пред БНР депутатът от ДПС Йордан Цонев заяви, че тонът към националистите е изострен заради участието им във властта. Партията настоява за преформатиране на управлението без участие на националистите.\r\n\t\"Българските националисти са от пещерен, варварски, етнонационалистически тип\", смята Цонев.\r\n\t\"Когато се съставяше този кабинет, предложихме на Борисов формула, по която да не участваме нвъв властта, но да я подкрепяме. Борисов предпочете да вкара националистите. Ще има вотове на недоверие към кабинета\", добави той. По думите му целта на вота на недоверие е ясна – да бъдат извадени националистите от властта.\r\n\tРумен Гечев от БСП не вижда проблем в обединението между БСП и ДПС по отношение на готвения вот на недоверие.\r\n\t\"Ще предложим вот на недоверие. В политиката нищо не е вечно, вечни са интересите. Ако ДПС и БСП намерят общи цели, защо да не намерим общ език? Не можем да забраним на партиите в парламента да действат единно по общ интерес\", заяви депутатът.\r\n\tПо думите му сегашното управление е низ от скандали и неуспехи - трагедия в образованието и пълен разпад на здравната система. \"Армията ни в момента се събира на един селски стадион. Официално летят пет изтребителя. В момента армията няма никакъв потенциал благодарение на това, че 30 години се неглижира българската армия\", каза Гечев.", "date": "2017.11.05", "title": "ГЕРБ не желае да води дебат за промяна на данъците"}
{"url": "http://www.mediapool.bg/karakachanov-poiska-prokuraturata-da-se-samosezira-za-iskaneto-na-dost-za-tursko-maltsinstvo-news271417.html", "text": "Прокуратурата трябва да се самосезира във връзка с изказването на лидера на ДОСТ Лютви Местан от преди няколко дни, според което България официално трябва да признае съществуването на турско етническо малцинство на нейна територия.\r\n\tТова призова в интервю за предаването \"Неделя 150\" вицепремиерът Красимир Каракачанов.\r\n\tСъобразно конституцията си България не признава колективни малцинствени права, а индивидуални човешки права, поясни Каракачанов.\r\n\tКаракачанов коментира и настояването на България Димитровград в Сърбия да върне старото си название Цариброд.\r\n\t\"Едно от условията България да подкрепя интеграцията на Сърбия в НАТО и ЕС е спазването на правата на българските общности. Няма политика без условия. Както НАТО и ЕС имаха условия към България, така и ние трябва да поставяме нерешението въпроси и после да даваме подкрепа. Проблемът с правата на българското малцинство в Сърбия е въпрос, който се поставя. Смятаме, че има още какво да се свърши. Винаги съм смятал, че по въпроса за Цариброд трябва да попитаме местното бълагрско население. Каква е заслугата на Георги Димитров, че Цариброд да носи неговото име\", каза Каракачанов.\r\n\tКаракачанов коментира и думите на говорителя на руското МВнР Мария Захарова за ролята на Русия в спасяването на българските евреи:\r\n\t\"Госпожа Захарова не е особено добре запозната с българската история. Темата за спасяването на евреите е от 1943-а година, а не от септември 1944-а, когато неоснователно Съветският съюз обяви война на България. Това е втора грешка, която чувам. Отдавам ги на недобро познаване на българската история\", каза Каракачанов.\r\n\tПо отношение на готвения вот на недоверие от левицата вицепремиерът коментира, че това е работата на опозицията.\r\n\t\"Правителството беше подкрепено с гласовете на ГЕРБ и Обединените патриоти. В този смисъл позицията на БСП и ДПС не е нова. Те трудно приемат избора на българските граждани и смятат, че нещо априори им се полага. Работа на опозицията е да прави вотове на недоверие. Нейно право е. Това е заложено в конституцията на страната, както и в правилника на НС\", каза Каракачанов.\r\n\tПо думите му в Бюджет 2018 има 100 млн. лв. за увеличаване на заплатите на военнослужещите. \"Средствата в бюджета са определен размер, няма как да ги направиш повече. Но не смятам, че трябва да пренебрегваме нуждите на въоръжените сили. Светът става все по-опасен, има все повече предизвикателства за националната сигурност. Затова трябват средства\", отбеляза Красимир Каракачанов.", "date": "2017.11.05", "title": "Каракачанов поиска прокуратурата да се самосезира за искането на ДОСТ за турско малцинство"}
{"url": "http://www.mediapool.bg/51-godishen-mazh-e-otkrit-martav-v-stolichniya-kv-pavlovo-news271421.html", "text": "51-годишен мъж е открит мъртъв в кв. \"Павлово\" в столицата, съобщи пресцентърът на МВР.\r\n\tОколо 13.10 ч. на 4 ноември на частен адрес в столичния кв. \"Павлово\" е намерено тялото на мъж с порезно-прободни рани.\r\n\tУстановена е самоличността му - 51-годишен, собственик на жилището.\r\n\tОбразувано е досъдебно производство, криминалисти от СДВР и Главна дирекция \"Национална полиция\" работят по изясняването на случая. Действията по разследването продължават, съобщават от полицията.", "date": "2017.11.05", "title": "51-годишен мъж е открит мъртъв в столичния кв. \"Павлово\""}
{"url": "http://www.mediapool.bg/zapochva-izvozvaneto-na-111-tona-opasen-promishlen-otpadak-krai-svishtov-news271427.html", "text": "До понеделник трябва да бъдат премахнати 111 тона опасен промишлен отпадък от преработка на оловни акумулатори, изхвърлен незаконно в покрайнините на Свищов, съобщи Българското национално радио.\r\n\tКамионът, превозвал опасните товари, е задържан. Прокурорската проверка по случая продължава.\r\n\tПо разпореждане на Регионалната екологична инспекция от днес трябва да започне извозването на опасния отпадък от преработката на олово и оловни сплави.\r\n\t111-те тона промишлена шлака са на завод от Монтана и бяха незаконно изхвърлени от софийската фирма \"Еко трейдинг къмпани\" тази седмица в Западната промишлена зона на Свищов, заявиха еколозите след направена проверка по сигнал на кмета Генчо Генчев, посочва БНР.\r\n\tОтпадъците трябва да бъдат премахнати най-късно до понеделник вечерта и транспортирани до регламентираните депа за обезвреждане, които у нас са две - в Пловдив и Русе.\r\n\tСофийската фирма ще бъде глобена до 50 хиляди лева.\r\n\tНяма екологична опасност за Свищов, уверяват еколозите.", "date": "2017.11.05", "title": "Започва извозването на 111 тона опасен промишлен отпадък край Свищов"}
{"url": "http://www.mediapool.bg/ruski-uchen-obyavi-che-bulgaria-dnes-e-svobodna-blagodarenie-na-sssr-news271418.html", "text": "И в неделя Русия продължи спора на историческа тематика с България по въпроса чий е приносът за спасяването на българските евреи през Втората световна война.\r\n\tВ събота  излезе със становище във фейсбук в отговор на позицията на българското външно министерство от петък.\r\n\t\"Признаваме неоспоримия героичен принос на българския народ, в това число на представители на интелигенцията и Православната църква, в борбата с нацизма, включително в спасяването на живеещите в страната евреи от лагерите на смъртта\", пише в постинга.\r\n\tВ същата публикация обаче се изразява \"сериозна загриженост\" заради \"непрекъсващите от години вандалски актове\" спрямо Паметника на Съветската армия в София. \"От решаването на проблема с редовното оскверняване на мемориала вниманието се отклонява на изключително важни, но само косвено свързани с въпроса теми\", смята посолството на Руската федерация и приканва българските власти да вземат \"най-накрая\" необходимите мерки за установяване и привличане на виновните под отговорност.\r\n\tМалко след публикуването на признанието за приноса на българския народ в спасяването на българските евреи, отново във фейсбук дипломатическата мисия на Русия разпространи , научен директор на Руското военно-историческо общество.\r\n\tПо негови думи външното министерство в Москва е \"абсолютно право\" да твърди, че Съветската армия е предотвратила депортацията на евреите от България.\r\n\t\"Съгластно нацисткия план през 1942 г. от България е трябвало да се депортират и унищожат 48 хил. евреи\", изтъква Мягков.\r\n\tТой определя като \"тъмна страница в българската история\" депортацията през 1943 г. на 10 хил. евреи от \"гръцка Тракия и югославска Македония, окупирани от българските войски\".\r\n\tДепортирането е било предотвратено през 1943 г. благодарение на противопоставянето на гражданите и на позицията, заета от Българската православна църква, на обществените организации и самия цар Борис, смята Мягков.\r\n\tСпоред него обаче главният аргумент за линията на поведение на българските власти е била променената обстановка на фронта и победите на Червената армия при Сталинград и Курск. След прелома във войната българските власти са били принудени да се оглеждат за контакти с Антихитлеристката коалиция, а без Червената армия нацистите са щели да ги принудят да участват в Холокоста на своя територия, смята руският историк.\r\n\t\"Ако не е била Червената армия, сценарият е щял да бъде друг и съдбата на евреите от Тракия и Македония потвърждава това\", твърди Мягков.\r\n\t\"Така че руското външно министерство е абсолютно право, че именно блгодарение на нашите воини е било предотвратена депортацията на евреите от България\", заключава той.\r\n\tНещо повече. Според Мягков \"сегашното поколение българи живее в свободна страна, благодарение на обикновените съветски воини, които виниаги са се отнасяли към България като към братска страна\". И \"да се забрави това, значи да не се уважава собствената история\".\r\n\tСпорът за спасяването на българските евреи възникна в края на миналата седмица, след като говорителката на руското външно министерство Мария Захарова заяви, че българските евреи са спасени през Втората световна война благодарение на Червената армия. Последва официална реакция на пресцентъра на българското Министерство на външните работи, в която бе заявено, че приносът е на българския народ. Тя обаче бе обявена с ден закъснение, едва след медийните реакции и масовото възмущение в социалните мрежи у нас.\r\n\tПо-късно възмущението си изрази вицепремиерът Красимир Каракачанов, който нарече изявлението на Захарова \"исторически скандал\", а дори  каза, че думите на говорителката като \"опит за провокация\".\r\n\tВсъщност изявлението на Захарова пък бе провокирано от поредния графит върху Паметника на съветската армия в София. Този път той бе насочен не срещу Русия, а срещу ционизма и отбелязваше 100-годишнината от писмото на британския министър на външните работи Артър Балфур до британския ционистки лидер лорд Уолтър Ротшилд, с което на 2 ноември 1917 г. му съобщава, че Великобритания ще създаде еврейски национален дом в Палестина.", "date": "2017.11.05", "title": "Руски учен обяви, че България днес е свободна благодарение на СССР"}
{"url": "http://www.mediapool.bg/puchdemon-se-predade-na-politsiyata-v-bryuksel-news271428.html", "text": "Издирваният от Испания с европейска заповед за арест уволнен каталунски премиер Карлес Пучдемон се е предал тази сутрин на федералната полиция в Брюксел, съобщи говорител на прокуратурата.\r\n\tЗаедно с Пучдемон са били още четирима издирвани от испанските власти бивши членове на разпуснатото правителство на автономната област.\r\n\tПетимата са били отведени в прокуратурата, а белгийски съдия ще прецени в срок до 24 часа, най-късно до 9.17 ч. утре, дали да ги остави под стража, или да ги освободи под гаранция. Този следобед петимата ще бъдат разпитани. Те са били уведомени за издадените срещу тях заповеди.\r\n\tОт полицията петимата са били отведени в прокуратурата с полицейска камионетка. Те няма да бъдат оковавани в белезници, ако се прецени, че не представляват заплаха за придружаващите ги полицаи. Петимата могат да бъдат задържани в срок до 60 дни - времето, в което белгийският съд трябва да прецени дали да изпълни заповедта, издадена от Испания.\r\n\tРешението на съда може да бъде обжалвано, преди да бъде изпълнено, уточни прокуратурата. Ако до утре бъде решено петимата да останат в ареста, те ще бъдат отведени в затвор.\r\n\tВ събота белгийските власти потвърдиха, че проучват изпратената от Испания заповед за арест на Пучдемон и сътрудниците му. Защитниците на Пучдемон вече казаха, че ще обжалват екстрадирането на бившия каталунски лидер.\r\n\tПо-рано съд в Испания наложи мярка за неотклонение \"задържане под стража\" на осем бивши каталунски министри, сред които е и заместникът на Пучдемон Ориол Жункерас. Прокуратурата ги обвинява в бунт, метеж и злоупотреба с държавни средства.\r\n\tПучдемон заяви, че не бяга от правосъдието и нарече повдигнатите обвинения неоснователни и политически мотивирани, а предвиденото за тях наказание – прекомерно.\r\n\tПаралелно с новината, че Пучдемон се е предал пред полицията, бе обявено, че сваленият каталунски премиер ще оглави листата на своята партия на регионалните избори в испанската област на 21 декември.\r\n\t\"Искаме премиерът Пучдемон да стои начело на прилива от избиратели, който ще осигурим на 21 (декември)\", заяви Марта Паскал, говорителка на \"Европейската демократична партия на Каталуния\" (ЕДПК), след форум на сепаратистката политическа сила.\r\n\tНа 27 октомври каталунският парламент одобри резолюция за обявяването на независима република, чието действие вече беше блокирано от Конституционния съд на Испания. Сенатът на страната одобри искането на правителството на Мариано Рахой за прилагане на член 155 от Конституцията на кралството, който позволява ограничаване на самоуправлението на Каталуния.\r\n\tСлед одобрението премиерът Рахой заяви, че е взето решение за отстраняване на лидера Карлес Пучдемон и неговото правителство. Рахой насрочи и избори за 21 декември.\r\n\tНа 31 октомври Пучдемон заяви на пресконференция в Брюксел, че Каталуния е приела план за действие \"за мирно движение към независимост, избягвайки насилието\".\r\n\tПучдемон каза още, че движението за независимост все пак трябва да се забави. \"Не можем да изградим република върху цялото това насилие\", каза той, добавяйки, че ако това означава „забавяне на процеса, тогава трябва да помислим за разумна цена, която да платим\".\r\n\tВ края на октомври Пучдемон заяви още, че правителството на Каталуня ще приеме резултатите от предсрочните избори на 21 декември.\r\n\tЕДПК настоява сепаратистките партии да тръгнат на избори в коалиция, но това е невъзможно заради резервите на нейната съюзничка и съперничка - партията \"Леви републиканци на Каталуния\", а срокът за регистриране на коалиции изтича във вторник, на 7 ноември.\r\n\tЗалагаме на широка обединителна листа, в която са предвидени всички деликатни моменти, заяви Паскал.\r\n\tНейната партия иска в листите да бъдат включени всички хвърлени в затвора или временно задържани под стража политически водачи като лидера на \"левите републиканци\" Ориол Жункерас и още седмина членове на регионалното правителство, уволнено от Мадрид.\r\n\tВременното задържане под стража не е пречка за участие в изборната надпревара. Съгласно испанското законодателство нямат право да се кандидатират само хора, осъдени да не заемат изборни постове, уточнява АФП.\r\n\tВ Каталуния политическите партии трескаво се готвят за началото на предизборната кампания, която очевидно ще бъде колкото изострена, толкова и решаваща за изхода от най-тежката институционална криза в Испания от близо 4 десетилетия.\r\n\tПартиите трябва до вторник да се регистрират в коалиции или за самостоятелно участие.\r\n\tПроучване, оповестено от испанския вестник \"Ла Вангуардия\" и цитирано от Ройтерс, сочи, че партиите, обявяващи се за независимост на Каталуния и които вероятно ще се обединят в общ блок, ще спечелят регионалните избори през декември, но е малко вероятно да получат парламентарно мнозинство.", "date": "2017.11.05", "title": "Пучдемон се предаде на полицията в Брюксел"}
{"url": "http://www.mediapool.bg/tramp-pohvali-severnokoreitsite-kato-velik-narod-news271420.html", "text": "Въпреки острата си реторика заради ядрените и ракетни опити на Северна Корея президентът на САЩ Доналд Тръмп заяви в неделя, че смята севернокорейците за \"велик народ\", предаде ДПА.\r\n\t\"Мисля, че те са велик народ. Те са трудолюбиви. Те са сърдечни, по-сърдечни отколкото светът знае и разбира\", каза той.\r\n\tСеверна Корея \"ще бъде голяма тема\" за Япония, Южна Корея и Китай, каза Тръмп относно трите страни, които първо ще посети по време на азиатската си обиколка.\r\n\t\"Надявам се, че това ще бъде от полза за всички. Ще бъде чудесно, ако можем да работим за този велик народ и за всички\", допълни Тръмп, който пристигна днес в Япония.\r\n\tПо-рано през деня Северна Корея предупреди Доналд Тръмп да се въздържа от всякакви \"безотговорни забележки\", предаде Франс прес.\r\n\tОрганът на управляващата и единствена в КНДР Корейска трудова партия \"Нодон синмун\" обясни, че някои американци настояват за импийчмънт на Тръмп, защото острите му изявления може да предизвикат \"ядрена катастрофа на американския континент\".\r\n\tАмериканският президент според вестника е \"духовно нестабилен\".\r\n\tТръмп заяви в Токио, без да уточни за коя страна говори, че \"никой диктатор\" не бива \"да подценява решимостта на Америка\".\r\n\tСАЩ и Северна Корея си размениха остри думи през август, когато Пхенян обяви, че може да нанесе изпреварващ удар по американската територия Гуам в Тихия океан, след като Тръмп заплаши азиатската комунистическа страна с \"огън и ярост\".\r\n\tПрез август и септември Северна Корея изстреля няколко балистични ракети, които прелетяха над територията на Япония и паднаха в океана.\r\n\tПрез септември севернокорейският режим извърши и своя шести, най-мощен досега, ядрен опит, с което предизвика възмущение и опасения по света, припомня ДПА.\r\n\tМеждувременно, стотици южнокорейци излязоха в неделя на демонстрация в Сеул с искания за мир и протест срещу насрочената за вторник и сряда визита на Доналд Тръмп в страната, където гостът ще разговаря с президента Мун Дже-ин и ще разгледа американска военна база. В центъра на вниманието ще бъде посланието, което Тръмп се кани да изпрати на КНДР и нейния лидер Ким Чен-ун.\r\n\tЮжна Корея е ключов съюзник на САЩ, които са разположили там 28 500 военнослужещи. Южнокорейската опозиция обаче смята Тръмп за войнолюбец.\r\n\t\"Ние сме против войната! Трябват преговори за мир!\", скандираха демонстрантите в центъра на Сеул. Мнозина от тях обвиняваха Тръмп, че увеличава риска от конфликт също като Ким Чен-ун.\r\n\t\"Тръмп и Ким (. . .) използват днешната военна криза, за да обслужат собствените си политически интереси, докато ние - южнокорейците, треперим от страх\", заяви демонстрантка, цитирана от АФП. \"Тревожат ни последиците от враждебната риторика на Тръмп, който сякаш зове към война\", добави тя.\r\n\tБлизо 10 милиона души живеят в Сеул, разположен едва на 50 км от границата с КНДР, в обсега на севернокорейската артилерия, напомня АФП.\r\n\tСпоред организаторите в протеста са участвали близо 2000 души.", "date": "2017.11.05", "title": "Тръмп похвали севернокорейците като \"велик народ\""}
{"url": "http://www.mediapool.bg/bush-bashta-i-bush-sin-ne-sa-glasuvali-za-svoya-sapartiets-tramp-tvardi-nova-kniga-za-tyah-news271429.html", "text": "Двамата бивши американски президенти републиканци - Джордж Буш-старши и синът му Джордж Буш-младши - не са гласували за своя съпартиец Доналд Тръмп на изборите в САЩ миналата година, твърди авторът на нова книга за 41-я и 43-я президент на страната. В нея те изразяват открито неодобрение за човека, който в момента е стопанин на Белия дом, предаде Ройтерс, цитирана от БТА.\r\n\tБуш-старши гласувал за Хилари Клинтън, а синът му - нито за Тръмп, нито за съперничката му от демократите, твърди Марк Ъпдегроув, който е автор на книгата \"Последните републиканци\", написана в сътрудничеството с двамата бивши президенти. Тя ще излезе на 14 ноември.\r\n\tВ интервю за в. \"Ню Йорк таймс\" Ъпдегроув каза, че старият Буш, който е вече на 93 години и бе президент в периода 1989-1993 г., изпитвал инстинктивна неприязън към Тръмп, макар да не го познава лично. В интервю по време на кандидат-президентската кампания през 2016 г. той казал пред автора, че милиардерът е воден от \"биещо на очи его\" самохвалко, на когото му липсва отговорност за служене на обществото.\r\n\tСпоред 71-годишния Буш-младши, който бе президент в периода 2001-2009 г., на Тръмп му липсва скромност и необходимото разбиране за президентския пост, отбелязва Ъпдегроув в предговора на книгата си. По време на кампанията 43-ият президент на САЩ споделил с автора, че се страхува, че може да си остане последният републиканец, избран на най-високия пост в страната, смятайки, че Хилари Клинтън ще спечели.\r\n\t\"Ако се вгледате в неговите ценности и в тези, споделяни от неговия баща и от Роналд Рейгън, те са в ярък контраст с ценностите на Републиканската партия днес, и в частност с платформата, въз основа на която бе избран Доналд Тръмп. А същността на тази платформа е протекционизъм и известна доза ксенофобия\", каза Ъпдегроув, който е историк, написал няколко книги за президентите на САЩ.\r\n\tБелият дом не закъсня да отвърне на критиките на двамата експрезиденти. \"Американският народ гласува за човек извън системата, който е способен да извърши истинска, позитивна и необходима промяна, а не за човек, който цял живот се е занимавал с политика и е обвързан със специални интереси\" каза говорителката на Белия дом Сара Сандърс, цитирана от Ройтерс.\r\n\t\"Ако те имаха за цел да продължат десетилетията на скъпо струващи грешки, друг политик от системата, който да поставя политиката над хората, би спечелил\", допълни тя.\r\n\tПредставител на Белия дом, цитиран от телевизия Си Ен Ен, разкритикува политическото наследство на двамата президенти Буш и каза, че войната в Ирак е една от най-големите грешки в американската история, предаде ТАСС.\r\n\t\"Ако един кандидат за президент може да разцепи една политическа партия, то това говори много какво наследство наистина са оставили двамата последни президенти, произлезли от тази партия\", коментира той.", "date": "2017.11.05", "title": "Буш-баща и Буш-син не са гласували за своя съпартиец Тръмп, твърди нова книга за тях"}
{"url": "http://www.mediapool.bg/nad-75-ubiti-pri-atentat-v-bezhanski-lager-v-siriya-news271430.html", "text": "Най-малко 75 човека са били убити и над 140 - ранени, при атентат с кола бомба в бежански лагер в източната сирийска провинция Дейр аз Зур късно в събота, предаде ДПА, като се позова на Сирийския център за наблюдение на правата на човека.\r\n\tНеправителствената мониторингова организация, който е базирана във Великобритания и разполага с широка мрежа от информатори в Сирия, отбеляза, че сред жертвите са много жени и деца.\r\n\tСмята се, че атаката е била извършена от \"Ислямска държава\".\r\n\tТерористичната групировка вече извърши нападение в района миналия месец, когато 18 души бяха убити там също при експлозия на кола бомба.\r\n\tПрез последните седмици сирийските правителствени сили и подкрепяни от Съединените щати смесени кюрдско-арабски милиции бързо настъпват паралелно срещу \"Ислямска държава\" в богатата на петрол провинция Дейр аз Зур.\r\n\tПреди няколко дни режимът на президента Башар ал Асад обяви, че си е върнал изцяло контрола на едноименния град, който е регионална столица.", "date": "2017.11.05", "title": "Над 75 убити при атентат в бежански лагер в Сирия"}
{"url": "http://www.mediapool.bg/gordan-braun-tvardi-che-pentagonat-e-podvel-london-za-voinata-v-irak-news271431.html", "text": "Бившият британски премиер Гордън Браун твърди в свои мемоари, че Пентагонът е подвел Великобритания при вземането на решението за войната в Ирак, предаде БНР.\r\n\tБраун, който по време на събитията беше министър на финансите, твърди, че тогавашния премиер Тони Блеър е използвал тезата, че Ирак притежава оръжия за масово поразяване, за да отстоява нуждата от присъединяването на Великобритания към военните действия.\r\n\tАмериканското министерство на отбраната е знаело, че Саддам Хюсеин няма такива оръжия, но е не е информирало за това Великобритания, твърди Гордън Браун, цитиран от националното радио.\r\n\tБившият премиер заявява, че тайният доклад на американското разузнаване за Ирак никога не е бил предоставян на Великобритания и че, ако това бе станало, събитията е нямало да се развият по този начин.\r\n\tГордан Браун допълва, че показанията, които дава, никога не са били обект на разследването на \"Комисията Чилкът\", която заключи, че Великобритания е избрала да се присъедини към инвазията в Ирак преди да са били изчерпани всички мирни опции за разоръжаване.\r\n\tПолитическите наблюдатели посочват, че намесата на Браун в случая, ще поднови дебата за британското решение за присъединяване към предвожданото от американците нахлуване в Ирак през 2003 г.", "date": "2017.11.05", "title": "Гордън Браун твърди, че Пентагонът е подвел Лондон за войната в Ирак"}
{"url": "http://www.mediapool.bg/chetiri-sa-ognishtata-na-ptichi-grip-u-nas-news271419.html", "text": "Общо четири огнища на болестта инфлуенца по птиците (грип) са констатирани към момента на територията на страната - в областите Добрич, Хасково, Сливен и Ямбол, съобщиха от пресцентъра на Българската агенция по безопасност на храните.\r\n\tПоследното огнище е констатирано в животновъден обект за отглеждане на патици в с. Зимница, община Стралджа, област Ямбол, където са умъртвени близо осем хиляди патици. Като част от мерките за ликвидиране и недопускане на разпространението на болестта се умъртвяват и възприемчивите животни в животновъден обект, който е в непосредствена близост до огнището. Към момента на територията на област Ямбол заболяването е констатирано само в една ферма за патици в село Зимница.\r\n\tВ сливенското с. Глушник, както и в хасковското с. Узунджово, инфлуенца по птиците е констатирана в домашно стопанство.\r\n\tПървото огнище, това в село Стефаново, община Добрич, е констатирано в средата на октомври в промишлен животновъден обект за отглеждане на патици.\r\n\tЗа ликвидиране на огнищата са взети всички мерки съгласно ветеринарномедицинското законодателство. Птиците в три километровата зона около констатираните огнища са умъртвени по хуманен начин. Извършват се постоянни клинични прегледи в 10 километровата зона около огнищата. Към момента е забранено населването на животновъдни обекти с новоизлюпени водоплаващи птици на територията на цялата страна, посочват още от БАБХ.", "date": "2017.11.05", "title": "Четири са огнищата на птичи грип у нас"}
{"url": "http://www.mediapool.bg/yordan-tsonev-balgarskite-natsionalisti-sa-ot-peshteren-varvarski-tip-news271432.html", "text": "Това заяви в неделя в интервю за \"Неделя 150\" по БНР депутатът от ДПС Йордан Цонев по повод искането на партията националистите да напуснат настоящото управление.", "date": "2017.11.05", "title": "Йордан Цонев: Българските националисти са от пещерен, варварски тип"}
{"url": "http://www.mediapool.bg/moskovskata-politsiya-zadarzha-263-ma-demonstranti-sreshtu-putin-news271426.html", "text": "Руската полиция задържа над 263-ма активисти, събрали се на Манежния площад в центъра на Москва за участие в неразрешен протест срещу президента Владимир Путин.\r\n\t\"Понастоящем броят на задържаните достигна 200 души\", съобщи полицейски източник, след като привържениците на забранена радикална опозиционна група се събраха близо до Кремъл. Впоследствие бе съобщено за 263-ма задържани.\r\n\tСред арестуваните има и журналист от радио \"Ехото на Москва\", който не се легитимирал и оказал съпротива, съобщи източник от силовите структури.\r\n\tЗадържанията на привърженици на националистически организации продължиха и през следващите часове на деня. От хората се изземваха остри предмети, ножове, метални боксове, средства за индивидуална защита, бойно травматично оръжие, медицински маски.", "date": "2017.11.05", "title": "Московската полиция задържа 263-ма демонстранти срещу Путин"}
{"url": "http://www.mediapool.bg/sauditska-arabiya-prihvana-raketa-ot-yemen-blizo-do-letishteto-v-riad-news271416.html", "text": "Саудитска Арабия обяви, че е прихванала в събота вечерта балистична ракета, изстреляна от Йемен, близо до столицата си Риад, съобщиха световните агенции.\r\n\tОбявлението дойде след мощна експлозия, която се чу в близост до летището в Риад, съобщи Би Би Си.\r\n\tРакетата е била унищожена над града, а фрагменти от нея са паднали на земята в близост до летището, твърдят представители на официалните власти пред Саудитската информационна агенция, цитирана от Би Би Си.\r\n\tПредполага се, че ракетата от типа \"Burkan H2\" е изстреляна от шиитските бунтовници хути в Йемен и е била насочена към летището „Крал Халед”. Въпреки това обаче гражданският въздушен трафик не е бил нарушен.\r\n\tИ в миналото саудитските власти са твърдяли, че са унищожавали ракети на хути, но никога досега не се е съобщавало ракета да е достигала толкова близо до ключово гражданско съоръжение като летище.\r\n\tБунтовниците в Йемен изстреляха предишна ракета срещу Риад през май, точно ден преди посещението на американския президент Доналд Тръмп. Тогава обаче тя бе прихваната и унищожена на около 200 км от Риад.\r\n\tЧасове след нападението американският президент Доналд Тръмп обвини за него Иран, доколкото е известно, че именно Техеран подкрепя йеменските бунтовници, които успяха да завземат дори столицата Сана.\r\n\t\"Изстрелването на ракетата беше предприето от Иран, според мен, срещу Саудитска Арабия. И нашата система я свали\", заяви Тръмп, имайки предвид системите \"Пейтриът\", които Саудитска Арабия закупи от САЩ. \"Ето колко сме добри. Никой не може да направи това, което ние правим, и сега ние го продаваме на света\", похвали се Тръмп.\r\n\tОт 2014 г. насам в Йемен се води опустошителна война между силите на международно признатото правителство на президента Абдурабух Мансур Хади, подкрепяно от Саудитска Арабия, и движението на бунтовниците хути.\r\n\tОт 2015 г. Саудитска Арабия предвожда военна кампания, целяща разгром над хутите, която редовно бомбардира бунтовническата групировка.\r\n\tВ сряда при удар, който се предполага, че е на коалицията, водена от Саудитска Арабия, в Йемен бяха убити най-малко 26 души в хотел и местен пазар. Коалицията редовно бомбардира училища, болници, пазари и жилищни райони, въпреки че твърди, че се ограничава само до \"легитимни военни цели\". Хиляди са нейните зверства, извършени в Йемен, включително върху жени и деца.\r\n\tПреговорите с посредничеството на ООН се провалиха и не успяха да сложат край на кръвопролитието в Йемен, в което досега се смята, че са загинали 8600 души, а са ранени към 50 000. Конфликтът постави над 20 млн. души в ужасяваща хуманитарна ситуация, определяна като най-голямата в света бедствена ситуация, свързана с масов глад. Бедствието доведе и до избухване на взрив на холера, която порази 884 000 души и отне живота на най-малко 2184 души.\r\n\tСлед изстрелването на балистичната ракета в неделя в град Аден, в южната част на Йемен, бяха извършени два терористични акта, съобщи канал Ал Арабия.\r\n\tПо информация на медията един от атентаторите самоубийци е проникнал в помещение на отдела по криминални разследвания и се е взривил вътре, след което в сградата избухнал силен пожар. Охраната е открила огън по нападателя.\r\n\tПреди това сходен самоубийствен атентат е извършен в управлението по сигурността в Аден, където са загинали петима военнослужещи, а няколко цивилни са ранени.\r\n\tПрез 2015 г. град Аден беше освободен от метежниците и стана временна столица на Йемен, където заседава официално признатото правителство на Хади.\r\n\tМеждувременно, Си Ен Ен съобщи, че в събота 11 принца от Саудитска Арабия са били арестувани като част от кампания за борба с корупцията. Информацията е на подкрепяния от Риад канал Ал Арабия. Отделно от арестите министрите на икономиката, вътрешните работи и военноморските сили са освободени от постовете си.", "date": "2017.11.05", "title": "Саудитска Арабия прихвана ракета от Йемен близо до летището в Риад"}
{"url": "http://www.mediapool.bg/optimistichna-teoriya-za-balgarite-news271433.html", "text": "Ценностите на българина бяха проучени наскоро и като че ли всички останаха разочаровани от тях.\r\n\tАгенция \"Тренд\" излезе с резултатите от любопитно допитване, поръчано от Институт за десни политики, според което българинът – най-общо казано – не цени особено демокрацията и правовата държава, мрази бежанците, ромите и богатите, и иска безплатно образование и здравеопазване.\r\n\tЕдин от изследователите описа родната ценностна палитра като \"каша със социалистически привкус\". Други отбелязаха, че българинът не е точно либерал, ама не е май и консерватор. Трети пък направо се затюхкаха, че с такъв материал не е чудно, че сме на този хал.\r\n\tТози текст цели да внесе успокоене: българите са абсолютно нормални и нищо драматично лошо не им се е случило наскоро. Просто критиците имат необосновани или прекалено високи очаквания и претенции към тях.\r\n\tВъзложителите на изследването сигурно са се надявали от него да блесне ясен консервативен ценностен профил, който да обоснове траен и принципен политически завой към \"патриотично-дясното\". В крайна сметка на много места в Европа и извън нея \"патриотичният консерватизъм\" печели гласоподаватели, което може би означава определено ценностно преобръщане на обществата.\r\n\tПоне в български контекст може да се каже, че тази хипотеза беше разбита на пух и прах. Вярно е, че българите най-високо ценят семейството (46%), но също така 77% са срещу забраната на аборта и едва 53% държат на брака. Почти равен процент (38 и 37%) ценят сигурността – традиционен консервативен маркер и човешките права – едно от знамената на либерализма. 62% от хората заявяват, че вярват в Бог, но почти толкова – 58% – не смятат, че религията е нещо особено важно в живота им. Същият процент – 60% – са убедени, че религиозни институции не трябва да играят роля в управлението на страната.\r\n\tПо отношение на малцинствата българинът изглежда е либерал спрямо турците и консерватор (да не кажем расист) спрямо ромите, бежанците и гейовете.\r\n\tМалка утеха за консервативните идеолози може би идва и от високия процент \"нежелание за допускане\" на бежанци и икономически мигранти в страната (84% и 82% съответно). Също така огромни мнозинства не приемат еднополов брак (75%) и легализация на марихуаната (72%) и проституцията (69%).\n\n\r\n\tТук добрите ценностни новини за консерваторите приключват и българинът започва да се представя в изразена етатистко-социалистическа светлина. Над 90% смятат, че образованието и здравеопазването трябва да са безплатни. 86% са убедени, че държавата трябва да им намери работа. 44% намират, че държавната намеса в икономиката е нещо добро и само 6% смятат пазарната икономика за ценност. Почти мнозинство от хората (49%) са убедени, че в страната не може да се забогатее с труд и т.н.\r\n\tИ за капак, българинът е с прогресивистки разбирания – 63% приемат новите технологии за нещо добро.\r\n\tВ този смисъл всеки, който се е надявал че \"Бог, пазар и отечество\" ще определят профила на избирателя, сигурно е останал много разочарован.\r\n\tВсъщност тези резултати нито са неочаквани, нито ни казват нещо ново или тревожно. Всяко общество е съставено от хора, които в огромната си част нямат някаква специфична идеология – било тя консервативна, либерална, социалистическа или друга. Едва около 3-4% от гражданите са хора с разпознаваема идеология, които държат на вътрешната кохерентност и съвместимост на своите възгледи. Грешните допускания, които са развенчавани от множество изследвания не само у нас, но и в САЩ, и Западна Европа са обикновено следните:\r\n\t1. Хората имат възгледи, които не са вътрешно противоречиви. Както у нас около 2/3 от обществото вярва, че Бог съществува и че религията не е важна част от живота, така и на други места подобни противоречиви схващания характеризират мнозинствата. Ако сте професор по логика или брачен консултант, сигурно ще се възмутите, ако някой хем слага семейството на първо място, хем твърди, че бракът не е особена ценност за него. За много от останалите статистически единици, тези твърдения ще са точно описание на ежедневието им.\r\n\t2. Мненията на хората са устойчиви и не се променят от формулировката на въпроса. Американски изследователи още през 70-те години открили, че ако се зададе въпрос: \"ще позволите ли на комунистически активист да изнесе реч\", 2/3 отговарят с \"не\". Но ако зададете въпроса: \"ще забраните ли изнасянето на реч от комунистически деец\" – само една четвърт отговарят положително. По същия начин през 1991 г. две трети от американците са \"желаели употребата на военна сила\", но под една трета са искали \"да се отиде към война\" в Персийския залив. Тези разлики показват, че много зависи от \"рамката\" на въпроса и неговата формулировка. Например, ако нашите изследователите бяха питали “ще забраните ли на бежанци и мигранти да влизат в страната\" (вместо \"трябва ли България да допусне\"), отговорите със сигурност щяха да са с други проценти. А пък ако питането беше “ще възпрепятствате ли бежанци да упражнят правото си на убежище\", мнозинството най-вероятно щеше да бъде различно.\r\n\t3. Хората знаят в детайли как функционира държавата и икономиката. Може ли да искате безплатно образование и здравеопазване и много ниски данъци? Ако сте професор по икономика, ще се възмутите. Всички останали ще ви се чудят на акъла обаче. Хората в подобни допитвания изразяват предпочитанията и желанията си такива, каквито са: те не смятат, че е тяхна работа да предлагат и решения за осъществяването на тези желания. И в крайна сметка са прави – тези, които питат, да мислят как да ги изпълняват.\r\n\t4. Хората имат достатъчно информация по въпросите, на които отговарят: От родното изследване излиза, че само 55% смятат демокрацията за добра форма на управление, но цели 67% са убедени, че изборите са най-добрият начин за излъчване на управляващи. 54% пък вярват, че за страната е добре властта да е разпръсната между много хора. Тези разминавания подсказват, че в главите на избирателите не може да бъде открита някаква стройна теория за демокрацията и разделението на властта, но такава не трябва и да се търси. Знанието на хората за политиката е минимално. През 1952 г. само 44% от американците са били способни да назоват поне един клон на властта; през 1972 г. само 22% са знаели нещо за \"Уотъргейт\"; през 1986 г. само 49% знаят коя е единствената държава, използвала ядрено оръжие и т.н. Подобни степени на незнание не са характерни само за американците – процентът на британците, например, които не знаят кой е премиерът им е също впечатляващ. Изследване от 2013 г. в Обединеното кралство показа, че 33% от хората вярват, че лордовете в Камарата на лордовете са избрани (което не е вярно) и ¾ от хората не знаят името на депутатa, избран от техния район (това на вниманието на почитателите на мажоритарната избирателна система). Също така 57% от британците през 2013 г. не знаят, че избират депутати в Европейския парламент (което отчасти изяснява и решението за Брекзит три години по-късно).\r\n\t\"Кашата\" не е някаква българска характеристика, а е просто едно от условията на съвременната политика. В тази ситуация, трайните политически идентификации са не толкова \"ценностните\" нагласи на хората, а партийните им предпочитания. Партиите са инструментите, които улесняват и направляват политическия избор. Въпреки че като цяло избирателите имат ниско доверие в тях, парадоксалното е, че по принцип следват партиите като ориентири.\r\n\tКато се има това предвид, особено важно е партиите да не манипулират избирателите, нещо, което за съжаление не може да бъде съвсем избегнато. С развитието на технологиите вече е възможно индивидуалното таргетиране на всеки избирател с картинки и реклами, които емоционално му влияят и заздравяват партизанската му идентичност. Дори Русия откри, че може да си играе по манипулативен начин с емоциите на американските избиратели чрез Фейсбук и Туитър. Сигурен съм, че на базата на настоящото изследване и у нас един куп \"десни\" специалисти вече умуват как да превърнат бежанската истерия и хомофобията в партизанско знаме. Видно е, че пенявенето и медийното нагнетяване на страхове в тази посока вече е проработило. Доколкото тяхното засилване ще е неизбежно, поне да не оправдават инженерството си с някакви извечни \"ценности\" на българина. Все пак става дума за същите хора, които се гордеят, че са спасили евреите си, нали?\r\n\tИма и една друга група десни партии, които отказват да признаят реалността и продължават да възприемат избирателя като изключително образован и граждански ангажиран човек, на който могат да му се поставят сложни обществено-политически и дори управленски задачи. Като например самоорганизация в делиберативна партийна структура и постоянно участие в нея. Или непрекъснатото държане на властта под контрол чрез протести и гражданска мобилизация. От средите на тези партии идва и разочарованието, че изследването не рисува подобна картина на избирателя.\r\n\tПосланието към тях е едно – хората са такива навсякъде и това не значи, че са непременно лоши.", "date": "2017.11.05", "title": "Оптимистична теория за българите"}
{"url": "http://www.mediapool.bg/stanimir-stoilov-izvede-astana-do-chetvarta-titla-v-kazahstan-news271434.html", "text": "Воденият от Станимир Стоилов тим на Астана завоюва шампионската титла на Казахстан за четвърти пореден път.\r\n\tВ заключителния кръг от местното първенство отборът на българския треньор победи Акжайк с 2:0 и финишира с една точка повече от втория Кайрат.\r\n\tСлед мача Стоилов сподели, че все още не е получил предложение за нов контракт и може да напусне клуба. Мъри също така се жалва, че той и футболистите не са си получили премиите още за миналия сезон, а това е несериозно с оглед на успехите, които Астана постига.\r\n\t\"Много съм радостен, че успяхме да спечелим първенството. В продължение на година работихме сериозно и се радвам, че това донесе своите плодове. Не на всеки клуб му се удава да спечели шампионата в четири поредни сезона. Първо ще си починем, после ще започнем подготовка за мача с Виляреал (23 ноември). Разбира се, ще бъде трудно без игрова практика, но ще се опитаме да покажем максимума от себе си и да спечелим оставащите два мача\", заяви Стоилов.\r\n\t\"Дали са предвидени премии за победата в първенството? Добре е, че ми зададохте този въпрос. В продължение на година не сме получили нито една премия, дори има задължения още от миналия сезон. Несериозно е, когато отборът изпълнява целите си и толкова дълго не получава премии. Възможно е нашите спонсори да не знаят това. Футболистите са юнаци и никой не казва и дума за това. Мисля, че този проблем трябва да се реши колкото може по-скоро. Затова ние сега не можем да говорим за премии за поредната титла. За три години Астана донесе на Казахстан много пари, но проблемът си остава. Вече съм казвал, че не ми е правено предложение за нов контракт. В Европа има много добри треньорите, Астана може да си намери нов, който да поведе отбора към нови постижения. Това е въпрос на клуба. Към мен има много предложения\", коментира треньорът.", "date": "2017.11.05", "title": "Станимир Стоилов изведе \"Астана\" до четвърта титла в Казахстан"}
{"url": "http://www.mediapool.bg/desetki-zhertvi-na-taifuna-damrei-vav-vietnam-i-malaiziya-news271422.html", "text": "Най-малко 27 са вече жертвите на тайфуна \"Дамрей\", връхлетял централните и южни крайбрежни райони на Виетнам, предаде Ройтерс, цитирана от БТА.\r\n\tДруги 22-ма души се водят за изчезнали. Сред тях са и 17 членове на екипажи на малки търговски кораби, потънали край бреговете на провинция Бин Дин. 74 други членове на екипажите бяха спасени по-рано.\r\n\tГолеми са и материалните щети. Над 600 къщи са изцяло разрушени, а близо 40 000 - частично. Съобщава се за поройни дъждове над цял Виетнам. Виетнамската служба за бедствени ситуации предупреди за очаквани наводнения в ниски крайбрежни райони, а също за внезапни резки покачвания на реки и земни свличания в планинските райони на страната. Около 30 000 души са евакуирани от местните власти. В ликвидацията на последиците участва военна техника.\r\n\tДамрей достигна виетнамските брегове вчера с пориви на вятъра до 25 метра в секунда.\r\n\tТова е 12-ият мощен ураган, връхлетял страната тази година.\r\n\tНай-силно пострадал е южният град Нячанг. Сериозни щети има и в Дананг, намиращ се на 500 км на север. Градът е заплашен от наводнения и свлачища.\r\n\tИменно в Дананг утре трябва да започне срещата на върха на организацията Азиатско-Тихоокеанско икономическо сътрудничество (АТИС), отбелязва ДПА. Предвидено е президентът на САЩ Доналд Тръмп да пристигне за участие във форума на 10 ноември. Очаква се в него да участват също неговите колеги от Китай и Русия - Си Цзинпин и Владимир Путин. Освен държавни и правителствени ръководители на 21 страни Дананг очаква над 10 000 гости и делегати, включително видни политици, експерти и международни бизнес лидери.\r\n\tТропическата буря нанесе сериозни поражения и в друга страна от Югоизточна Азия - Малайзия. Най-тежко пострада северната островна провинция Пенанг, която е популярна туристическа дестинация и важен индустриален район. От събота над острова се изсипват поройни дъждове и вилнеят бурни ветрове, съобщи провинциалният шеф Лим Гуан Ен, цитиран от Асошиейтед прес. Според него извилата се над острова буря вероятно е свързана с тайфуна \"Дамрей\", поразил Виетнам.\r\n\tСъобщава се за гибелта на трима души, а над 2000 са евакуирани. Приливни морски вълни, високи до 3,5 м. са залели нисколежащи райони от острова, включително провинциалната столица Джорджтаун, който е обявен от ЮНЕСКО за паметник на световното културно наследство заради характерната си архитектура от времето на британското колониално владичество. Под вода е дори центърът на града, който очаква във вторник височайше посещение от британския принц Чарлз и съпругата му Камила.\r\n\tСпоред Лим засега не се налага обявяване на извънредно положение, защото ситуацията е под контрол.", "date": "2017.11.05", "title": "Десетки жертви на тайфуна \"Дамрей\" във Виетнам и Малайзия"}
{"url": "http://www.mediapool.bg/shestima-ubiti-pri-dvoen-atentat-v-tsentara-na-kirkuk-news271437.html", "text": "Най-малко шестима човека загинаха днес при двоен самоубийствен атентат в центъра на Киркук - иракски град, който федералните сили си възвърнаха от кюрдите преди близо три седмици. Това съобщи Франс прес, цитирана от БТА.\r\n\tПри експлозиите, избухнали в интервал от четвърт час, пострадаха още 12 души, уточни източникът, пожелал анонимност.\r\n\tПървият атентат е извършен според него от камикадзе с кола бомба, а вторият - от терорист с шахидски пояс.\r\n\tДвойната атака станала недалеч от бивш полицейски участък, използван в момента от \"Сарая ас салам\" (\"Бригади на мира\" в превод от арабски) - паравоенни формирования на влиятелния шиитски духовен водач Муктада Садр.\r\n\t\"Сарая ас салам\" са част от силите \"Хашд аш Шааби\" - обединение от племенни милиции, действало заедно с иракските правителствени части по връщането на зоните, за които иракските федерални власти с кюрдския автономен регион.\r\n\tДвойното нападение бе извършено на булевард \"Атлас\", важна пътна артерия в близо едномилионния град, където са разположени много магазини и административни сгради.\r\n\tКиркук бе в центъра на напрежението между Багдад и Ербил, откакто на 25 септември в Иракски Кюрдистан и спорни зони, по-специално в провинция Киркук, се състоя референдум за независимост, организиран против волята на централните власти. На 16 октомври правителствени сили и паравоенни формирования поеха контрола почти над всички райони, за които Багдад спореше с регионалното правителство.\r\n\tСпоред иракската конституция тези зони се подчиняват на централната власт, но статутът им все още предстои да се разисква на преговори. Кюрдските милиции пешмерга фактически ги контролираха още от времето на американската инвазия през 2003 г. и хаоса, последвал стремителното настъпление на джихадистката групировка \"Ислямска държава\" през 2014 г., отбелязва АФП.", "date": "2017.11.05", "title": "Шестима убити при двоен атентат в центъра на Киркук"}
{"url": "http://www.mediapool.bg/bivsh-voenen-prostrelya-mazh-i-zhena-i-se-samoubi-news271425.html", "text": "Жена е приета с две огнестрелни рани в краката, а мъжът й е убит на място в петричкото село Капатово, предаде БГНЕС.\r\n\tИнцидентът е станал след съседска свада.\r\n\tСлед спречкване бивш военен е извадил пистолет и е убил съпруга, а впоследствие прострелва и жената, след което се самоубива.\r\n\tИнцидентът е станал в петричкото село Капатово около 14 ч. в неделя.\r\n\tНа място работят следователи, както и специален екип криминалисти на ОДМВР Благоевград.", "date": "2017.11.05", "title": "Бивш военен простреля мъж и жена и се самоуби"}
{"url": "http://www.mediapool.bg/turtsiya-otne-pravata-na-izlachvane-na-17-medii-news271436.html", "text": "Турският Висш съвет по радио и телевизия отне в края на седмицата правата на излъчване на 17 медии в страната, съобщи БНР.\r\n\tБяха отнети лицензите на 1 телевизия и 16 радиостанции. В решението си турският регулатор се позовава на действащата в страната правна уредба. Сред затворените са местни радиостанции в градове като разположените в западната част на страната Коджаели, Сома и Чорлу, радиоканал в големия черноморски град Самсун и др., съобщи националното радио.\r\n\tВ петък ръководителят на свързаната с проповедника Фетуллах Гюлен медийна група \"Саманйолу\" Хидайет Караджа беше осъден на 31 години и половина лишаване от свобода. Турското правителство обвинява организацията на духовника, че стои зад опита за преврат от 15 юли 2016 г.\r\n\tВъв връзка с въведеното в Турция след метежа извънредно положение по-рано бяха затворени други 12 опозиционни или прокюрдски телевизии и 11 радиостанции.\r\n\tСпоред доклад за медийната свобода в Турция, подготвен в края на октомври от правозащитната организация \"Бианет\", 296 задържани журналисти са заплашени от общо 3036 години затвор, припомня БНР.", "date": "2017.11.05", "title": "Турция отне правата на излъчване на 17 медии"}
{"url": "http://www.mediapool.bg/3500-dushi-byaha-evakuirani-ot-bolshoi-tetar-zaradi-zaplaha-ot-vzriv-news271435.html", "text": "Около 3 500 души бяха евакуирани в неделя привечер от сградата на Болшой театър в центъра на Москва във връзка със заплаха от взрив, съобщи източник от службата за извънредни ситуации, цитиран от ТАСС.\r\n\tВ 19 ч. местно време (18 ч. българско) в Бетовеновата зала на театъра трябваше да започне концерт \"Сърп и чук\", посветен на 100-годишнитата на \"Октомврийската революция\".\r\n\tГенералният директор на театъра Владимир Урин потвърди, че има евакуация, но отказа да съобщи подробности.\r\n\tБомбена заплаха бе обявена и в хотел \"Метропол\", където също работеха полицейски служители. Оттам обаче нямаше данни за евакуация.\r\n\tПо-рано бяха получени около 20 сигнала за \"минирани\" обекти в Москва, сред които има търговски центрове, кина, ресторанти и кафенета.\r\n\tБомбена заплаха имаше и за универсалния магазин ГУМ, където също бе извършена евакуация.\r\n\tКинолози с обучени кучета проверяваха помещенията в заплашените обекти.\r\n\tВ Санкт Петербург три търговски центъра бяха евакуирани заради безстопанствени предмети.\r\n\tВ Новосибирск пък постъпиха сигнали за подозрителни предмети в 10 търговски центъра.\r\n\tВ последните години телефонният тероризъм в Русия е често явление, като досега не е имало случай на открито взривно устройство след подобно предварително предупреждение.", "date": "2017.11.05", "title": "3500 души бяха евакуирани от Болшой тетър заради заплаха от взрив"}
