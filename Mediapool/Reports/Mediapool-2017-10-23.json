{"url": "http://www.mediapool.bg/valkat-ot-uolstriyt-predupredi-che-kriptovalutite-sa-nai-golyamata-izmama-v-istoriyata-news270893.html", "text": "Джордан Белфорт - бившият брокер, обезсмъртен във филма \"Вълкът от Уолстрийт\", определи невероятния бум на първично предлагане на криптовалути като \"най-голямото мошеничество в историята\". Тази \"огромна, гигантска афера\" ще \"избухне в лицата на хората\", предупреждава той. \"Това е много по-лошо от всичко, което аз съм правил\", заявява пред \"Файненшъл таймс\" Белфорт, който изкара 22 месеца в затвора, след като се призна за виновен по обвиненията за измами на пазара на ценни книжа и пране на пари.\r\n\tПредупреждението му е по повод нарастващата популярност на т.нар. първоначални монетни предлагания (initial coin offerings, ICO). С тях различни компании набират средства онлайн, като продават на инвеститорите дигитални токени в замяна на криптовалути като Биткойн (Bitcoin) и Етериум (Ethereum).\r\n\t\"Организаторите [на ICO] възпроизвеждат мащабна измама от най-висш порядък спрямо всички\", казва Белфорт. \"Вероятно 85% от тези хора нямат лоши намерения, но проблемът е, че ако пет или 10 процента се опитват да ви измамят, това е шибано бедствие\", твърди той.\r\n\tФактите показват, че огромното мнозинство стартиращи компании, привличащи финансиране посредством ICO, не ги използват по предназначение. Според анализ на Token Report, обхващащ 202 ICO, само в 20 от случаите предлаганите в хода на ICO токени са използвани да обезпечат работата на съответната компания. С останалите може само да се търгува, тоест те представляват чисто спекулативни инструменти, коментира пред агенция Блумбърг Глен Мур, генерален директор на Token Report.\r\n\tICO преживяват истински бум. По данни на Coinschedule.com от началото на годината в 202 ICO са набрани над 3 млрд. долара (през 2016 г. са били общо 256 млн. долара). Най-активният месец беше септември, когато 37 стартъпа успяха да получат от инвеститорите почти 850 млн. долара.\r\n\tБелфорт оприличава тактиката на организаторите на ICO с модата на т.нар. тръстове на сляпо от 70-те и 80-те години на миналия век (от тогава този вид дейност бе забранена със закон), когато компании са набирали агресивно средства от инвеститори, без да уточняват как ще бъдат похарчени парите. Много от тези тръстове впоследствие са разпуснати, без да са направили нито една инвестиция, но след като брокерите са получили значителни суми от такси за дейността си.\r\n\tСамият Белфорт е използвал подобни методи, продавайки т.нар. penny stocks, струващи по-малко от долар и които са имали ниска ликвидност. (В една от сцените на филма \"Вълкът от Уолстрийт\" героят на Леонардо ди Каприо убеждава инвеститор по телефона за акции на уж перспективен доставчик на авиационно оборудване, докато в същото време паралелно се показва какво представлява компанията- разнебитен хангар, в който се произвежда нещо почти по занаятчийски технологии.) Белфорт описва тактиката по следния начин: подготвяш инструмент за продажба, агресивно го рекламираш, пускаш неголяма част на пазара, разпалваш интереса (например чрез привличане на знаменитост) и пласираш останалото преди цената да се е сринала.\r\n\tАз не казвам, че има нещо нередно със самата идея за криптовалутите – или луковиците за лалета. Въпросът е в хората, които след това идват и опошляват тази идея, твърди той.\r\n\tСъмнения за стойността на много ICO изрази също и Виталик Бутерин, изобретателят на Етериум. Токените на много проекти не носят реална стойност и целта им е да привличат повече пари, заяви той в края на август. В някакъв момент пазарът ще схване това и организирането на нови ICO ще стане сложно, прогнозира той.\r\n\tПазарът на криптовалути обаче все повече привлича вниманието на регулаторите, които се опасяват, че малките инвеститори са подмамвани с обещания за огромни печалби, отбелязва \"Файненшъл таймс\". Миналия месец централната банка на Китай забрани набирането на финансиране с криптовалути, като обяви, че то \"нарушава сериозно икономическия и финансов ред\". Регулаторите във Великобритания пък предупреждават, че инвеститорите трябва да са подготвени за евентуален срив в стойността на токените им до нула.\r\n\tКомисията по ценните книжа и борсите в САЩ (SEC) заяви по-рано, че токените от някои ICO могат да бъдат разглеждани като ценни книжа и тя може да въведе надзор върху тези предлагания. През октомври SEC започна първо дело за измама при провеждане на ICO – срещу предприемача Максим Заславски и компанията му Diamond Reserve Club World и REcoin Group Foundation.\r\n\tСаудитският милиардер принц Алуалид бе последният, който се присъдени към групата на скептиците, казвайки, че биткойнът е балон.\r\n\t\"Аз просто не вярвам на тази история с биткойна. Мисля, че един ден просто ще експлодира\", коментира той в понеделник в интервю пред СиЕнБиСи. \"Просто няма смисъл. Това нещо не е регулирано, не е под контрола или надзора\", на която и да е централна банка, заяви принц Алуалид. Той сравни сегашната мания по криптовалутите с тази по енергийния концерн \"Енрон\", чието рухване през 2002 г. разкри чудовищни измами.\r\n\tГлавният изпълнителен директор на голямата американска банка JP Morgan Chase Джейми Даймън заяви по-рано, че биткойнът е \"измама\" и ще уволни всеки свой служител, който търгува с криптовалута, защото е \"глупав\". Според него криптовалутата няма да функционира, защото практически е създадена от нищото.", "date": "2017.10.23", "title": "\"Вълкът от Уолстрийт\" предупреди, че криптовалутите са \"най-голямата измама в историята\""}
{"url": "http://www.mediapool.bg/17-godishen-latviets-s-psihicheski-otkloneniya-rani-7-dushi-s-bradva-v-shveitsarsko-gradche-news270870.html", "text": "Тийнейджър с психически проблеми нападна и рани снощи с брадва пет жени и двама мъже от малкото източно швейцарско градче Флумс, предаде ДПА.\r\n\t \r\n\tСпоред пресконференция на полицията в близкия голям град Санкт Гален 17-годишният латвийски гражданин първо атакувал в гръб мъж и жена, които били с осеммесечното си бебе.\r\n\t \r\n\tСлед това момчето нанесло на мъжа тежка рана с брадвата. Жената била леко ранена, а\r\n\tбебето паднало от количката си.\r\n\t \r\n\tКогато на мястото си притекли минувачи с автомобил, за да помогнат на пострадалите, тийнейджърът ранил и тях, а след това избягал с колата им.\r\n\t \n\n\r\n\tМалко по-късно предизвикал пътно произшествие и продължил да бяга пеша.\r\n\t \r\n\tОтишъл на бензиностанция, където нападнал и други шофьори на автомобили, след което бил арестуван от полицията. Бил е ранен в резултат на полицейска стрелба.\r\n\t \r\n\tМомчето, което по занимание е занаятчийски чирак, било известно на социалните служби и прокуратурата, тъй като преди четири месеца имало фантазии, свързани с насилие.\r\n\t \r\n\tСлед консултации с психолози в средата на септември властите решили, че то не представлява някаква сериозна заплаха за околните.", "date": "2017.10.23", "title": "17-годишен латвиец с психически отклонения рани 7 души с брадва в швейцарско градче"}
{"url": "http://www.mediapool.bg/razvitieto-na-ustoichiva-predpriemacheska-ekosistema-si-postavi-za-tsel-pravitelstvoto-news270862.html", "text": "България се утвърждава като страна в Югоизточна Европа с благоприятна бизнес среда за достъп до финансиране чрез рисков капитал, благодарение на което са стартирали голям брой нови иновативни предприятия и затова целта на правителството е да надгражда постигнатото досега с нови инструменти за развитие на устойчива предприемаческа среда у нас. Това заяви зам.-министърът на икономиката Александър Манелов по време на бизнес конференция на компанията \"Ендевър\".\r\n\tТой припомни, че над 100 мзлн. лв. са заделени от Фонда на фондовете, управляващ част от европейските средства у нас, за създаването на Фонд за ускоряване и начално финансиране, който в момента търси мениджъри на трите схеми за финансиране на . От оперативната програма \"Иновации и конкурентоспособност\" са заделени 51.3 млн. евро за дялово инвестиране в старитарищ предприятия, като мениджърите на трите подфонда трябва да осигурят допълващо частно финансиране към европейското.\r\n\tЦелта е да се покрие пълния жизнен цикъл и развитие на едно предприятие, обясни Манолев в понеделник. По думите му е особено важно предприемаческата активност да се насърчава сред младите хора, тъй като именно те са тези, които ще осъществят прехода към Четвъртата индустриална революция.\r\n\tНад 200 предприемачи, мениджъри, бизнес лидери и инвеститори от 27 страни взеха участие в международната конференция в \"София тех парк\". Целта на организаторите от \"Ендевър\" е създаването на платформа, чрез която предприемачите от Централна и Източна Европа да споделят предизвикателства и възможности за развитие. Според компанията е важно предприемачите да получават помощ за разширяването на бизнеса си не само в страната, но и глобално.", "date": "2017.10.23", "title": "Развитието на устойчива предприемаческа екосистема си постави за цел правителството"}
{"url": "http://www.mediapool.bg/antikoruptsionniyat-zakon-politicheski-kontrol-i-piar-uprazhneniya-news270865.html", "text": "Близо половината от имащите право на глас у нас (45%) не вярват, че \"борбата с корупцията в България е желана и възможна\", по данни от последното социологическо изследване на \"Алфа рисърч\", публикувано в края на септември. Започналите още от лятото гръмки заявки на ГЕРБ и БСП, че законопроектът на всяка от тях дава по-добри гаранции за борба с корупцията, достигнаха кулминацията си през октомври, когато президентът свика специален КСНС по темата, но съгласие така и не бе намерено. Обществото остава с впечатление, че има някаква реална конкуренция между законодателни решения и че новото звено \"Антикорупция\" ще върши повече работа, отколкото сега съществуващите няколко органа, натоварени с тази задача.\r\n\tДвата проектозакона, които вече се обсъждат в парламента, на практика предлагат едно и също нещо – изцяло нов и уж независим оран, който да бори корупцията по високите етажи на властта. Опитите да напишат изцяло нов закон и на управляващите (още от предходния мандат) и на опозицията (от този), са провокирани не само на общественото недоволство, но най-вече за да отговорят на препоръките на Европейската комисия, която търси някакъв благовиден предлог за прекратяване на мониторига върху България, продължил 10 години без особен резултати по отношение на борбата с корупцията у нас.\r\n\tПроектът на Министерството на правосъдието, който е редактиран вариант на закона \"Кунева\", предлага вливането на съществуващи органи и обособени звена в Комисията за отнемане на незаконно придобито имущество. Става дума за всички нароили се през години структури, занимаващи се с \"противодействие на корупцията\".\r\n\tПроектът на БСП пък предвижда на основата на специализирана дирекция в ДАНС да бъде създадена нова агенция, към която да се присъедини звеното в Сметната палата, което отговаря за имуществените декларации на лицата на висши държавни и други длъжности. Идеята на социалистите е останалите аналитични структури, които се борят с корупцията, както и комисията по конфискация, да продължат да действат както досега.\r\n\tПолитически най-чувствителната разлика между двата проекта е, че БСП предлага шефът на \"Антикорупция\" да се назначава от президента, а не от парламента, каквото е предложението на ГЕРБ. Управляващите залагат на превенцията, а президентът Румен Радев и БСП твърдят, че новият орган трябва да може да разследва, иначе няма да е ефективен.\n\n\r\n\tВ крайна сметка обаче никой не е обяснил аргументирано какво ново ще може да прави антикорупционният орган (и в двата варианта), което до момента прокуратурата не е могла. И ако проблемът е в прокуратурата и в останалите съществуващи антикорупционни структури, какви са гаранциите, че новият закон и новият орган, няма да продължат да удържат статуквото, но с други средства?\r\n\t\r\n\tДокато вървят ожесточените словесни престрелки между ГЕРБ и БСП кой иска да сложи ръка над борбата с корупцията, техни представители неофициално обясниха пред Mediapool какви са основните им доводи.\r\n\tСпоред социалистите, ако ръководството на органа се избира от парламента, то ще е изцяло политизирано. ГЕРБ твърдят, че за да се съберат 120 гласа в парламента, трябва да гласува повече от една партия, а самият ръководител на \"Антикорупция\" после сам ще предлага екипа си.\r\n\t\"Такъв вариант е по-лош, отколкото ако НС избира всички членове на въпросния орган. Ще се получи така: управляващите партии назначават председателя, а после те му казват кои са и членовете. Понеже няма разписана такава процедура, това ще става тайно и под маската на експертност. После пак парламентът ще ги одобри, но ще кажат – това не са политически назначения, шефът им сам си ги избра\", смятат социалистите.\r\n\tСпоред тях по този начин антикорупционното звено ще е изцяло под политическия контрол на управляващите, дори не и задкулисно.\r\n\tГЕРБ обаче няма да се съгласят при никакви обстоятелства президентът да назначава шефа на \"Антикорупция\" и се аргументират защо това е не по-малко спорен вариант, отколкото техния.\r\n\tГЕРБ задават резонния въпрос какво ще се случи, ако при предсрочни избори, които не са рядкост у нас, и служебното правителство е назначено от президента, и органът за борба с корупцията. \"Подобна конфигурация гарантира спечелване на изборите от този, когото президентът посочи: служебен кабинет еднолично назначен от него и антикорупционен орган, който може да бълва скандал след скандал, под негово ръководство\", разсъждават в ГЕРБ.\r\n\tПрезумпцията е, че както и досега, контролните и разследващите органи практически се използват за натиск, шантаж и уреждане на политически и бизнес интереси.\r\n\t\r\n\tПредставители на ГЕРБ и \"Обединени патриоти\" потвърдиха пред Mediapool, че ще подкрепят антикорупциония закон на правосъдното министерство.\r\n\tПреди дни парламентарната комисия за борба с корупцията, в която управляващи и опозиция имат паритет, подкрепи и проекта на БСП. Правната комисия обаче, която е водеща, подкрепи текстовете на ГЕРБ и се въздържа по предложенията на социалистите.\r\n\tОчакванията са в пленарна зала да бъде гласуван законопроектът на ГЕРБ. БСП може да внесе свои предложения между първото и второто четене.\r\n\tЗасега парламентарната група на левицата е раздвоена дали изобщо да се възползва от тази възможност, най-вече от тактически съображения. \"Ако внесем наши текстове, все някои ще се приемат, но без да се променя принципно проектът на ГЕРБ, а после мнозинството ще отчете, че е постигнат консенсус\", разсъждават депутати от БСП\r\n\tСпоред техни колеги обаче БСП трябва да се опита да промени каквото може. \"Ако в крайна сметка ръководството на \"Антикорупция\" се излъчва от НС, е добре членовете да са на избрани на някакъв квотен принцип – примерно трима от парламента, един от президенството, един от Министерския съвет\", настояват социалисти, като отново се позовават на аргумента си, че ако се гласува вариантът на ГЕРБ, \"има предпоставки за задкулисни договорки\".\r\n\tЛевицата ще настоява докрай за разследващи функции на антикорупционния орган, предлагайки в него да се инкорпорира и част от следствието. \"Не сме прецизирали текстове все още, но ако изобщо вземем решение да участваме във второто четене с предложения – ще настояваме за разследване\", твърдят от БСП.\r\n\tУправляващите възнамеряват законът да бъде приет до края на годината и отчетен в новия мониторингов доклад на ЕК.\r\n\t\r\n\tПоказателно е, че нито ГЕРБ, нито БСП обръщат внимание на съсипващите аргументи, с които авторитетни организации като адвокатурата, Съюзът на съдиите в България и други независими експерти разкритикуваха и двата законопроекта.\r\n\tИ в становището на ССБ, и в това на ВАдС, акцентът се поставя върху сбърканата концепция на законите и органите, които те предлагат да се създадат. Двете партии обаче са глухи за всички доводи, тъй като далеч по-удобно им е да продължават словесните престрелки на тема чий проект е по-добър и коя партия има по-голяма воля да се бори с корупцията.\r\n\tСъщевременно обаче представители на двете партии в неофициални становища признават, че ако държавата желае да води битка с корупцията по високите етажи на властта, има възможност да прави това и сега.\r\n\tВисокопоставен представител на ГЕРБ, пожелал да не бъде назоваван, призна, че новият закон няма да промени кой знае какво, но все пак обединяването на различните аналитични звена ще даде повече възможности на новия единен орган, докато сега се работело на парче и нямало комуникация между институциите.\r\n\tОт БСП по-откровено заявяват, че в в момента се търсят \"политики срещу политиците\". При положение, че обществото очаква подобно нещо, ние няма как да не се съобразим с него, казват социалистите.\r\n\t\r\n\tИ двете партии обаче нямат отговор на въпроса защо е необходим антикорупционен орган, за да се бори корупцията. Въпреки това твърдят, че щом такива се очакванията – така се действа.\r\n\tПо думите и на едните, и на другите, в крайна сметка става въпрос за пиарски упражнения. Пиар, който обаче може да бъде много опасен или много полезен по време на избори. Отново по признания и на двете партии.", "date": "2017.10.23", "title": "Антикорупционният закон – политически контрол и пиар-упражнения"}
{"url": "http://www.mediapool.bg/evreite-v-avstriya-prizovaha-partiite-da-ne-rabotyat-s-avstriyskata-partiya-na-svobodata-news270871.html", "text": "Еврейската общност в Австрия призова Австрийската народна партия и Австрийската социалдемократическа партия да не работят с Австрийската партия на свободата и нейния лидер Хайнц-Кристиан Щрахе. Това става в навечерието на предстоящите преговори за съставяне на нова коалиция, след като лидерът на спечелилата изборите АНП Себастиан Курц заяви, че вижда допирни точки с АПС, предаде Ройтерс.\r\n\t \r\n\t\"Когато националистическият вълк си сложи овча кожа, това не значи, че си е променил нрава, а само външния вид\", посочи водачът на евреите в Австрия Оскар Дойч в отворено писмо до АНП и АСДП, публикувано във Фейсбук.\r\n\t \r\n\t\"Ако АНП и АСДП смятат, че могат да опитомят вълка, то те се заблуждават\", заяви още той.\r\n\t \r\n\tЛидерът на АПС Хайнц-Кристиан Щрахе е категоричен, че антисемитите нямат място в партията му и изключва партийни членове, прекрачили тази линия. Преди време той посети мемориала на Холокоста в Ерусалим \"Яд Вашем\" и нарече антисемитизма престъпление.\r\n\t \r\n\t\"АПС превръща в изкупителни жертви онези, които мислят и изглеждат различно\", каза още Дойч. По думите му почти всекидневно има случаи на расизъм и антисемитизъм. \"Визити със символно значение в Израел не могат да прикрият всичко това. Австрийската еврейска общност няма да го прикрие.\"\r\n\t \n\n\r\n\tВ края на миналата седмица Курц, чиято партия спечели парламентарните избори с около 32 процента, но не разполага с мнозинство, приключи предварителните разговори с парламентарно представените политически сили. Той възнамерява бързо да започне преговори за съставяне на управляваща коалиция и до два месеца тя да е факт. Снощи заяви, че партията му има допирни точки \"по много въпроси\" с АПС, както и че е имал конструктивен разговор с лидера й Щрахе.", "date": "2017.10.23", "title": "Евреите в Австрия призоваха партиите да не работят с Австрийската партия на свободата"}
{"url": "http://www.mediapool.bg/balgarska-i-ruski-firmi-shte-proizvezhdat-savmestno-traktori-v-knezha-news270868.html", "text": "За съвместно производство на трактори се е разбрала българската фирма \"Балканкар- Георги Михайлов\" от Кнежа с руските \"Тракторни заводи\" и завода за нефтопромишлено оборудване \"Уником\". Точните параметри на договора и началото на общото производство подлежат на уточняване, съобщиха от българската фирма, която е последната отломка на социалистическия гигант \"Балканкар\".\r\n\tСпоразумението на сътрудничество е постигнато в рамките на провелия се миналата седмица българо-руски форум в София и посещение на руските партньори в предприятието в Кнежа, специализирано в производството, ремонта и сервиза на електромагнити, реверсори, постояннопотокови електродвигатели, електрически табла, инсталации , бобини и ротори за каростроенето. Документът е подписан от собственика на българската компания инж. Теодор Осиковски, Сергей Шараев, директор износ на \"Тракторни заводи\" и Алексей Солодовников, генерален директор на \"Уником\". Инвестиционните намерения на руските компании са били представени на областния управител на Плевен Мирослав Петров.\r\n\tСега руските компании трябва да представят необходимите сертификати за производството на тракторите и да се конкретизират клаузите в бъдещия договор и размера на вложението.\r\n\tИнвестицията в \"Балканкар-Георги Михайлов\" ще разшири както неговите пазарни позиции в региона, в Европейския съюз и в Турция, така и тези на двете руски предприятия, които ще получат пряк достъп до европейските пазари. Именно  от Владимир Падалко, вицепрезидент на Търговско-промишлената палата на Русия, след инвестиционния форум в София\r\n\tБългарското предприятие на свой ред ще получи достъп до нови технологии, ще гарантира запазване на работните места, а при разширяване на производството и откриване на нови.\n\n\r\n\t\"Изборът на българската компания за партньор показва, че години след изчезването на огромното българско мегапредприятие \"Балканкар\", смятано за един от най-големите производители на електрокари в света през 1970-те до началото на 1990-те години, едно от неговите подразделения продължава да работи, а марката продължава да е позната на руския пазар\", посочват в съобщението от българското дружество.\r\n\tС областния управител на Плевен Мирослав Петров е била обсъдена идеята през следващата учебна година в Професионалната гимназия по механоелектротехника\"Христо Смирненски\" да бъде открита паралелка, която да подготвя специалисти в областта на ремонта и сервиза на електрооборудване. По този начин образованието ще бъде съобразено с нуждите на бизнеса на територията на общината.\r\n\t\"Балканкар-Георги Михайлов\" разполага с 7500 кв.м. застроена площ, има собствена подстанция, станция за отпадни води и възможност за използване на природен газ. В момента в предприятието работят 78 стругари, оператори на металорежещи машини, електротехници, заварчици.\r\n\tКонцернът \"Тракторни заводи\"е най-големият производител на селскостопанска техника, подемна и железопътна техника в Русия. В структурата на групата влизат 17 компании в 10 области на страната, Дания, Германия, Холандия и Сърбия. Основните направления, в които компанията работи, са селскостопанско машиностроене, промишлено и железопътно, машиностроене със специално предназначение. Тя оперира в 40 страни. Пакет от акции от компанията са листвани на Франкфуртската фондова борса. В структурата на компанията работят 20 хил.служители.\r\n\tЗаводът за нефтопромишлено оборудване \"Уником\" е сред лидерите на руския пазар в производството на оборудване и резервни части за нефтената и газовата промишлености. Работи с компании като \"Люкойл\" и Транснефт\". Отчитайки потребностите на тези индустрии той произвежда и тракторни шасита. Има представителство в Китай. Притежава над 10 собствени патента за различни технически решения.", "date": "2017.10.23", "title": "Българска и руски фирми ще произвеждат съвместно трактори в Кнежа"}
{"url": "http://www.mediapool.bg/prokuraturata-nachalnikat-na-prezidentskiya-kabinet-ne-e-chel-sekretnata-grama-za-iztrebitelite-news270866.html", "text": "Софийската градска прокуратура (СГП) отказа да образува наказателно производство по сигнала от вече бившия депутат от ГЕРБ Антон Тодоров срещу началника на кабинета на президента Иво Христов, че е чел секретен документ без да има допуск до класифицирана информация.\r\n\t \r\n\tСпоред държавното обвинение няма данни за извършено престъпление.\r\n\t \r\n\tТодоров твърдеше, че в рамките на парламентарното разследване на проекта за нов тип изтребител, се е запознал със секретна секретна шифрограма от посолството на България във Вашингтон, адресирана до Иво Христов, въпреки че той няма допуск до класифицирана информация.\n\n\r\n\t \r\n\tОт прокуратурата съобщиха, че въпросната грама на външно министерство е постъпила на 26 февруари и наистина е била адресирана до Иво Христов. Тя обаче е била предоставена директно на главния секретар на администрацията на президента Димитър Стоянов, тъй като е била маркирана с гриф за сигурност \"секретно\".\r\n\t \r\n\t\"Фактът, че е посочено конкретно лице като получател върху документ, съдържащ класифицирана информация, не задължава служителите от регистратурата да му го предоставят\", пишат от прокуратурата.\r\n\t \r\n\tОт там са установили, че независимо дали документът е адресиран до началника на кабинета, в случай, че съдържа класифицирана информация, той се докладва на главния секретар, каквото е сторено и със секретната грама.\r\n\t \r\n\tГЕРБ периодично коментират темата с липсващия допуск до класифицирана информация на Иво Христов, но от президентството твърдят, че работата му не изисква разрешение да работи с държавни тайни. Държавният глава Румен Радев обясни, че ако има необходимост, Христов ще получи допуск и  на Антон Тодоров като \"кьорфишеци на самодейци и конспиролози\".\r\n\t \r\n\tОще в средата на септември депутати от ГЕРБ поискаха главният прокурор и ДАНС да проверят сигурността на информацията в президентството, а в началото на октомври Антон Тодоров публично за информация на ДАНС в президентството.\r\n\t \r\n\tОт ГЕРБ обясниха, че въпросната грама е от времето на служебния кабинет на Огнян Герджиков и в нея посланикът ни в САЩ Тихомир Стойчев уведомява, че е провел разговори с представители на корпорацията, производител на изтребителите Ф 16. \r\n\t \r\n\tТя бе засече в рамките на парламентарната проверка на проекта за нов тип изтребители, която установи нередности в подготовката му, довели до елиминирането на офертата на САЩ и Португалия за изтребители втора ръка Ф 16.\r\n\t \r\n\tВ крайна сметка Министерството на отбраната , че проектът се връща отново на фаза събиране на оферти и ще се търсят предложения за нови изтребители Ф 16 и \"Юрофайтър\", които да се конкурират с предложението за новите шведски машини \"Грипен\".\r\n\t \r\n\tДосега бяха събрани оферти само за нови изтребители \"Грипен\" и за втора ръка Ф 16 и \"Юрофайтър\".\r\n\t \r\n\tПрезидентът Румен Радев участваше в качеството на командир на Военно-въздушните сили в подготовката на проекта и системно призоваваше да се сключи договор за покупката  на класираните на първо място \"Грипен\"–и. Управляващата партия обаче не се съгласи с визията му и инициира парламентарна проверка на случая, което доведе до обтягане на отношенията между ГЕРБ и държавния глава.", "date": "2017.10.23", "title": "Прокуратурата: Началникът на президентския кабинет не е чел секретната грама за изтребителите"}
{"url": "http://www.mediapool.bg/germanskite-liberali-sa-za-globalni-deistviya-sreshtu-danachnite-praktiki-na-korporatsiite-news270872.html", "text": "Международни корпоративни гиганти като Епъл (Apple) да плащат повече данъци, призова лидерът на германската Свободна демократическа партия (СДП) Кристиан Линднер, цитиран от Ройтерс.\r\n\t \r\n\tБлагосклонната към бизнеса партия, която е известна като застъпник за понижаване на данъците, преговаря с канцлера Ангела Меркел за съставяне на коалиционно правителство с нейния консервативен Християндемократически съюз (ХДС) и \"Зелените\".\r\n\t \r\n\tПрактиката международни компании да намаляват до минимум данъчните си задължения, като отчитат печалбата си в страни с по-ниски ставки, привлече вниманието на обществеността през последните години на фона на усилията на финансово затруднени държави да покриват нарастващите си задължения за социални плащания и сигурност.\r\n\t \r\n\tКоментарът на Линднер може да даде възможност за намиране на обща позиция със \"Зелените\", чиито призиви към по-големи разходи за инфраструктура и екология влизат в сблъсък с настояването на СДП за строга бюджетна дисциплина.\r\n\t \r\n\t\"Мога да си представя увеличаване на данъците за компании като Епъл. Структурата на данъците им трябва да бъде на водещо място в дневния ред на европейско равнище и в Г-20\", заяви Линднер.\r\n\t \n\n\r\n\tМакар той отново да изрази съпротива срещу увеличаването на данъците за хората с най-високи доходи, предложението му за мерки срещу данъчните практики на корпорациите създава повече възможности за маневри в сложните тристранни преговори за съставяне на ново германско правителство, отбелязва Ройтерс.\r\n\t \r\n\tСпоред вътрешен документ на ХДС различните предложения, направени при преговорите, могат да струват до 100 млрд. евро, съобщи днес в. \"Велт\". По оценките на партията това е над три пъти повече от сумата, която е на разположение за нови проекти през идните четири години.", "date": "2017.10.23", "title": "Германските либерали са за глобални действия срещу данъчните практики на корпорациите"}
{"url": "http://www.mediapool.bg/tramp-pohvali-izvayanite-si-tuitove-news270873.html", "text": "Президентът на САЩ Доналд Тръмп нарече \"изваяни\" туитовете си и каза, че с помощта на социалните мрежи е успял да заобиколи \"пристрастните\" медии и да спечели надпреварата за Белия дом, предаде Франс прес.\r\n\t \r\n\t\"Те са добре изваяни. Винаги съм бил добър ученик. Аз съм човек, който успява с подобни неща\", каза Тръмп пред телевизия Фокс нюз за туитовете, с които от сутрин до вечер дава тон на политическия живот в САЩ, отбелязва АФП.\r\n\t \r\n\tМиналия четвъртък бившият държавен секретар Джон Кери заяви, че с честите си изяви в Туитър президентът Тръмп създава разрушителна атмосфера и политически хаос.\r\n\t \r\n\tНерядко посланията на президента в Туитър са написани с правописни или синтактични грешки, посочва АФП.\r\n\t \r\n\tВ интервюто пред Фокс нюз обаче Тръмп заяви: \"Съмнявам се, че без социалните мрежи мога да съм честен с вас. Тук има фалшиви медии. Те се отнасят несправедливо към мен. Имам чудесна платформа - Инстаграм, Туитър и Фейсбук. Когато някой каже нещо за мен, мога да се заема с него. Иначе гласът ми няма да се чува\", добави Тръмп, който често започва да изпраща туитове още в 6.30 ч. сутринта, преди сутрешните новини.\n\n\r\n\t \r\n\t\"Някои приятели ми казват: не използвай социалните мрежи. Но вижте, аз не ги наричам \"туитове\". Туитър е като пишеща машина. Когато ги изпратя, веднага ги включвате във вашите емисии. Онзи ден изпратих нещо и две секунди по-късно гледах вашата емисия, в която говорехте за това\", продължи Тръмп, който има 40 милиона абонати в личния си акаунт в Туитър.", "date": "2017.10.23", "title": "Тръмп похвали \"изваяните\" си туитове"}
{"url": "http://www.mediapool.bg/tsru-razshiryava-tainite-si-operatsii-v-afganistan-news270864.html", "text": "ЦРУ разширява тайните си операции в Афганистан с цел ликвидиране на повече талибани в тази страна, пише в. \"Ню Йорк таймс\", цитиран от ДПА.\r\n\t \r\n\tМалки антитерористични екипи от опитни офицери и контрагенти ще бъдат прикрепени към афганистанските сили за борба срещу екстремистите, пише вестникът, който се позовава на двама неназовани високопоставени официални представители на администрацията на САЩ.\r\n\t \r\n\tТова е промяна в тактиката на ЦРУ в Афганистан, където службата досега наблягаше на разбиването на терористичната мрежа Ал Каида и помагане на афганистанското разузнаване, отбелязва вестникът.\r\n\t \r\n\tВВС на САЩ вече значително са увеличили въздушните си удари по талибаните, а при представянето на новата си стратегия за Афганистан през август, президентът Доналд Тръмп обяви, че ще изпрати допълнителни войски в страната и ще облекчи ограниченията за водене на бойни действия.", "date": "2017.10.23", "title": "ЦРУ разширява тайните си операции в Афганистан"}
{"url": "http://www.mediapool.bg/upravlyavashtata-koalitsiya-v-arzhentina-pecheli-parlamentarnite-izbori-news270874.html", "text": "Управляващата коалиция на десноцентристкия президент Маурисио Макри печели най-много гласове на парламентарните избори в Аржентина според прогнозните резултати, предаде Франс прес.\r\n\t \r\n\tСондажи на телевизиите Те Ен и Америка 24 сочат, че управляващата коалиция \"Камбиемос\" (\"За промяна\") печели на национално равнище и ще увеличи представителството си в двете камари на парламента.\r\n\t \r\n\t\"Аржентинците имаха възможност да изявят волята си в този демократичен ден, преминал без инциденти. Очакваме резултатите\", каза пред журналисти премиерът Маркос Пеня.\r\n\t \r\n\tНа второ място е Гражданският съюз на бившата президентка Кристина де Кирхнер и съюзниците й. Кирхнер, на която са предявени обвинения в корупция, вероятно ще бъде избрана за сенатор в провинция Буенос Айрес и ще получи парламентарен имунитет.\r\n\t \r\n\t33 милиона аржентинци имаха право на глас във вчерашните избори за подновяване на половината от Камарата на депутатите (257 мандата) и на една трета от Сената (72 места). Избирателната активност достигна 78 на сто. Гласуването е задължително, отбелязва АФП.", "date": "2017.10.23", "title": "Управляващата коалиция в Аржентина печели парламентарните избори"}
{"url": "http://www.mediapool.bg/razgromat-na-islyamska-darzhava-v-rakka-mozhe-da-e-nachalo-na-novi-problemi-za-sasht-news270875.html", "text": "Разгромът на \"Ислямска държава\" в де факто столицата й Ракка може да е само началото на нови трудности за САЩ в усилията им за ограничаване на действията на групировката, както и за стабилизирането на региона, като в същото време Вашингтон се опитва да формулира цялостна стратегия за Сирия.\r\n\t \r\n\tМиналия вторник след края на четиримесечна битка подкрепяните от САЩ милиции обявиха победа над \"Ислямска държава\" в Ракка, развявайки знамената си над последните джихадистки позиции. ИДИЛ превзе града през януари 2014 г. от бунтовнически фракции, сражаващи се срещу управлението на сирийския президент Башар Асад.\r\n\t \r\n\t\"Макар и отвоюването на Ракка по своята важност да е знаково събитие, победата може да се определи почти като пирова\", каза Билал Сааб, старши анализатор от Института за близкоизточни изследвания. \"Да се успокои икономическото и политическото недоволство на сунитите така, че да не се появи нова ИДИЛ, ще бъде също толкова важно, колкото и военните действия.\"\r\n\t \r\n\tРакка беше първият превзет град от \"Ислямска държава\" преди стремителната поредица от победи в Ирак и Сирия, в резултат на които милиони попаднаха под управлението на самопровъзгласил се халифат, който приемаше закони и печаташе паспорти и пари.\r\n\t \r\n\tТази година групировката загуби голяма част от иракските и сирийските си територии, включително най-ценното си притежание, иракския град Мосул. В Сирия тя беше изтласкана в тясна ивица земя в долината на река Ефрат и околната пустиня.\r\n\t \n\n\r\n\tСпоред близкоизточни анализатори най-големите проблеми за САЩ и партньорите им след изтласкването на \"Ислямска държава\" от Ракка се свеждат до следните въпроси: откъде да се намерят пари за възстановяване на разрушения град, как да се подпомогне новата местна власт с оглед на очакваните партизански действия, както и как Асад, който е подкрепян от Иран и Русия, да не си връща контрола над града.\r\n\t \r\n\t\"Истинският проблем е, че ИДИЛ ще се превърне в отмъстителен призрак, който ще дебне и ще предизвиква хаос в сигурността в следвоенната обстановка, както и в работата на местните органи за самоуправление, за да подрони позициите на САЩ и партньорите им\", каза Ник Херас от Центъра за изследвания на съвременната американска национална сигурност.\r\n\t \r\n\tИзточник от Държавния департамент заяви, че Вашингтон остава ангажиран с мирния процес в Женева, както и че подкрепя \"участието в тези дискусии на възможно най-широк кръг сирийски представители\".\r\n\t \r\n\tТой каза, че САЩ и съюзниците им ще продължат да подсигуряват хуманитарна помощ и да подкрепят усилията за стабилизиране на тези райони, \"включително ще продължат разминирането, възстановяването на основни комунални и битови услуги и ремонтирането на училищата\".\r\n\t \r\n\tПо думите на източника целите на американската страна предвиждат също \"подкрепа за органи за местно самоуправление, които са представителни за дадения район, ръководят се от граждански лица и населението им има доверие\".\r\n\t \r\n\tКогато през 2011 г. Асад употреби сила за потушаване на отначало мирния бунт срещу над 40-годишното управление на семейството му, това предизвика гражданска война. Конфликтът спомогна за създаването на вакуум, който впоследствие \"Ислямска държава\" запълни, превземайки част от Сирия.\r\n\t \r\n\tПрез 2015 г. Русия се намеси с военна помощ за Асад.\r\n\t \r\n\t\"Най-голямото предизвикателство за Ракка и местните сирийски партньори (на САЩ), които се опитват да възстановят града, е неяснотата около политиката на правителството на Тръмп по въпроса за Сирия\", каза Херас.\r\n\t \r\n\t\"Необходимо е да се изпрати послание, че САЩ възнамеряват да поддържат сили в районите, които са отнели от контрола на Ислямска държава, за да наблюдават работата по стабилизирането им и в по-широк план да действат с негласната цел да не допускат Иран да върне цялата страна под контрола на Асад\", каза той.\r\n\t \r\n\tСпоред анализатори САЩ изглежда нямат устойчива стратегия за стабилизиране на региона, а в още по-малка степен за подновяване на забуксувалия мирен процес от Женева под егидата на ООН.\r\n\t \r\n\t\"И преди сме печелили и губили градове\", каза сенатор Бен Сасе от Републиканската партия. \"Тази победа ясно показва нуждата от цялостна стратегия за Сирия.\"\r\n\t \r\n\tСпоред пожелал анонимност американски официален източник \"дали руснаците действително желаят Сирия отново да бъде единна държава ще си проличи по това дали са готови да се върнат към Женевския процес\".\r\n\t \r\n\tСааб, анализаторът от Института за близкоизточни изследвания, заяви, че влиянието на САЩ в Сирия може да е твърде слабо, за да въздействат на процесите там.\r\n\t \r\n\t\"Вложените от нас средства и усилия (в Сирия) винаги ще бъдат ограничени\", каза той. \"Отстъпихме терена на Русия и иранците и общо взето вече е твърде късно да се намесим сериозно, за ефективна намеса от наша страна ще е необходимо да бъдат поети известни рискове.\"", "date": "2017.10.23", "title": "Разгромът на \"Ислямска държава\" в Ракка може да е начало на нови проблеми за САЩ"}
{"url": "http://www.mediapool.bg/taksi-blasna-avtomobila-na-korneliya-ninova-news270876.html", "text": "Председателят на БСП Корнелия Нинова отново се оказа участник в катастрофа.\r\n\tВ понеделник автомобилът на Нинова бил блъснат от такси в центъра на София. Тя не е пострадала сериозно.\r\n\tТова е втори такъв инцидент за лидера на социалистите в последните два месеца.\r\n\tСлед предишния се наложи Нинова да носи шина на врата. Тогава служебната й кола отново беше ударена от друг автомобил, докато пътувала към централата на БСП на ул. \"Позитано\".", "date": "2017.10.23", "title": "Такси блъсна автомобила на Корнелия Нинова"}
{"url": "http://www.mediapool.bg/mazh-napadna-s-nozh-vodeshta-na-nezavisimoto-radio-ehoto-na-moskva-news270863.html", "text": "Мъж, въоръжен с нож, нахлу в офиса на радио \"Ехото на Москва\" на улица \"Нови Арбат\" в руската столица и рани водещата Татяна Фелгенгауер, съобщи ТАСС, цитирайки сайта на радиостанцията.\r\n\t \r\n\tМъжът е ранил с нож журналистката в гърлото. Нападателят е задържан от охраната и предаден на полицията.\r\n\t \r\n\tВодещата е откарана в болница, няма опасност за живота й, но състоянието й се оценява като тежко, казаха лекари.\r\n\t \r\n\tФелгенгауер е заместник-главен редактор на \"Ехото на Москва\", описвано често като единствената независима информационна радиостанция в Русия.\n\n\r\n\t \r\n\tЖурналистката е известна като една от водещите на популярно сутрешно предаване, уточнява Асошиейтед прес.\r\n\t \r\n\tБезпощадните критики на \"Ехото на Москва\" безпокоят мнозина в руското правителство. Водещи и журналисти от радиото са съобщавали, че са обект на смъртни заплахи.\r\n\t \r\n\tДруга популярна водеща на \"Ехото на Москва\" - Юлия Латинина - напусна Русия през септември след предполагам палеж на колата й.\r\n\t \r\n\tГоворител на руската главна прокуратура нарече нападението скандален акт.\r\n\t \r\n\tПо предварителна информация заподозреният за нападението с нож срещу водещата от радио \"Ехото на Москва\" Татяна Фелгенгауер, е чужд гражданин, съобщи главното управление на МВР за Москва.\r\n\t\r\n\tПървоначално бе съобщено, че нападателят не е имал у себе си документи. Според полицейски източник, цитиран от ТАСС, у нападателя са били намерени израелски документи. Върви проверка за самоличността на задържания.\r\n\t \r\n\tСпоред източник от полицията причина за нападението е лична неприязън, но се разследват всички версии.\r\n\t \r\n\tНападателят не се е познавал с журналистката и по първоначални данни страда от психическо разстройство, твърди източникът, цитиран от ТАСС.\r\n\t \r\n\tПо думите му на разпита задържаният се е представил като Борис Юриевич Гриц, като е отговарял \"неадекватно\" на въпросите. Мъжът казал, че от 2012 г. е в \"телепатичен контакт\" с Фелгенгауер, която нощем го била преследвала сексуално чрез този контакт.\r\n\t \r\n\t\"Възможно е той да се е намирал в невменяемо състояние и да страда от психическо разстройство\", каза източникът на ТАСС и добави, че арестантът ще бъде пратен на психиатрична експертиза.\r\n\t \r\n\tПред Сергей Пархоменко, колега на Фелгенгауер и водещ в \"Ехото на Москва“,, казва, че агресията срещу журналистите от радиото напоследък се е засила. Най-редовно нашите журналисти ги причакват срещу входа на сградата, където се намира редакцията. Замерят ги с камъни, яйца, домати, разказва той.\r\n\t \r\n\tСпоред него тази агресия се подгрява и подстрекава от държавната пропаганда. Например на 12 и 16 октомври по държавната телевизия \"Россия 24\" бил излъчен репортаж в две части, озаглавен \"Ехото на Държавния департамент\" - игра на думи с названието на радиостанцията.\r\n\t \r\n\tФилмът, обявен за разследване, бил именно срещу Татяна Фелгенгауер и колегата й Александър Плюшчев. Журналистите са обвинени, че се занимават с подривна дейност в полза на САЩ, че незаконно контактуват с американски неправителствени организации.\r\n\t \r\n\t\"Отдавна се води война срещу опозиционните медии в Русия. Освен това тази телевизия е сред най-гледаните. Милиони хора я гледат. Аз не мога да знам какво има в главите на всички зрители. Не бих се учудил, ако тази агресия е предизвикана от този филм. У нас има немалко такива хора. У нас официалната пропаганда насъсква хората срещу критично мислещите – не само журналисти, изобщо срещу всички несъгласни с управниците“, казва пред Клуб .", "date": "2017.10.23", "title": "Мъж нападна с нож водеща на независимото радио \"Ехото на Москва\""}
{"url": "http://www.mediapool.bg/obshtinata-v-plovdiv-shte-pravi-nov-park-ot-655-dka-news270869.html", "text": "Нов парк до Гребния канал в Пловдив ще бъде направен в следващите години. Той ще е на площ от 655 дка, залесяването ще се прави на четири етапа, като първият започва от догодина, обяви кметът на града Иван Тотев.\r\n\tПроектът ще струва 4.6 млн. лева и предстои да бъде одобрен от общинския съвет.\r\n\tВ новия парк ще има алеи и места за отдих, но достъпът няма да е денонощен и неограничен. Площта ще е оградена и ще се влиза от определени места.\r\n\tНовата зелена площ трябва да помогне и с решаването на проблема със запрашения въздух в Пловдив, обясни Тотев. Гората ще е в западната част на града, където в момента имало саморасли растения, на част от територията липсвали дървета и бродели различни животни. Кметът обясни, че именно от запад духали и най-много ветрове и носели прах от обработваемите земи край Пловдив. Поясът от нови дървета щял да спира тези маси.\r\n\tЗалесяването ще обхване територията между Гребния канал и река Марица и ще продължи по протежението на реката към Околовръстното шосе и връзката с магистрала \"Тракия\".\n\n\r\n\tПървата зона, която ще бъде облагородена, е на площ от 130 дка и е непосредствено до Гребния канал. Целта е да има връзка със съществуващия около канала парк \"Отдих и култура\".", "date": "2017.10.23", "title": "Общината в Пловдив ще прави нов парк от 655 дка"}
{"url": "http://www.mediapool.bg/stolichnata-politsiya-poluchi-novi-60-mototsikleta-news270877.html", "text": "Ръководството на МВР предаде на официална церемония в понеделник 60 нови мотоциклета на столичната полиция.\r\n\t50 от тях са предназначени за отдел \"Специализирани полицейски сили за опазване и възстановяване на обществения ред\", а останалите 10 – за отдел \"Пътна полиция\" при СДВР.\r\n\tМотоциклетите са оборудвани са технически системи, позволяващи тяхното позициониране чрез GPS, съобщиха от вътрешното министерство.", "date": "2017.10.23", "title": "Столичната полиция получи нови 60 мотоциклета"}
{"url": "http://www.mediapool.bg/desetki-zhertvi-pri-seriya-atentati-v-nigeriya-news270843.html", "text": "Тринайсет души загинаха и шестнайсет бяха ранени при серия от самоубийствени атентати в Майдугури, столица на нигерийския щат Борно, предаде АФП, цитирана от БНР. Извършелите са три жени.\r\n\tПървата от тях е задействала колана си с експлозиви вечерта пред малък ресторант и е убила 13 души, е заявил военен източник, пожелал анонимност.\r\n\tМинути по-късно втора жена са е самовзривила и е ранила най-малко 16 души. Експлозивът на третата е засякъл и не се е взривил, добавя цитираният източник.", "date": "2017.10.23", "title": "Десетки жертви при серия атентати в Нигерия"}
{"url": "http://www.mediapool.bg/milano-i-venetsiya-iskat-poveche-avtonomiya-ot-rim-news270844.html", "text": "Два от най-богатите региони на Италия гласуваха с над 90% от гласовете в полза на искането за повече автономия от правителството в Рим. В двете провинции се проведоха референдуми, които не обвързват правно централната власт. И на двете места на власт е дясната партия “Северна лига“.\r\n\tАктивността в Ломбардия (с основен град Милано) е била над 40%, а във Венето (Венеция) е достигнала 57%.\r\n\t\"Можем да отворим нова страница: регионите, които поискат повече власт, ще я получат. Имам предвид властта за обсъждане на приходите от данъци, която обичайно е в ръцете на Рим. Това е първата стъпка към големи реформи\", обяви областният управител на Ломбардия Роберто Марони\r\n\tРеферендумите в Италия са разрешени от конституцията, но не са задължителни за националните власти. Ломбардия представлява около 20% от италианската икономика, а Венето - около 10%. И в двата региона много местни хора са недоволни, че централното правителство прахосва данъците им в полза на по-бедния Юг. Подобен е генезисът и на референдума в Каталуня, който хвърли Испания в политическа криза.\r\n\t\"Северната лига\" бе основана през 90-те, за да агитира за създаването на независима държава Падания в Северна Италия. По-късно тя изостави сепаратистките си амбиции и сега лидерите ѝ се опитват да разширят подкрепата си и извън Севера. Идната година в страната ще се проведат предсрочни избори, припомня агенция \"Ройтерс\".", "date": "2017.10.23", "title": "Милано и Венеция искат повече автономия от Рим"}
{"url": "http://www.mediapool.bg/ochakvat-se-valezhi-do-40-lkvm-v-zapadna-bulgaria-news270845.html", "text": "Жълт код за обилни валежи е обявен за 11 области в Западна България. БАН предупреждава, че количествата за денонощието може да достигнат до 10-30 л/кв.м, а локално се очакват максимуми до 40 литра. Валежите ще продължат и след полунощ на понеделник срещу вторник.\r\n\tЖълтият код е в сила за областите Видин, Монтана, Враца, Плевен, Ловеч, София-град, София-област, Перник, Кюстендил, Благоевград и Пазарджик.\r\n\tМаксималните температури в страната ще са в широки граници - от 13-14 градуса в западните райони, до 23-24 градуса на места в Източна България. През нощта срещу вторник валежите ще продължат и в източната половина.", "date": "2017.10.23", "title": "Очакват се валежи до 40 л/кв.м в Западна България"}
{"url": "http://www.mediapool.bg/balgarite-s-dostap-do-zdravnite-si-dosieta-prez-2018-g-news270846.html", "text": "До половин година всеки българин би трябвало да има достъп до електронното си здравно досие чрез код за достъп, съобщи здравният министър Николай Петров в понеделник пред БНТ. По думите му болниците ще бъдат задължени да попълват цялата информация и тя ще е достъпна.\r\n\t\"Трябва да престанем с хартиените епикризи, хартиените рецепти и здравни книжки. Базата данни я имаме, кодовете за достъп са налични, но само 30 хил. души са проявили интерес\", каза министърът.\r\n\tМинистерството ще направи серия от информационни кампании, за да се информират гражданите за новата услуга. Целта е да се засили контролът върху дейностите, финансирани от здравната каса. През следващата година касата ще разполага с 400 млн. лева повече.\r\n\tБюджетът на Министерството на здравеопазването за ремонти също ще бъде увеличен с 5 млн. лева\r\n\tЗдравният министър смята, че трябва да има ново изчисление на клиничните пътеки и да се анализира тяхното съдържание.\n\n\r\n\t\"Средствата по всяка от тях са определени през 2006 г., когато средната работна заплата беше 600 лева, сега е над 1000 лева. Процентът за заплащане на труда е все по-голям и това създава напрежение и стремеж да се правят повече пътеки, да се изкарват пари, с които да се защитят заплатите\", коментира Николай Петров.\r\n\tВ клиничните пътеки ще бъде вкарат и лекарският труд.\r\n\t\"Правят се разчети, ползват се и специалисти от икономически институти, за да се определят базите за заплащане\", допълни министърът.", "date": "2017.10.23", "title": "Българите с достъп до здравните си досиета през 2018 г."}
{"url": "http://www.mediapool.bg/tereza-mei-izglezhdala-iztoshtena-ot-bitkite-okolo-brekzit-razkri-yunker-news270850.html", "text": "Британската министър-председателка Тереза Мей изглеждала изтощена, с дълбоки сенки под очите - това споделил пред свои помощници Жан-Клод Юнкер след вечеря с нея миналата седмица. Това пише германският вестник \"Франкфуртер алгемайне цайтунг\", цитиран от Ройтерс.\r\n\t\r\n\tСпоред всекидневника Юнкер си обяснявал това изтощение с битките на министър-председателката около Брекзита с министрите от собствената й Консервативна партия.\r\n\t \r\n\tЗа момента няма коментар по въпроса от канцеларията на Юнкер, чиято политика е да не коментира изнесена от медиите информация от срещи.\r\n\t \r\n\t\"Франкфуртер алгемайне цайтунг\" писа, че Мей, която преди седмица има работна вечеря в Брюксел с председателя на Еврокомисията преди срещата на върха на ЕС, се сторила на Юнкер \"тревожна, изтощена и обезкуражена\".\r\n\t \n\n\r\n\tМей поискала помощ за преодоляване на британските разногласия. Тя дала да се разбере, че у дома приятели и врагове заговорничат зад гърба й да я свалят.\r\n\t \r\n\tМей казала, че не й е останало поле за маневриране и европейците трябва да й осигурят такова, посочва вестникът.\r\n\t \r\n\t\"Лицето и видът на Мей говореха красноречиво. Тя имаше дълбоки кръгове под очите и изглеждаше така, сякаш не е мигнала\", казал по-късно Юнкер на колегите си.\r\n\t \r\n\tМей се усмихва пред фотоапаратите и камерите, но някак насила, не както преди, когато не веднъж се е смяла от сърце. Сега Мей се нуждае от цялата си издръжливост, за да не изгуби самоувереността си, добавил Юнкер.\r\n\t \r\n\tЕК отрече Юнкер да е коментирал Мей в лоша светлина\r\n\tГоворител на Европейската комисия заяви в понеделник, че днес прави изключение от правилото и ще коментира слухове. Той използва този повод, за да отрече приписваните на председателя на ЕК Жан-Клод Юнкер оценки за състоянието на британския премиер Тереза Мей, предава БТА от Брюксел.\r\n\t \r\n\tНякои хора обичат да ни посочват, за да преследват личните си политически цели или да подкопаят преговорната ни позиция. Бихме искали да ни оставят на спокойствие. Имаме много работа и нямаме време за клюки. Председателят на комисията никога не е използвал подобни думи, никога не е казвал нещо подобно, никога не сме искали да наказваме с преговорите за напускането на Великобритания, работим за честна сделка с Лондон, обобщи говорителят.", "date": "2017.10.23", "title": "Тереза Мей изглеждала изтощена от битките около Брекзит, разкри Юнкер"}
{"url": "http://www.mediapool.bg/rusiya-obmislya-da-zamrazi-chlenstvoto-si-v-evropeiskiya-sad-za-pravata-na-choveka-news270847.html", "text": "Русия обмисля да замрази членството си в Европейския съд за правата на човека (ЕСПЧ) към Съвета на Европа и да намали вноската си в тази организация, пише \"Известия\", цитиран от Би Би Си.\r\n\t \r\n\tСпоред високопоставени източници от Държавната дума и Съвета на федерацията - руския сенат, Москва планира да намали със 7 до 10 милиона долара вноската си в Съвета на Европа, което отговаря приблизително на средствата за дейността на съдебната инстанция.\r\n\t \r\n\tРусия ще вземе това решение, ако не й бъде върнато правото на глас при избор на съдии в ЕСПЧ.\n\n\r\n\t \r\n\t\"Съветът на Европа трябва да премахне всички дискриминационни искания, особено забраните, засягащи Русия, каквито има в ЕСПЧ. В противен случай не виждам основания да продължаваме работата в този съдебен орган\", посочва неназован събеседник на изданието.\r\n\t \r\n\tОчаква се решението да бъде взето на 27 октомври, когато Държавната дума е насрочила първото четене на федералния бюджет за 2018 г., добавя \"Известия\".", "date": "2017.10.23", "title": "Русия обмисля да замрази членството си в Европейския съд за правата на човека"}
{"url": "http://www.mediapool.bg/belgiya-zakriva-monetniya-si-dvor-news270851.html", "text": "От стремеж да спести средства белгийското правителство е решило да закрие монетния двор на кралството, съобщиха местни медии, цитирани от БТА.\r\n\tТова означава, че сеченето на евро монети от Белгия временно ще бъде преустановено, до намирането на частно дружество, което да поеме тази дейност. Последните монети, произведени от белгийския монетен двор, ще бъдат изсечени в понеделник.\r\n\tВсичките 43-ма служители на институцията ще бъдат преназначени в министерството на финансите.\r\n\tДържавите от еврозоната използват монети евро с еднакъв номинал, чиято лицева страна също е еднаква. Обратната страна на монетите се различава в 19-те държави от еврозоната.\r\n\tСтраните, въвели еврото, имат грижата за производството на монетите и правото да поставят от обратната страна свои символи. Белгия изобразява от обратната страна на евромонетите лика на своя крал. По официални данни в обращение са около два милиарда евро монети, изсечени в Белгия.", "date": "2017.10.23", "title": "Белгия закрива монетния си двор"}
{"url": "http://www.mediapool.bg/abe-i-tramp-se-dogovoriha-da-rabotyat-zaedno-za-zasilvane-na-natiska-varhu-phenyan-news270848.html", "text": "Японският премиер Шиндзо Абе и президентът на САЩ Доналд Тръмп се договориха да работят заедно за засилване на натиска върху Северна Корея, заяви днес заместник-началникът на кабинета на Абе, Ясутоши Нишимура, цитиран от Ройтерс.\r\n\t \r\n\tДвамата разговаряха по телефона след като управляващата коалиция в Япония, включваща Либерално-демократическата партия на Шиндзо Абе и партията \"Нова Комейто\" получиха най-малко две трети от местата в долната камара на парламента на вчерашните избори. \r\n\t \r\n\tТръмп поздрави Абе за победата на изборите. \n\n\r\n\t \r\n\tПо време на разговора била обсъдена и планираната визита на американския президент в Токио от 5 до 7 ноември. \r\n\t \r\n\tПо думите на Нишимура, Абе и Тръмп планирали да играят голф заедно през първия ден от посещението.", "date": "2017.10.23", "title": "Абе и Тръмп се договориха да работят заедно за засилване на натиска върху Пхенян"}
{"url": "http://www.mediapool.bg/kucheto-na-makron-razsmya-zasedanie-v-eliseiskiya-dvorets-pishkaiki-krai-kaminata-news270849.html", "text": "Кучето на френския президент Еманюел Макрон предизвика смях по време на негова среща с трима членове на кабинета му, пишкайки край камината в Елисейския дворец, предадеха световните агенции.\r\n\tВидео, заснето от френската телевизия ТФ1, присъствала на заседанието, показва на заден план как черният лабрадор грифон Немо отива до камината, вдига крак и се изпишква.\r\n\t\"Чудех се какъв е този звук\", казва Брюн Поарсон, държавен секретар към министъра на екологията, която говори, когато останали започват да се смеят на случката.\r\n\tТогава Макрон обявява, че Немо е направил нещо \"доста необичайно\".\r\n\tДържавният секретар на министъра по планирането Жюлиен Дьонорманди пита дали се случва често, но което френският президент отвръща: \"Вие предизвикахте напълно необикновено поведение от негова страна\" и тримата, заедно с Бенжамен Гриво, държавен секретар към министъра на икономиката и финансите, продължават да се смеят. Кадърът не показва кой почиства белята.\n\n\r\n\tНемо се появи в антуража на Макров през август, продължавайки традицията френският президент да си има \"първо куче\".\r\n\tЕманюел Макрон и съпругата му Бриджит купиха кучето от спасителен център за 250 евро.\r\n\tТова не е първият път, в който френското първо куче причинява главоболия на стопанина си. Френският сайт Медиапарт съобщи преди време, че кучето на Никола Саркози е увредило ценни мебели и възстановяването им е струвало хиляди евро.\r\n\t\"Гардиън\" припомня, че бялата малтийска болонка на Жак Ширак Сумо беше нещастна, напускайки Елисейския дворец, и започна да напада стопанина си.", "date": "2017.10.23", "title": "Кучето на Макрон разсмя заседание в Елисейския дворец, пишкайки край камината"}
{"url": "http://www.mediapool.bg/grazhdani-nedovolni-ot-novi-kolcheta-na-spirkata-v-tunela-na-ndk-news270852.html", "text": "Граждани сигнализираха за поставени накриво нови колчета на спирката в тунела на Националния дворец на културата (НДК) в София.\r\n\tСтарите ограничители са махнати, направени са нови дупки в гранитните плочи и са поставени нови колчета, които имат светлоотразителни ленти. Те обаче са сложени не в права редица, а накриво.\r\n\tСигналът за подмяната беше разпространен в страницата във фейсбук \"Спаси София\" и предизвика стотици коментари.\r\n\tОт \"Спаси София\" припомнят, че НДК е една от основните сгради, в която ще се провеждат събитията покрай българското председателство на Съвета на ЕС, което започва от началото на следващата година.\r\n\tПреди няколко месеца от Столична община съобщиха, че за 2018 г. се предвижда ремонт на тунела под НДК. Ще се слага нова хидроизолация, осветление, сигнализация и обезопасяване на спирката.", "date": "2017.10.23", "title": "Граждани недоволни от нови колчета на спирката в тунела на НДК"}
{"url": "http://www.mediapool.bg/komisiyata-za-otnemane-na-nezakonno-imushtestvo-konfiskuva-korab-news270853.html", "text": "Комисията за отнемане на незаконно придобито имущество (КОНПИ) за пръв път в историята си конфискува кораб.\r\n\tПлавателният съд \"Блаканска принцеса\" е бил използван за контрабанда на корабно гориво от собственика му Васил Кънев, който е осъден като лидер на престъпна банда.\r\n\tОтнемането на кораба е станало възможно, след като Върховният касационен съд не допусна обжалване на решение на Великотърновския апелативен съд за отнемане на имущество за 300 600 лв. от Кънев.\r\n\tКорабът \"Балканска принцеса\" е закупен през 2001 г. за малко над 77 000 лева и в момента се намира на пристанището в град Видин. Според разследващите екипажът му е купувал гориво от чуждестранни кораби и контрабандно го е внасял в страната и продавал без да плаща мита, акциз и ДДС.", "date": "2017.10.23", "title": "Комисията за отнемане на незаконно имущество конфискува кораб"}
{"url": "http://www.mediapool.bg/demokratsiya-i-kapitalizam-news270854.html", "text": "Капитализмът носи демокрация? И обратното, демокрацията носи капитализъм? Допреди едно десетилетие подобни тези се споделяха почти от всички. Без политическа либерализация няма икономическа либерализация.\r\n\t \r\n\tТова да го кажат на Си Цзинпин. Китайският президент показа, с триумфа си на конгреса на Китайската комунистическа партия, започнал миналата седмица, че демокрацията и свободният пазар не вървят ръка за ръка. Преди Си да дойде на власт имаше в по-голяма или в по-малка степен консенсус, че заради икономическото си отваряне Китай ще се отвори и политически.\r\n\t \r\n\tДнес вече знаем, че това не е така. На практика при управлението на Си Цзинпин бе направено отстъпление в областта на личните свободи. Втората по големина икономика в света е страната, където Facebook е забранен, в която Google работи от Хонконг, за да заобикаля цензурата, и в която от юли тази година WhatsApp (приложение на Facebook) е частично блокирано.\n\n\r\n\t \r\n\tКитай е на 176 място в класацията на общо 180 страни по свобода на словото на \"Репортери без граници\". По този критерий се представя по-зле от Куба и Виетнам. А по свобода на интернет е на последното 88-о стъпало, оставяйки пред себе си такива \"бижута\" от рода на Саудитска Арабия, Северна Корея и Иран.\r\n\t \r\n\tВ момента Пекин е на път да анексира близо 1,4 милиона квадратни метра - почти три пъти територията на Испания - в Южнокитайско море. Доналд Тръмп не само не направи нищо, за да попречи на това, но дори намали военното присъствие на САЩ в района, за да улесни нещата за Пекин. И това става въпреки мъжкарската му реторика и политиката на оттегляне от споразумения за свободна търговия и липсата на договореност за отбраната на неговите съюзници.\r\n\t \r\n\tПозицията на Тръмп не е нищо друго освен още едно отстъпление, което останалата част от света прави пред икономическата мощ - и все повече политическа и военна - на Китай. Преди няколко седмици един колега журналист припомни, че Китай е диктатура, но вече никой не нарича така страната.\r\n\t \r\n\tИ, разбира се, Китай напредва към капитализма. Някои ще кажат, че това е държавен капитализъм, с компании като Huawei, която в Испания познаваме от мобилните й телефони. От 2013 г. обаче тя на практика не присъства в Съединените щати, защото администрацията на тогавашния президент Барак Обама й забрани да действа в страната. Обама я определи като инструмент на китайските въоръжени сили и поради толкова активна в шпионажа, колкото и в трупането на печалби.\r\n\t \r\n\tHuawei не е изключение. По-скоро обратното. Преди пет седмици Доналд Тръмп блокира продажбата на производителя на полупроводници Lattice на китайския частен фонд Canyon Bridge, мотивирайки се със съображения, свързани с националната сигурност.\r\n\t \r\n\tИдеята, че демокрацията и свободният пазар вървят ръка за ръка в действителност никога не е имала кой знае колко широка база. Поне, когато става дума за либералната демокрация. Един от нейните големи пропагандатори е Самюъл Хънтингтън, станал известен с теорията си на \"Сблъсък на цивилизациите\", който обича да говори за демократизиращи вълни.\r\n\t \r\n\tПървата вълна от 1830 до 1920 година; втората - от 1945 до 1962-а; трета - от 1974 до 1994 година. А четвъртата? Нито я има, нито се очаква. Друг голям поддръжник на тази идея е Франсис Фукуяма (американски социолог, политолог и специалист по политикономика от японски произход - бел. ред.), станал известен с един провокативен текст с обилна доза маркетинг и отлично заглавие: \"Краят на историята\".\r\n\t \r\n\tИстината е, че диктатурите могат да имат голяма народна подкрепа, ако са в състояние да осигурят стабилност на население, страдало дълго и копнеещо само да бъде оставено на мира. Испания с Франко е отличен пример за това. Или пък Ирак със Саддам Хюсеин. И сега - Китай.\r\n\t \r\n\tКорупцията в страната е огромна, но Си започна кампания, при която, с оправданието, че трябва да се справи с този бич, ликвидира политическите си съперници в Комунистическата партия. И освен това започна реформи в икономиката, за да я пренасочи от инвестициите и износа към потреблението и услугите.\r\n\t \r\n\tС други думи: да направи така, че китайците да живеят по-добре. И то без да създава Държава на благоденствието, нещо за което китайските комунисти дори не искат и да говорят. Докато има успех тази политика и се поддържа пламъкът на китайския национализъм с действията в Южнокитайското море, спрямо Тайван, както и с традиционната враждебност към Индия и Япония, а също и с недоверието си към Запада, китайският капитализъм няма да има демокрация.", "date": "2017.10.23", "title": "Демокрация и капитализъм"}
{"url": "http://www.mediapool.bg/yaponskata-upravlyavashta-koalitsiya-poluchava-nad-dve-treti-ot-mestata-v-parlamenta-news270855.html", "text": "Управляващата коалиция в Япония, която се състои от Либерално-демократическата партия (ЛДП) на премиера Шиндзо Абе и центристката \"Нова Комейто\", получава над две трети от 465-те места в долната камара на парламента. Това показват официалните резултати, публикувани от централната избирателна комисия и цитирани от осведомителните агенции.\r\n\t \r\n\tЛДП получава 284 места, а \"Нова Комейто\" - 29. Така управляващата коалиция е с общо 313 места в долната камара на парламента, което й дава контрол над всички комисии, позволява й безпрепятствено да приема закони и дори да поставя въпроса за изменения в конституцията.\r\n\t \r\n\tНа второ място с 55 депутата е основната опозиционна сила - Конституционно-демократическата партия, която критикува управляващите от леволиберални пацифистки позиции.\r\n\t \r\n\tТрета е консервативната Партия на надеждата с 49 места.\n\n\r\n\t \r\n\tАбе обяви за свои приоритети Северна Корея и застаряването на населението\r\n\tСлед решаващата си победа на вчерашните парламентарни избори, японският премиер Шиндзо Абе обеща да се бори с, по думите му, двете национални кризи на Япония: военната заплаха от Северна Корея и застаряващото и намаляващо население, предаде Асошиейтед прес.\r\n\t \r\n\tАбе заяви на пресконференция, че се ангажира със запазването на благоденствието и мира за японския народ и спомена отвлечените преди години японци, за които се смята, че още се намират в КНДР.\r\n\t \r\n\t\"Ще следвам решителна и силна дипломация по проблемите с ракетната и ядрената програма на Северна Корея и отвличанията и ще й окажа допълнителен натиск да промени политиката си\", заяви Абе.\r\n\t \r\n\tТой обеща до края на годината да бъде изготвен обхватен пакет от закони за справяне с демографския проблем на Япония, с инвестиции в образованието, подобряване на производителността и реформа на пенсионната система.\r\n\t \r\n\tУправляващата Либерално-демократическа партия на Шиндзо Абе се договори с центристката партия \"Нова Комейто\" за запазване на досегашната правителствена коалиция.\r\n\t \r\n\t\"Днес водих преговори с лидера на \"Нова Комейто\" Нацуо Ямагучи и се договорихме да се запази действащата досега коалиция\", заяви Абе, като отбеляза, че на вчерашните избори двете съюзени партии са постигнали \"исторически успех, получавайки категорична подкрепа от избирателите\".", "date": "2017.10.23", "title": "Японската управляваща коалиция получава над две трети от местата в парламента"}
{"url": "http://www.mediapool.bg/nova-trafik-taksa-za-starite-koli-v-tsentara-na-london-news270856.html", "text": "Водачите на стари и замърсяващи околната среда автомобили от понеделник ще трябва да плащат почти двойно повече, ако искат да шофират в центъра на Лондон, предаде ББС.\r\n\tКметът на британската столица Садик Хан съобщи, че т.нар. Ти-такса от 10 лири ще важи за дизеловите и бензиновите автомобили, регистрирани преди 2006 г. Тя ще важи за същата зона, където вече шофьорите плашат \"такса задръстване\" от 11.5 лири и така общо ще трябва да дават по 21.50 паунда. Времето, за което ще са дължими двете такси при влизане в центъра от неекологични автомобили, е от 7 до 18 часа.\r\n\t\"Като кмет съм решен да предприема необходимите действия, за да помогна за прочистване на смъртоносния лондонски въздух. Трябва да разрешим здравната криза, пред която е изправен Лондон, и която води до хиляди случаи на преждевременна смърт заради замърсения въздух\", аргументира се Хан посочва градоначалникът.\r\n\tВсяка година близо 9500 лондончани умират преждевременно заради продължително излагане на замърсен въздух, сочи изследване от 2015 г. на лондонския Кралски колеж.\r\n\tМярката е част от усилията по програмата на Садик Хан на стойност 875 млн. бр. лири (1,15 млрд. долара) в Лондон да бъде създадена зона с крайно ниски вредни емисии в атмосферата, която може да се появи още през 2019 година.\n\n\r\n\tТи-таксата е само първата от поредицата мерки за намаляване на замърсяването на въздуха в бротинаската столица. Плановете на кмета са до 2021 г. да разшири съществуващата в момента централна зона с ограничение и такси за автомобилите.\r\n\tПо съвет на екоминистерството градове като Бирмингън, Саутхемптън, Лийдс и Нотингъм също трябва да въведат посочни такси до 2020 г.\r\n\tПодобни мерки има и в други европейски градове. Париж, Гренобъл и Лион например разделиха регистрираните в тях автомобили на пет категории, според екостандартите, които покриват и които получават различни стикери, позволяващи им движение в различни зони. Там например на автомобилите, регистрирани прези 1997 г., въобще не бяха предоставени стикери и те нямат право да се движат.", "date": "2017.10.23", "title": "Нова трафик такса за старите коли в центъра на Лондон"}
{"url": "http://www.mediapool.bg/puchdemon-gubi-pravomoshtiyata-si-ako-senatat-odobri-pryakoto-upravlenie-na-madrid-news270857.html", "text": "Регионалният лидер на Каталуния Карлес Пучдемон ще загуби всичките си правомощия и ще спре да получава заплата, след като испанският Сенат утвърди задействането на член 155, предвиждащ преминаване на областта под прякото управление на централната власт в Мадрид.\r\n\t \r\n\tТова заяви испанският вицепремиер Сорая Санес де Сантамария, цитирана от Ройтерс.\r\n\t \r\n\tВ радиоинтервю тя посочи още, че след като прякото управление бъде одобрено, възможно е Мадрид временно да назначи един представител, който да управлява областта.\r\n\t \n\n\r\n\tВъв вторник специална комисия от 27 сенатори ще разгледа искането на Рахой за задействане на член 155. В четвъртък Пучдемон ще има възможност да изложи доводите си пред Сената, преди, както се очаква в петък, горната камара на испанския парламент да гласува окончателното си решение.\r\n\t \r\n\tИспанският главен прокурор Хосе Мануел Маса предупреди, че провъзгласяване на независимост на Каталуния може да вкара в затвора председателя на каталунското правителство, съобщи днес телевизия \"Антена 3\". По-рано агенция Еуропа прес предаде, че прокуратурата е подготвила иск срещу Пучдемон, в случай че обяви отцепване на Каталуния от състава на Испания.\r\n\t \r\n\tКои властови правомощия преминават към към испанското правителство\r\n\tАгенция Асошиетед прес прави преглед на някои от правомощията на регионалната власт, които Рахой ще отнеме, задействайки член 155.\r\n\t \r\n\tПреди всичко Рахой иска да отстрани от власт членовете на регионалното правителство на Каталуня, което подкрепя независимостта.\r\n\t\r\n\tВ много области Каталуня е успяла да си извоюва право на автономия, откакто след смъртта през 1975 г. на диктатора генерал Франсиско Франко демокрацията в Испания е възстановена. Образованието, здравеопазването и вътрешният ред и сигурността са все сфери, в които регионът има правомощия сам да ръководи делата си.\r\n\t \r\n\tРахой предлага, след като членовете на регионалното ръководство на Каталуня бъдат отстранени от длъжност, Мадрид да поеме контрола над регионалната администрация, в която работят близо 200 000 служители. Как точно ще действа централната власт засега не е ясно. Един от възможните варианти е испанските министерства да контролират пряко съответните регионални ведомства.\r\n\t \r\n\tПо думите на Рахой временната власт ще има право да уволнява държавни служители, а всички решения на регионалната администрация ще подлежат на задължително одобрение от Мадрид.\r\n\tВъв всички 17 автономни области на Испания правото да свикват предсрочни регионални избори имат изключително и само регионалните правителства. Рахой иска временно, що се отнася до Каталуня, това право да бъде прехвърлено на него. Испанският премиер възнамерява и да се ангажира до шест месеца да свика извънредни регионални избори. Понастоящем каталунските сепаратисти, които на последните избори през 2015 г. спечелиха общо 48 процента от гласовете, държат 72 от мандатите в 135-местния регионален парламент.\r\n\t \r\n\tРахой най-вероятно ще се надява свикването на предсрочни избори да наклони баланса на силите в полза на политическите формации, които са срещу независимостта - особено в полза на тези, които се безпокоят от изтеглянето от областта на централите на стотици компании поради опасения от възможното оставане на независима Каталуня извън ЕС.\r\n\tМакар и испанският премиер да не иска каталунският парламент да бъде разпуснат, той иска да ограничи правомощията му. В частност парламентът да не може да определя нов регионален премиер, докато Рахой не свика предсрочни регионални избори. Освен това той няма да бъде в състояние да упражнява парламентарен контрол над дейността на временната власт, която ще бъде назначена след отстраняване на сегашното регионално правителство - правомощие, предвидено да отиде временно при испанския Сенат. Каталунският парламент няма да има право да приема законодателни актове, противоречащи на член 155, а централната власт ще има право да налага вето на законопроекти.\r\n\tКаталуня и Страната на баските са единствените две автономни области в Испания със своя собствена полиция. Испанските власти искат да поемат пряк контрол над каталунската полиция, известна под името \"Мосос Д'Ескуадра\", и отправиха предупреждение, че ще обмислят варианта да засилят присъствието на испанската национална полиция, както и на жандармеристките подразделения на испанското министерство на вътрешните работи, известни като Гражданска гвардия. Срещу началника на \"Мосос Д'Ескуадра\" Жозеп Траперо вече се води разследване на испанските власти за подмолна противодържавна дейност.\r\n\tМадрид ще засили контрола си над регионалната хазна, като по-специално ще направи така, че никакви бюджетни средства или постъпления да не бъдат използвани за пропагандиране на отделянето от Испания. В навечерието на референдума на 1 октомври Мадрид въведе пряк контрол над бюджета на Каталуня в опит да осуети гласуването.\r\n\tСпоред намеренията на Рахой испанските власти ще поемат надзора и над управлението на каталунската обществена телевизия и обществените радиостанции, които се проявиха като едни от основните рупори на отделянето от Испания. Правителството му ще \"гарантира излъчването на информация, която да е достоверна, обективна и балансирана\" и \"в която се зачитат ценностите и принципите на испанската конституция и нейните разпоредби, отнасящи се до Каталуния\", каза Рахой.\r\n\t\r\n\tВчера каталунската обществена компания за радио и телевизия заяви, че \"стои твърдо и непоколебимо в отстояването на мисията си да предложи на всички граждани на Каталуния обществена услуга от най-високо качество, при спазване на принципите на етиката, демокрацията и плурализма\".\r\n\t \r\n\tОтговорът на сепаратистите\r\n\t \r\n\tПарламентът на Каталуня ще се събере на пленарно заседание в четвъртък сутринта, за да определи как да реагира на решението на централното правителство да поеме пряко управлението на областта, заяви говорителят на регионалната партийна коалиция \"Заедно за \"Да\", цитиран от Ройтерс.\r\n\t \r\n\tКоалицията планира да обжалва в съда прилагането на член 155 от конституцията, който отнема правомощията на регионалните власти и създава условия за произвеждане на нови избори.\r\n\t \r\n\tПолитически наблюдатели от целия идеологически спектър са единни в мнението си, че може да се наложи Рахой и правителството му да прибегнат до сила, ако каталунското ръководство не се подчини на нареждането да се оттегли. В лагера на отцепниците призивите за съпротива и неподчинение са нещо обичайно.\r\n\t \r\n\tТвърдолинейните сепаратисти ще подложат на засилен натиск Пучдемон и правителството му да не се оттеглят. Има опасения, че при подобно противопоставяне е възможно да се стигне до полицейски акции с насилие, подобни на тези, помрачили референдума.\r\n\t \r\n\t\"Не мисля, че Пучдемон ще си тръгне само защото е получил писмено уведомление, че е отстранен от длъжност\", каза политическият анализатор Жозеп Рамонеда. \"Според мен Рахой ще разбере, че ще бъде много трудно да се приложи (член 155).\"\r\n\t \r\n\tСъщевременно крайнолявата сепаратистка каталунска партия \"Кандидатура за народно единство\" призова към \"масово гражданско неподчинение\" в тази област след безпрецедентното решение на испанското централно правителство, предаде Асошиейтед прес.\r\n\t \r\n\tПартията, която е ключов съюзник в каталунския парламент на управляващата сепаратистка коалиция на малцинството, определи решението на премиера Мариано Рахой като \"най-тежката агресия срещу гражданските, индивидуалните и колективните права на каталунския народ\" от времето на диктатурата на починалия през 1975 г. генерал Франсиско Франко.\r\n\t \r\n\tПартията заяви, че гражданското неподчинение ще е във вид на съпротива без насилие и уточни, че ще даде повече подробности в следващите дни.\r\n\t \r\n\tКаталуния обмисля дали да обяви независимост\r\n\t \r\n\tМножат се предположенията, че каталунският лидер Карлес Пучдемон планира да реализира плановете си по едностранно обявяване на независимост, пише британският вестник „Гардиън“.\r\n\t \r\n\tНа 10 октомври Пучдемон подписа декларация за независимост, но предложи влизането й в действие да се замрази за два месеца, за да се даде време на диалога.\r\n\t \r\n\tПрез уикенда Пучдемон определи решението на Мадрид като най-тежката атака над институциите на Каталуния от диктатурата на генерал Франко насам. Той обвини испанското правителство, че \"затръшва вратата\" пред призивите му за диалог за решаване на най-острата политическа криза в Испания откакто тази страна се завърна към демокрацията преди 40 години, отбелязва \"Гардиън\".\r\n\t \r\n\tРахой не може да си позволи да изглежда слаб. В решенията си той гледаше отвъд Каталуния към останалата част от Испания, където твърдото му поведение му позволи да си възстанови националното водачество, сериозно подложено на риск през 2016 г. след два колебливо завършили национални вота в обстановка на огромни корупционни скандали в неговата Народна партия, пише вестникът, пише в. \"Ню Йорк таймс\".\r\n\t \r\n\tКаталунският сепаратизъм позволи на Рахой също така да привлече главната опозиционна Социалистическа партия в споделен ангажимент да се защити единството на Испания.\r\n\t \r\n\tРахой дълго време мислеше, че заплахата да използва член 155 от конституцията ще е достатъчна, за да накара сепаратисткото каталунското правителство да отстъпи, пише в. \"Монд\".\r\n\t \r\n\tИспанският премиер чакаше заден ход, който така и не настъпи, защото беше убеден, че сепаратистите ще отстъпят пред решенията на Конституционния съд срещу референдума им за независимост и че ще променят решението си като видят какви са социалните и икономическите последици от намеренията им.\r\n\t \r\n\tЗатова той протакаше нещата, както обикновено постъпва, когато е изправен пред остри проблеми, въпреки натиска от дясното крило на партията му и на избирателите му, но и на повечето испански медии, които от седмици настояваха той да даде бърз и твърд отговор, за да се сложи край на сепаратисткия процес. А също и въпреки заплахата на сепаратистите да се отцепят, ако той не приеме диалог, който да им позволи да организират референдум за самоопределяне.\r\n\t \r\n\tПучдемон остава премиер на Каталуния до петък. Сега пред него има два пътя: да се разбунтува и да обяви Каталунска република, или да отстъпи и, за да запази автономията на областта, да свика нови местни избори, които фактически ще деактивират член 155, пише вестникът.\r\n\t \r\n\tСпоред допитване, публикувано на 20 октомври във в. \"Периодико\", 68,6 процента от каталунците подкрепят насрочването на нови избори като опит да се реши конфликтът между Мадрид и Барселона.\r\n\t \r\n\tАко трябва да избират между три варианта, само 29,3 процента смятат, че Пучдемон трябва незабавно да обяви независимост, 36,5 процента мислят, че той трябва да свика нови избори, за да се избегне замразяването на автономията на Каталуния, а 24,8 процента са на мнение, че той трябва да се откаже от това и да преговаря с централното правителство, отбелязва \"Монд\".", "date": "2017.10.23", "title": "Пучдемон губи правомощията си, ако Сенатът одобри прякото управление на Мадрид"}
{"url": "http://www.mediapool.bg/pirogov-e-s-iztsyalo-obnoveni-detski-kliniki-news270859.html", "text": "Клиника по детска хирургия и детското спешното приемно отделение с противошокова зала в института за спешна медицинска помощ \"Пирогов\" са ремонтирани и с изцяло нова приказна и гостоприемна визия. Обновените клиники са общо дело на Министерството на здравеопазването и инициативата на фондация \"Америка за България\" – \"Малките герои\".\r\n\tЗа ремонта на отделенията, които не са обновявани от тяхното създаване и бяха в плачевно състояние, държавата отпусна 2.5 млн. лева, а кампанията \"Малките герои\" събра от спонсори и дарители 400 хил. лева, за да превърне болничната среда в уютно и цветно място.\r\n\tВ обновените Клиника по детска хирургия и Спешното приемно отделение за деца се приемат 3000 деца годишно и се правят над 1800 операции.\r\n\tРемонтираните отделения бяха открити в понеделник от премиера Бойко Борисов и здравния министър Николай Петров, на церемонията присъства и американският посланик Ерик Рубин.\r\n\tРемонтът на клиниките продължи седем месеца, което наложи реорганизация на работата, така че никое от звената да не спира работа. Директорът на болницата проф. Асен Балтов съобщи при откриването, че в момента обновените клиники са пълни.\n\n\r\n\t\"Обстановката наистина е друга. Когато едно дете влезе вътре, независимо че има болка, когато нещо му отвлече вниманието, това му помага да се чувства по-добре\", каза Балтов.\r\n\t\"Желая да нямате клиенти, да стоите без работа. Така че да работим да не идват тук. А ако се наложи, да си излизат живи, здрави и щастливи\", обърна се премиерът Бойко Борисов към медиците при откриването.\r\n\t\"Благодаря на всички, които са отделили средства. Няма значение кой колко е дал, важното е да е от сърце. Откакто е построено, не е ремонтирано\", коментира Борисов.\r\n\t\"Тук е мястото, където идват най-тревожните хора. Няма по-лошо от това нещо да се случи с детето ти. Всички сме минавали от тук по една или друга причина. И затова е важно поне с обстановката, а вече и с апаратурата, и с квалификацията, които имат докторите и сестрите, хората да бъдат просто по-спокойни\", каза той.\r\n\tПо думите му \"когато и средата е лоша, и ти се е случило нещастие на детето, ти е виновен целият свят\".\r\n\t\"А ние си бяхме виновни, защото, откакто е построен \"Пирогов\", тези клиники, не са пипани\", коментира още премиерът.", "date": "2017.10.23", "title": "\"Пирогов\" е с изцяло обновени детски клиники"}
{"url": "http://www.mediapool.bg/dvama-mazhe-ot-gorna-oryahovitsa-sa-zadarzhani-za-izmama-s-3430-lv-5300-evro-i-zlato-news270860.html", "text": "Двама мъже от Горна Оряховица на 44 и 47 години са задържани по подозрения, че са извършили телефонна измама, съобщиха от МВР.\r\n\tЖертвата е 59-годишна жена от Дряново, която се е хванала един от обичайните сценарии – да помогне на полицията с пари за залавянете на телефонни измамници.\r\n\tВярвайки, че подпомага полицията, жената оставила дамската си чанта с 3430 лева, 5300 евро и златни накити на предварително посочено от извършителите място.\r\n\tСлед издирване полицаите установили и задържали мъжете, които взели плика с парите и бижутата. Ценностите са намерени и иззети, а срещу задържаните е образувано разследване.", "date": "2017.10.23", "title": "Двама мъже от Горна Оряховица са задържани за измама с 3430 лв., 5300 евро и злато"}
{"url": "http://www.mediapool.bg/zashto-plenenata-darzhava-se-vazproizvezhda-news270861.html", "text": "Когато държавните институции са в \"захвата\" на частни интереси, говорим за \"пленена държава\". Терминът идва от английски – state capture – но произходът на идеята е древен. Още Аристотел говори за корумпирани, дефектни форми на управление, при които държавата се използва за частни цели. Такива корумпирани управления са тиранията и олигархията. Аристотел прозрял, че и при демокрацията това може да се случи и управлението да не се осъществява в интерес на всички.\r\n\tНие днес сме точно в тази демократична хипотеза. Под \"захват на държавата\" в България се има предвид овладяването на държавни институции – регулатори, агенции, а дори понякога и основни органи на съдебната власт, както и правителството, а дори парламента – от мощни икономически интереси, които ги използват за собствени цели. Аферата КТБ е добър пример за такъв захват: регулаторните и контролните органи на държавата удобно \"проспаха\" създаването на пирамидата и най-вероятно са били инструментализирани пак от частен интерес при самото срутване на банката. Друг пример – толерираните монополи или квази монополи в горивата и медиите държат цените по бензиностанциите високи и развалят публичната среда. \"Белене\" е подобен друг проект, при който вече са платени милиарди (готвят се и още повече) без никаква обществена полза досега и без обоснован анализ за бъдещи ползи.\r\n\tНищо от това не е новина. Но новина е, че този захват на държавата успява да се възпроизвежда в сравнително плуралистична политическа среда и при положение, че редовно се провеждат избори, на които често се случва смяна на властта.\r\n\tВярно е, че ГЕРБ доминират през последните десетина години, но те управляват в сложни коалиции без ясни мнозинства. В този смисъл моделът на захванатата държава не може да бъде обяснен само с наличието на Борисов и ГЕРБ в политиката, макар че отговорността на най-голямата партия за него е безспорна.\r\n\tВъзпроизвеждането на модела на пленената, захваната държава чрез избори се дължи на следните фактори:\r\n\t–Ефективността на захванатата държава. Този модел – с всичките му негови дефекти – има едно съществено предимство. Той е реален, съществува и хората вече знаят как работи и какво могат да очакват от него. Ниското доверие в политиката като цяло показва, че никой не харесват този модел особено. Но същевременно не се открива реална алтернатива, която да убеди мнозинството, че друга уредба на нещата е възможна. Още Хюм е забелязал, че властта е приемлива не когато отговаря на високи идеали като този за \"обществения договор\", а когато е сравнително ефикасна в сравнение с наличните алтернативи. В този смисъл тези, които искат разграждане на модела на захванатата държава, не трябва да се фокусират само върху неговата критика, а да предложат ясен план на работещ, алтернативен управленски проект. Проблемът не е разграждането на старото, а изграждането на нещо ново, по-добро. Ако такъв позитивен, убедителен план няма, дори при смяна на властта, захватът на държавата най-вероятно ще се регенерира, както е ставало досега;\r\n\t–Моделът има много съюзници. Въпреки масовото номинално недоволство от пленената държава, този модел всъщност е подкрепян от мнозина. Тук просто ще изброим организирани структури на обществото, които се правят, че не забелязват как страната се управлява: профсъюзи, организации на работодатели, БАН, професионални общности (университети, магистрати, журналисти), организации на местно ниво… Защо е това мълчание? Отговорът е, че тези организации предпочитат да се договарят с правителството и да гарантират своите интереси на парче. В дългосрочен план те може да са губещи, но успяват да оцеляват и да печелят малки победи;\r\n\t–Съзнателна дискредитация на алтернативата. Масовото убеждение, че реална алтернатива не съществува, е отчасти и съзнателно генерирана от медиите, които крепят модела. Идеята тук не е да се убедят хората, че моделът е добър, а че тези, които са срещу него са маскари. Затова е и тази кална медийна среда и пределната персонализация на публичната сфера;\r\n\t–Фалшиви алтернативи. Възпроизвеждането на модела зависи и от способността му да генерира фалшиви алтернативи, които да обират недоволството. Сидеров, Бареков, Марешки са се появявали на сцената като критици и борци с модела, за да станат негови части – било то основни или резервни;\r\n\t–Отместване на дебата към други теми. Захватът на държавата често се крие зад други теми. Стабилност, патриотизъм, имигрантска заплаха, европейско председателство – всичко това на моменти се изтъква като причина за запазването на модела такъв, какъвто си е;\r\n\t–Кооптиране, разбиване на опозицията. Моделът успява да кооптира и представители на опозицията срещу себе си. Някои стават лични приятели на премиера, други го правят по прагматични причини, но резултатът е един и същ – разпад на опозицията и размиване на нейните послания;\r\n\t–Фалшиви реформи. Моделът се научи да мимикрира реформи. Рецептата тук е проста – институционални промени се предлагат в началото на мандата. Например, да се направи нова агенция от стари три. Минават година-две, докато \"реформата\" мине. Още година време е необходимо, за да \"заработи\" новата структура. И тук мандатът обикновено приключва, идват нови избори и нови \"реформи\". В крайна сметка смисълът на институционалните реформи е да освободят държавата от захвата на определени групи. Много \"реформи\" обаче се правят, за да се укрепи този захват.\r\n\tРепубликата – публичната власт в интерес на всички – не е естествено състояние на управлението. Захванатата държава е много \"по-естествена\", защото нейното осъществяване е въпрос на силно мотивирани, икономически силни и организирани малцинства.\r\n\tРепубликата – обратно – изисква самоорганизация на големи маси от хора, мотивацията на всеки един от които не е толкова голяма. Обикновеният човек не очаква от демокрацията да се сдобие с банка, с \"Булгартабак\" или с цяла медийна група например. А печелившите от модела \"пленена държава\" имат точно такива очаквания. За да се преодолее тази асиметрия, са необходими силни, републикански по дух и демократични по маниер партии, които да успеят да наложат обществения интерес над интереса на силно мотивираните малцина.\r\n\tЗатова и \"освобождаването\" от захвата на държавата не е еднократен акт, като спечелване на избори. Това е необходимо, но не достатъчно условие. Изграждането на републиката и нейното поддържане е спешна, но и дългосрочна задача.", "date": "2017.10.23", "title": "Защо пленената държава се възпроизвежда?"}
{"url": "http://www.mediapool.bg/prilicha-na-savetski-vestnik-dialozi-na-moskovskiya-kmet-s-zhiteli-news270878.html", "text": "Московчани са изпълнени с \"добро настроение\", определят благоустроените паркове като изумителни и неузнаваеми, а \"благодаря\" е думата, която най-често казват на кмета на града Сергей Собянин.\r\n\tТакава идилична картина се очертава при дори бегъл поглед върху раздела \"Стенограми\" на официалния сайт на московското кметство.\r\n\tРуската редакция на БиБиСи отразява част от най-типичните диалози между Собянин и жителите на Москва, които по всичко личи, че са винаги и много доволни от него.\r\n\t\r\n\t\n\n\r\n\t\r\n\tСергей Собянин: Здравейте!\r\n\tЖители: Здравейте!\r\n\tСергей Собянин: Заповядайте, хайде да поговорим. Ние започнахме сериозна реконструкция на целия парк. 140 хектара – това е огромна територия, това е половината от Парка Горки. Така че Бутово ще има свой Парк на Горки.\r\n\tЖители: Това е много добре.\r\n\t\r\n\tСергей Собянин: И изобщо това ще е, разбира се, един от най-добрите паркове в Москва. По същество, жителите на Бутово вече няма нужда да ходят в централните паркове, всичко ще е тук.\r\n\tЖители: Излиза, че ние сме отделна държава.\r\n\tСергей Собянин: Наистина, Южно Бутово не е най-централният район.\r\n\tЖители: Ние винаги сме се гордели с парка си, а сега ще се гордеем още повече.\r\n\t\r\n\t\r\n\t\r\n\tСергей Собянин: Днес пускаме установката, да видим, която ще осигури пълно пречистване на водата, така че отпадъчните води ще бъдат по-чисти, отколкото са днес в Москва река. Що се отнася до въздуха, разбира се, тук работата трябва да продължава. Има програма. С мен е директорът на завода (генералният директор на НПЗ Аркадий Егизарян), може да го чуем какво ще разкаже? Да, кажете.\r\n\tАркадий Егизарян: Здравейте, здравейте.\r\n\tСергей Собянин: Познавате ли го?\r\n\tАркадий Егизарян: Да.\r\n\tЖители: За съжаление не се познаваме.\r\n\t\r\n\tАркадий Егизарян: Близо до стопроцентова гаранция мога да дам към 2020 г., когато ще заменим малкото колело с \"Евро+\" (има се предвид подмяна на производственото оборудване на завода – бел. ред.) до 2020 година.\r\n\tСергей Собянин: До 2020?\r\n\tАркадий Егизарян: Да.\r\n\tЖител1: Това ще го доживеем, благодарим.\r\n\tСергей Собянин: До 2020 година остава малко.\r\n\t\r\n\t\r\n\t\r\n\tЛекар 1: Много добре, много сме доволни. Дълго чакахме откриването на родилния дом.\r\n\tЛекар 2: Целият дружен сплотен отбор дойде в родилния дом.\r\n\tСергей Собянин: Как е новото оборудване? Доколко е ефективно то?\r\n\tЛекар 1: Отлично оборудване.\r\n\tЛекар 2 : Едно от най-добрите в града, даже бих казала, според нас, най-доброто в града.\r\n\tЛекар 3: Най-съвременното.\r\n\t\r\n\tСергей Собянин: Условията са добри, а работната заплата?\r\n\tЛекар 1: Отлична е.\r\n\tСергей Собянин: Отлична? Работната заплата никога не е отлична.\r\n\tЛекар 1: Ами нас всичко ни устройва.\r\n\t\r\n\t\r\n\t\r\n\tНаталия Карпович, председател на обществената организация \"Обединение на многодетните семейства в Москва\": Както често казва Владимир Аршакович (шеф на отдела по труда и социалните грижи на населението на Москва) \"правим много хубави неща, но с някоя глупост непременно ще се изложим\".\r\n\tСергей Собянин: Той е способен на това. Ние не успяваме да го спрем.\r\n\t\r\n\tГунар Закусило, генерален директор на нестопанското сдружение \"Чудото – детство\": Значи така. Мисля, че наистина мнозина биха обърнали на това внимание, защото семейството сега някак все повече се подкрепя. Ако се огласява това, както на последната среща с Владимир Аршакович имаше идея за създаване на Алея на Семейството. Там трябва и паметник на майките да се постави. Още повече, че у нас няма паметник на майката изобщо никъде.\r\n\tСергей Собянин: Никъде в страната ли?\r\n\tГунар Закусило: Никъде в страната.\r\n\tСергей Собянин: Освен (скулптурата) Родината-майка (във Волгоград).\r\n\tГунар Закусило: Но Родината – майка – това е малко по-различно.\r\n\tСергей Собянин: Тази с меча, да.\r\n\t\r\n\tГунар Закусило: Според мен, за подобни конкурси трябва да се говори по-често в средствата за масова информация, това ще позволи да се повиши статутът на семейството, в това число и на многодетното.\r\n\tСергей Собянин: Представяте ли си какво ще стане ако и го разгласим това както трябва.\r\n\t\r\n\t\r\n\t\r\n\tЖители: Потресаващо!\r\n\tЖители: Отлични, хубави площадки.\r\n\tСергей Собянин: Има ли забележки?\r\n\tЖители: Забележително.\r\n\t\r\n\tЖители: Много ви благодарим!\r\n\tЖители: Благодарим, че намерихте пари, намерихте начин, обърнахте се с лице към нас, както сега, само с дела, честна дума.\r\n\tЖители: Сергей Семьонович, много ви благодарим.\r\n\tСергей Собянин: Благодаря. Хайде да се снимаме за спомен.\r\n\t\r\n\t\r\n\t\r\n\tСергей Собянин: Здравейте! Това е фирмената торта \"Москва\", наскоро я направиха. Наречена е в чест на нашия град.\r\n\tДеца: Отлично. Даже по-хубаво.\r\n\tСергей Собянин: Новогодишно ли ви е?\r\n\tДеца: Да.\r\n\tСергей Собянин: Как живеете тук? Обиждат ли ви? Дружно ли живеете?\r\n\tДеца: Да.\r\n\tСергей Собянин: Гледам, чисто ви е в стаите, подредено. Вие сте юнаци. А къде спортувате?\r\n\tДеца: Да. Имаме спортна зала. Волейбол. Самбо.\r\n\t\r\n\tБеседите от сайта на кметството нямат общо с реалната разговорна реч, казва театралният критик Павел Руднев, след като се запознава с една от стенограмите.\r\n\t\"Това по-скоро прилича на съветските вестници: съчинени диалози между чиновници и доволните от всичко граждани\", отбелязва той.\r\n\tЗа отбелязване е появяването в редица от стенограмите на колективното действащо лице, сякаш разговарящи в хор – \"жители\". По думите на Руднев, такъв метод се е използвал в античния театър, където един от актьорите е говорил от името на \"народа\".\r\n\tОт пресслужбата на кметството на Москва не са отговорили на въпросите на БиБиСи относно организацията на срещите на Сергей Собянин.\r\n\t\r\n\t\r\n\tЗа московския кмет, както и за много други политици и чиновници, е важен не само рейтингът на популярност сред населението, но и \"комуникационната активност\", в това число и под формата на общуване с жителите, обяснява политологът Валентин Бианки.\r\n\t\"През последните години тези способности на лично на чиновниците и на техните апарати, които трябва да осигуряват всичко това, малко са атрофирали\", констатира експертът.\r\n\tРуските държавни служители са преследвани от страха, че могат да се появят провокатори, които да ги засипят с остри въпроси. В резултат хората и задаваните от тях въпроси се избират предварително – за да бъде \"красива картинката\", предполага Бианки.", "date": "2017.10.23", "title": "\"Прилича на съветски вестник\": диалози на московския кмет с жители"}
{"url": "http://www.mediapool.bg/shofyorat-na-katastrofiraliya-v-makedoniya-avtobus-poluchi-3-godini-uslovno-news270858.html", "text": "Шофьорът на катастрофиралия в началото на февруари м.г. български автобус в Македония получи 3-годишна условна присъда, съобщиха в понеделник от Районния съд в Дупница.\r\n\t40-годишният Любомир Лазаров е осъден за това, че е карал с превишена скорост от 77.91 км/час преди инцидента, вследствие на което е изгубил контрол над возилото и то е излязло от пътя и се е преобърнало.\r\n\tПри катастрофата на 2 февруари 2016 г. пострадаха по-сериозно шестима души, но общо 12 от пътниците получиха наранявания, класифицирани по делото като средни телесни повреди.\r\n\tПодсъдимият Лазаров се призна за виновен, получавайки 3 години условно с 5 години изпитателен срок. Дупнишкият районен съд го лиши и от правото да шофира за 4 години. Лазаров ще трябва да плати разноските по делото от 3151 лева.", "date": "2017.10.23", "title": "Шофьорът на катастрофиралия в Македония автобус получи 3 години условно"}
{"url": "http://www.mediapool.bg/darzhavata-gotvi-merki-sreshtu-falshivite-bolnichni-news270879.html", "text": "Работна група към Министерството на здравеопазването трябва да изготви мерки за справяне с фалшивите болнични и ТЕЛК решения, стана ясно в понеделник преди началото на Надзорния съвет на НОИ, където се гледа бюджетът на Държавното обществено осигуряване за следващата година.\r\n\tЕдна от спорните мерки в бюджета е от от 2018 година работодателите да изплащат едва 50% от осигурителния доход през първите три дни от болничния на служителите вместо сегашните 70%. Намаляването на обезщетението за първите три дни е под предлог, че през последните години болничните листове постоянно нарастват и има съмнения, че една част от тях са с фалшиви диагнози.\r\n\tУправителят на НОИ Ивайло Иванов каза преди заседанието, че засега няма нагласи това предложение да се оттегли, макар че в петък социалният министър Бисер Петков допусна, че то може да се промени в хода на обсъжданията на бюджета.\r\n\t\"В момента се прави анализ на болничните, който е почти готов. Анализът ще бъде предоставен на Министерството на здравеопазването. След това ще се създаде работна група, която ще се председателства от здравното министерство и ще изготви начин за борба с фалшивите болнични и решения на ТЕЛК\", обясни Иванов.\r\n\tАнализът на НОИ за болничните показва, че има предприятия и фирми, в които над 50 процента от служителите са в продължителен болничен . При управителя на НОИ е идвал английски собственик на фирма в Ихтиман, който е разказал, че само за шест месеца са му издали 700 болнични на 500 служителя, като само един лекар е издал 200.\n\n\r\n\tСобственикът има проблем с изпълнението на поръчките , които има за кожени седалки и кожени волани за известни фирми на автомобилната промишленост и той е силно притеснен, защото по думите му \"това нещо го няма в други държави\".\r\n\tИванов коментира, че не може да се каже колко от болничните са фалшиви, защото тези, които идват в НОИ са изрядни - те идват по електронен път и отговарят на изискванията.\r\n\t\"Има вероятно диагнози, които са неистински, но това НОИ не може да определи\", допълни той.\r\n\tЗам.- здравният министър Мирослав Ненков също потвърди, че се работи по нови мерки за ограничаване на фалшивите болнични листове без основание.\r\n\t\"Последващият контрол, след като вече е издаден болничният лист, е абсолютно безпредметен, защото той документално е прекрасно оформен. Трябва да образоваме моите колеги, тези, които издават болничните листове. В крайна сметка те нанасят огромна щета\", каза Ненков.\r\n\tСъщевременно и работодателите, и синдикатите декларираха, че ще бойкотират бюджета на НОИ и няма да го подкрепят в Надзорния съвет на институцията.\r\n\tРаботодателите не подкрепят предложението за административно увеличение на минималните осигурителни доходи с 3.9%, има и доста други спорни проблеми според тях. За бизнеса е проблем и проточилото се решение за инвалидните пенсии и преформатирането на системата на ТЕЛК решенията.\r\n\tДруги проблемни теми за работодателите са отказът за дефиниране на ясна перспектива за т.нар Сребърен фонд, забавената работа по дефиниране на т.нар фаза на изплащане на пенсии от универсалните пенсионни фондове, особено като се отчете взетото законодателно решение за правото на хората да избират между държавното осигуряване и универсалните пенсиони фондове.\r\n\tСиндикатите пък не харесват бюджета заради прекалено ниския, според тях, ръст на пенсиите само с 3.8%, промените около изплащането на болничните и достъпът до обезщетение за безработица.", "date": "2017.10.23", "title": "Държавата готви мерки срещу фалшивите болнични"}
{"url": "http://www.mediapool.bg/sotsialnite-razhodi-s-nai-golyam-rast-v-byudzhet-2018-news270867.html", "text": "След години на икономии и инфраструктурни приоритети като санирането и магистралите, ГЕРБ предложи подчертано социален бюджет за 2018 г.\r\n\tС Бюджет 2018 г. образованието ще получи допълнителни 490 млн. лв. спрямо плана за 2017 г., здравеопазването – 500 млн. лв. повече, социалната сфера – 740 млн. лв. повече, а сектор \"Сигурност\" - с 280 млн. лв. повече, основно за увеличение на заплатите.\r\n\tТова показва проектът на първия бюджет на третото правителство на ГЕРБ, публикуван в понеделник от финансовото министерство.\r\n\t\r\n\tДогодина разходите на държавата се очаква да бъдат с 4.4 млрд. лв. повече в сравнение с очакваните през 2017 г. През 2018 г. фискът планира да похарчи 39.3 млрд. лв. при 34.9 млрд. лв. очаквано изпълнение тази година.\r\n\tВсъщност голямата част от ръста на разходите е заложен в частта \"капиталови разходи\", тоест за строителство и ремонти, но той е много зависим от степента на изпълнение на европроектите. Например за 2017 г. бяха заложени капиталови разходи за 6.2 млрд. лв., но се очаква да се реализират само 4 млрд. лв. Финансовото министерство очевидно разчита догодина изоставането да се навакса, като отново залага 6.2 млрд. лв. капиталови разходи.\n\n\r\n\tИзвън евросредствата най-много допълнителни пари фискът ще разпредели към трите социални сфери – образование, здравеопазване и осигуряване и грижи.\r\n\t\r\n\tПравителството ще спази ангажимента си за увеличение на учителските заплати. Общо функцията \"Образование\" ще получи 490 млн. лв. допълнително спрямо първоначално планираните за 2017 г. средства. В тази сметка не са отчетени допълнителните 80 млн. лв. за заплати, които бяха отпуснати заради повишението с 15% от 1 септември тази година.\r\n\tСекторът догодина ще се финансира с над 3.8 млрд. лв., макар че ще запази дела си от 3.6% от БВП, който е сравнително нисък в европейски мащаб. Средствата ще отидат основно за увеличението на учителските заплати и диференцираното заплащане в отделни училища и региони. Управляващите са поели ангажимент до 2021 г. да увеличат двойно заварените заплати на учителите при встъпването в длъжност на третия кабинет на ГЕРБ. В проектобюджета не се споменава за допълнителни пари за висшето образование или науката, макар че по неофициална информация за университетите са предвидени допълнително 38 млн. лв.\r\n\tПо-добро увеличение в сравнение с предходни години ще получи и сектор \"Здравеопазване\".  ще бъдат завишени с 400 млн. лв. в сравнение с плана за 2017 г. Това обаче е изцяло ефект от нарастването на постъпленията от здравни вноски заради по-високите заплати и осигурителни прагове. Извън парите на НЗОК в проекта на Бюджет 2018 изрично е посочено, че 19.7 млн. лв. ще отидат за увеличение на заплатите в спешната помощ, а други 25.5 млн. - за вдигане на парите за медицинския персонал заради ефекта от покачването на минималната заплата и на осигурителните вноски.\r\n\t\r\n\tЗа издръжка на персонала в бюджетната сфера догодина са заложени допълнителни 550 млн. лв., става ясно от проекта.\r\n\tОсвен учителските възнаграждения и парите в спешната помощ догодина ще се повишат и заплатите в Министерство на отбраната – със 100 млн. лв., в МВР – с 55 млн. лв. и в затворите – с 5 млн. лв. Други 9.4 млн. лв. ще отидат за повишение на работещите в Агенцията за социално подпомагане, Агенцията по заетостта, \"Главна инспекция по труда\", Агенцията за хората с увреждания, а 23 млн. лв. са предназначени за исканото от години повишение на заплатите в общинските администрации.\r\n\tСектор \"Отбрана и сигурност\" получава общо увеличение с 280 млн. лв., като се запазва графикът за покупката на нов тип боен изтребител и за многофункционални патрулни кораби за армията. В проектобюджета за догодина са заложени 226 млн. лв. за изтребителите и 171 млн. лв. за корабите.\r\n\t\r\n\tВ социалната сфера се увеличават някои плащания, които не бяха променяни от години. Общо догодина системата ще получи 13 млрд. лв., което е със 740 млн. лв. повече в сравнение с програмата за 2017 г. Като дял от БВП обаче социалното подпомагане и грижи падат от 13.3% на 12.4%.\r\n\tСлед достигане на минимална пенсия от 200 лв. от 1 октомври 2017 г. догодина се предвижда среден ръст на всички пенсии с 3.8% от 1 юли.\r\n\tПенсионната осигурителна вноска се вдига с още 1 процентен пункт от 1 януари 2018 г., като се запазва съотношението между плащанията от работника и от работодателя.\r\n\tМинималният осигурителен доход за самоосигуряващите се се увеличава от 2018 г. на 510 лв., а от 2019 г. - на 560 лв., като отпада скалата за определяне на диференцирани минимални осигурителни доходи според облагаемия доход. Минималният осигурителен доход за регистрираните земеделски стопани и тютюнопроизводители се качва по-сериозно - от 300 лв. на 480 лв.\r\n\tПродължава увеличаването на пенсионната възраст от 1 януари с 2 месеца за жените и с 1 месец за мъжете. Необходимият осигурителен стаж за придобиване право на пенсия и за двата пола продължава да се увеличава с 2 месеца до достигане на 35 години и 10 месеца за жените и 38 години и 10 месеца за мъжете през 2020 г. Минималната възраст за пенсиониране на работещите в сектор \"Сигурност\" също ще се качва всяка години с по 2 месеца до достигане на 53 години и 6 месеца през 2020 г.\r\n\tМаксималната пенсия остава 910 лв., а максималният осигурителен доход – 2600 лв.\r\n\tРазходите за пенсии на НОИ догодина ще достигнат близо 9.5 млрд. лв., което е увеличение с над 500 млн. лв. спрямо 2017 г., пише още в проектобюджета.\r\n\tМинималната работна заплата се увеличава от 460 лв. на 510 лв. от 1 януари 2018 г.\r\n\tЗа пръв път от 2008 г. насам се повишава гарантираният минимален доход от 65 лв. на 75 млн. лв.\r\n\tЕднократните помощи при бременност, за първокласници и месечните помощи за отглеждане на дете до 1 г. ще се предоставят при доходен критерий от 450 лв. на месец на член от семейството.\r\n\tКритерият за т. нар. детски надбавки ще е различен. Той остава 400 лв. за 2018 г., но разликата е, че хората с доход между 400 и 500 лв. също ще взимат надбавки за децата си, които обаче ще бъдат по-ниски – 80% от пълния размер на надбавките. Очаква се мярката да увеличи броя наподпомаганите семейства с около 20 000. Самите детски надбавки ще се увеличат и като размер – за едно дете 40 лв. при 35 лв. в момента, за две деца – 90 лв., за семейство с три деца – 135 лв., а с четири – 145 лв.\r\n\tМесечното обезщетение за отглеждане на дете от 1 г. до 2 г. ще се увеличи от 340 лв. на 380 лв., предвижда още проектобюджетът.\r\n\tМинималното обезщетение за безработица се увеличава от 7.20 лв. на 9 лв. на ден, като се въвежда и максимум – 74.29 лв. Затягат се обаче изискванията за получаване на плащането – осигуреният трябва да е работил поне 12 месеца през последната година и половина, а не 9 месеца, както е сега.\r\n\tДържавният бюджет ще поеме финансирането на личните асистенти и домашните помощници на хората с увреждания заради спирането на европрограмата, която до момента осигуряваше средствата, става ясно още от проекта. Така тази услуга ще бъде достъпна за около 26 000 души, които ще бъдат обслужвани почасово от около 18 000 асистенти, включително в трудно достъпни населени места.\r\n\tВ бюджета е заложено и увеличение на стандартите за социални услуги в специализираните домове със 7%, а в домовете за стари хора – с 10%.\r\n\tСпоред проекта общините догодина ще получат допълнително от хазната 383 млн. лв. или общо 3.3 млрд. лв.\r\n\t\r\n\tС изключение на почакването на пенсионната осигуровка и акциза върху цигарите догодина ставките на основните данъци се запазват.\r\n\tФискът догодина очаква да събере с 3.3 млрд. лв. повече в сравнение с 2017 г. Залага се данъчно-осигурителните приходи да бъдат с 1.9 млрд. лв. повече от събраните тази година. Междувременно, финансовото министерство очаква да събере през 2017 г. с 1.2 млрд. лв. повече от първоначално планираното от данъци и осигуровки.\r\n\tЗа догодина се залагат с 550 млн. лв. повече от ДДС, със 150 млн. лв. повече от данък \"печалба\", с 220 млн. лв. повече от данъка върху личните доходи. При акцизите се залага увеличение от около 140 млн. догодина, въпреки че остават съмненията дали фискът ще успее да си събере заложеното по това перо за 2017 г. заради изоставането при акциза върху цигарите въпреки увеличението на ставката.\r\n\tЗа засилване на работата на Националната агенция за приходите (НАП) за догодина се залага увеличение на щата на агенцията с 200 души, става ясно още от проектобюджета.\r\n\tВ бюджета за 2018 г. са планирани едва 7 млн. лв. приходи от приватизация.\r\n\t\r\n\tВ макроплан финансовото министерство залага да завърши с нулев дефицит 2017 г. въпреки първоначално заложения минус от 1.3 млрд. лв. За догодина е заложен дефицит от 1.1 млрд. лв. или 1% от БВП, като стремежът ще е отново да се стигне до нулев дефицит.\r\n\tОчаква се държавният дълг в края на 2017 г. да достигне 23.6 млрд. лв., а догодина да се свие до 23.5 млрд. лв. или 22.3% от БВП.\r\n\t\r\n\tОсновните европроекти, които се очаква да бъдат реализирани в периода 2018 г. - 2020 г. по програма \"Транспорт\", са автомагистрала \"Струма\", лот 3.1 и лот 3.3, \"Рехабилитация на железопътната инфраструктура по железопътната линия Пловдив-Бургас - Фаза 2\" и \"Разширение на метрото в София: Трета метролиния депо \"Ботевградско шосе - бул. Вл. Заимов - Централна градска част - ж.к. „Овча купел\", пише още в проектобюджета.\r\n\tНай-големите проекти по програма \"Региони в растеж\" ще бъдат \"Изпълнение на интегрирани планове за градско възстановяване и развитие 2014-2020 г.\", \"Интегриран градски транспорт\" и проект за подобрен достъп до спешна медицинска помощ по приоритетна ос 4 \"Регионална здравна инфраструктура\".\r\n\tВ програма \"Околна среда\" значимите проекти са \"Интегриран воден цикъл Плевен - Долна Митрополия\", \"Интегриран проект за подобряване на водния сектор в гр. Добрич - фаза 1\" и \"Проект за рехабилитация на водоснабдителната и канализационната мрежа с изграждане на ПСОВ за гр. Асеновград, България\", а също и предоставяне на финансиране по приоритетна ос 2 \"Отпадъци\".", "date": "2017.10.23", "title": "Социалните разходи с най-голям ръст в Бюджет 2018"}
{"url": "http://www.mediapool.bg/profesionalnite-paralelki-v-uchilishtata-shte-sa-poveche-ot-dogodina-news270880.html", "text": "Министерството на образованието ще се опита да насочи повече ученици към професионалното образование. При определянето на приема за следващата учебна година ще се увеличат паралелките в такива училища. Освен това ще се осигурят и стимули за децата от малки населени места да изберат професионални гимназии като например поемане на разходите за транспорт. Това каза министърът на образованието Красимир Вълчев на среща с работодателски организации в Стара Загора.\r\n\tВ план-приема на училищата за следващата учебна година ще бъдат предложени повече професионални паралелки. През настоящата година 46% от всички сформирани паралелки са професионални, обясни Вълчев.\r\n\tЦелта на министерството на образованието е ученици от малки населени места да бъдат насочени към най-близките професионални гимназии. Предвижда се разходите за транспорт на учениците до професионалните гимназии да бъдат поемани от държавния бюджет.\r\n\tСпоред Вълчев трябва да се създават и обединени училища в малките населени места. Идеята е освен общообразователни паралелки в тях да има и професионални, сходни с тези в най-близкия по-голям град.\r\n\t\"Ако до десети клас учениците изучават професии, сходни с тези в близките професионални гимназии в големите градове, ще намалим отпадането и ще увеличим интереса към професионалното образование\", смята Вълчев.\n\n\r\n\tСпоред него трябва да се работи и в посока на обвързване на професионалното и висшето образование. Идеята е учениците да могат да валидират кредитите си от гимназията по време на следването си, а от друга страна, висшите училища да улесняват приема си за ученици от професионални училища.\r\n\tВълчев припомни, че в проекта на бюджет за догодина е заложена възможност за допълнително финансиране на професионалното образование. То ще бъде разпределено чрез увеличаване на средствата за паралелките, които обучават по професии с очакван недостиг на кадри за пазара на труда.\r\n\tМинистърът призова бизнеса да се включва по-активно в образованието на учениците в професионалните гимназии чрез дуалното образование.\r\n\tТой посочи, че очакването към системата е децата да имат по-добри резултати. Завършващите са малко, а ще имаме недостиг на кадри, посочи министърът. Той отбеляза, че е драматичен недостигът на кадри със средно-техническо образование за сметка на кадри с висше. По думите му завършилите професионално образование понякога получават в пъти по-високи заплати от тези с висше. Политиката ни е да разширяваме дуалното обучение. В момента финансирането е преди всичко проектно. Много от работодателите виждат ползите и ще търсим форми да споделим разходите с тях, заяви Вълчев.", "date": "2017.10.23", "title": "Професионалните паралелки в училищата ще са повече от догодина"}
{"url": "http://www.mediapool.bg/premierat-na-slovakiya-kaza-che-tya-e-proevropeiski-ostrov-v-regiona-news270881.html", "text": "Словакия се превърна в проевропейски остров в региона си, заяви премиерът Роберт Фицо след изборите в Чехия през уикенда, на които пожънаха успехи антисистемни партии, съобщи Ройтерс.\r\n\t\r\n\tНадали можеше да се намери по-добро време за нашата среща от сега, ден след чешките избори, каза Фицо. \"Никога не съм се осмелявал да коментирам вътрешнополитическата ситуация в други страни. Но съм доволен, че Словакия се превърна в проевропейски остров в своя регион\", заяви той.\r\n\t \r\n\tПартия АНО на чешкия милиардер Андрей Бабиш спечели изборите и макар нейният водач да я нарича \"проевропейска\", той е противник на по-нататъшната интеграция на ЕС и приемането на еврото.\r\n\t \r\n\tИзненадващ успех отбеляза и крайнодясната партия \"Свобода и пряка демокрация\", която иска Чехия да напусне ЕС.\n\n\r\n\t \r\n\tФицо, който е бил на власт в девет от последните 11 години, неведнъж е влизал в конфронтация с Брюксел. Той обича да се хвали как Словакия има по-голямо влияние, откакто е влязла в еврозоната през 2009 г., докато по-богатите чешки съседи си запазиха собствената валута.", "date": "2017.10.23", "title": "Премиерът на Словакия каза, че тя е проевропейски остров в региона"}
{"url": "http://www.mediapool.bg/makkein-komentira-kak-tramp-e-osvoboden-ot-voenna-sluzhba-po-vreme-na-vietnamskata-voina-news270882.html", "text": "Американският сенатор Джон Маккейн направи ироничен коментар за причините, поради които президентът Доналд Тръмп е бил освободен от военна служба по време на войната във Виетнам, предаде Франс прес.\r\n\t \r\n\tСенаторът републиканец, който е в конфликтни отношения с Тръмп, разказваше в телевизионно интервю снощи как е бил пленен по време на Виетнамската война и е прекарал над пет години в затворнически килии в Ханой, където бил подлаган на изтезания.\r\n\t \r\n\tЕдна от страните на тази война, които никога няма да приема, е, че пращаха на фронта хора с по-скромни доходи, докато най-богатите намираха лекар, който им откриваше шип в петата, заяви Маккейн, имайки предвид диагнозата, поставена на Доналд Тръмп през 1968 г., благодарение на която той бил освободен от служба.\r\n\t \r\n\t\"Ако всички американци бъдат призовани да служат под знамената, всички те трябва да го направят\", заяви сенаторът.\r\n\t \r\n\tПрез 2015 г. като кандидат за републиканската номинация за Белия дом Тръмп постави под съмнение честта на Маккейн, който е дълбоко уважаван в САЩ заради военната си служба.\r\n\tХаресвам хората, които не допускат да ги пленят, заяви милиардерът, който никога не е служил в армията.", "date": "2017.10.23", "title": "Маккейн коментира как Тръмп е освободен от военна служба по време на виетнамската война"}
{"url": "http://www.mediapool.bg/predlozhiha-na-puchdemon-ubezhishte-vav-frantsiya-za-da-sazdade-pravitelstvo-v-izgnanie-news270883.html", "text": "Каталунският лидер Карлес Пучдемон получи предложение за убежище от малка организация във Франция, бореща се за по-голяма автономия на френския департамент Източни Пиренеи, наречена Комитет за самоопределение на Северна Каталуния, предаде Асошиейтед прес.\r\n\t \r\n\tНейният председател Робер Казановас заяви пред осведомителната агенция, че в село Теза има вила, предвидена за Пучдемон, както и 20-30 апартамента за други членове на неговия кабинет, ако бъдат принудени да напуснат Испания и пожелаят да установят каталунско правителство в изгнание.\r\n\t \r\n\t\"Стига да няма международна заповед за арест на Пучдемон, той ще може да живее във Франция\", каза Казановас.", "date": "2017.10.23", "title": "Предложиха на Пучдемон убежище във Франция, за да създаде правителство в изгнание"}
{"url": "http://www.mediapool.bg/prezidentat-podpisa-ukaza-za-naznachavaneto-na-georgi-cholakov-za-shef-na-vas-news270884.html", "text": "Президентът Румен Радев подписа в понеделник указа за назначаването на назначаването на Георги Чолаков за председател на Върховния административен съд (ВАС), .\r\n\tДържавният глава веднъж отказа да стори това, след като Чолаков бе избран за шеф на съда от предходния Висш съдебен съвет. Той не посочи официални мотиви за решението си. В своите публични изяви Радев обясни само, че шефът на ВАС трябва да бъде избран от новия съдебен съвет.\r\n\tНовите кадровици на съдебната власт препотвърдиха този избор със солидно мнозинство – 20 \"за\" и само 4 \"против\" кандидатурата на съдията. Президентът няма право на повторен отказ да подпише указа.\r\n\tИзборът на председател на ВАС е един от ключовите критерии на ЕК при формиране на оценката на напредъка на България в съдебната реформа.\r\n\tВъпреки това ВСС за пореден път не успя да проведе нормален избор. Най-големите съмнения около избора бяха свързани с процедурата. Още преди официалното издигане на Чолаков медиите написаха, че той е най-вероятният избраник на сегашния шеф Георги Колев, който е близък до ГЕРБ. По предложение на ръководството Пленумът на ВАС взе решение кандидатурите на конкурентите за позицията Георги Чолаков и Соня Янкулова да бъдат гласувани явно и поименно от съдиите. Това доведе до съмнения, че ръководството може да опита да контролира вота във върховния съд. Доказателства за това не бяха дадени, защото никой от върховните съдии не проговори в тази посока.\n\n\r\n\tОчаквано пленумът на ВАС избра за свой фаворит Георги Чолаков с 48 гласа срещу 13 за Соня Янкулова. Впоследствие в протокола от гласуването бе записано, че Чолаков е подкрепен от 61 съдии. Нещо, което не е вярно и отречено от самия съдия Чолаков. Протоколът бе показан по време на второто изслушване на Георги Чолаков във ВСС от бившия съдия във ВАС Атанаска Дишева.\r\n\tОще преди първия вот дойде разкритието за имотните сделки на Георги Чолаков. През 2011 година той се е сдобил с цесии върху множество имоти около Балчик. Преди това парцелите са били дадени на местни жители като крайно нуждаещи се, но Чолаков ги ползва заради сключен договор за цесия със свой приятел адвокат.\r\n\tСъдията е декларирал цесиите пред Сметната палата само през 2013 година, след като е встъпил като съдия във ВАС. Предходният ВСС не сметна за необходимо да провери случая. Новият ВСС гласува кандидатурата на Чолаков преди да е приключила проверката на съдебния инспекторат на имуществената декларация на съдията.\r\n\tШефът на инспектората Теодора Точкова обяви през миналата седмица, че се чака разкриването на банковата тайна върху сметките на съдията. Въпреки това кандидатурата бе гласувана и, ако има нещо нередно, то трябва да се реагира постфактум.\r\n\tСлед отказа на президента Румен Радев да подпише указа за съдия Чолаков след първия избор, новият ВСС реши да игнорира втория кандидат за шеф на ВАС Соня Янкулова. Така в четвъртък съветът изслуша само Георги Чолаков и бе блокирана възможността за сблъсък на идеи.", "date": "2017.10.23", "title": "Президентът подписа указа за назначаването на Георги Чолаков за шеф на ВАС"}
{"url": "http://www.mediapool.bg/ot-1-noemvri-zapochva-zimnoto-poddarzhane-na-patishtata-news270885.html", "text": "Макар през следващите десет дни да се очаква хубаво време, от 1 ноември се зимното поддържане на републиканската пътна мрежа и се предприемат необходимите действия за осигуряване на безопасното пътуване на шофьорите по високопланинските пътища и проходи като Петрохан, Троян - Кърнаре, Шипка, Предела, участъци в област Смолян и др. Това съобщиха от Агенция \"Пътно инфраструктура\" в понеделник.\r\n\tРегионалните структури на агенцията се подготвят по график за зимния сезон заедно с областните управители, полицията, пожарната, автомобилната администрация“ и пътноподдържащите фирми.\r\n\tТази седмица ще започнат и проверките на наличната техника на пътните фирми и суровините като сол,  пясък и луга, с които разполагат. В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. Ще се осигурят около 100 000 тона сол, 300 000 тона пясък и др., допълват от пътното ведомство.\r\n\tДиректорите на 27-те областни пътни управления ще следят прогнозите по райони и при нужда ще се обработват пътищата във високопланинските райони и проходите, където има предпоставки за хлъзгавост и заледявания по усойните места.\r\n\tАгенция „Пътна инфраструктура” призова шофьорите да започнат подготовката на автомобилите си и да сменят летните гуми със зимни.", "date": "2017.10.23", "title": "От 1 ноември започва зимното поддържане на пътищата"}
{"url": "http://www.mediapool.bg/politsai-e-prostrelyan-v-stolichniya-kv-mladost-news270886.html", "text": "48-годишен полицай е бил прострелян в столичния кв. \"Младост\", съобщи в понеделник директорът на СДВР Ивайло Иванов, цитиран от \"Фокус\".\r\n\t\"Има прострелян полицай. В момента изясняваме ситуацията. Той е настанен в Окръжна болница\", заяви Иванов.\r\n\tИнформацията бе потвърдена и от здравното заведение, откъдето съобщиха за приет мъж с огнестрелна рана на главата, който е с опасност за живота.", "date": "2017.10.23", "title": "Полицай е прострелян в столичния кв. \"Младост\""}
{"url": "http://www.mediapool.bg/anita-meizer-poluchi-4-godini-i-polovina-zatvor-news270887.html", "text": "Варненският окръжен съд осъди на 4 години и половина затвор бившата Мисис България Анита Мейзер за убийство по непредпазливост на партньора ѝ Николай Димов, както и за предлагане на подкуп на служител на МВР.\r\n\tПодсъдимата трябва да плати обезщетение от 150 000 лева на родителите на загиналия, глоба от 8000 лева, както и направените по делото разноски. Мейзер остава в следствения арест, реши още съдът.\r\n\tСлед като чу наказанието си, тя призова премиера Бойко Борисов да провери с кого били разговаряли през последните месеци всички заинтересовани страни по делото, включително и наблюдаващият прокурор. По думите на Мейзер тя предварително е знаела на колко години ще бъде осъдена.\r\n\tПроцесът срещу нея бе разгледан за втори път от Варненския окръжен съд, след като апелативният съд му го върна в края на април заради допуснато процесуално нарушение. Първата инстанция бе игнорирала молбата на майката на покойния Николай Димов да бъде конституирана като частен обвинител по делото.\r\n\tПри първото разглеждане Мейзер бе осъдена на 4 години затвор, но съдът намали наказанието ѝ с 1/3, тъй като тя призна вината си и казусът приключи по съкратената процедура. Така тя трябваше да остане зад решетките за 3 години.\r\n\tСега обаче подсъдимата се отрече от тогавашните си думи пред съда, заявявайки, че е невинна и, че при първото разглеждане на делото е излъгала, признавайки вината си, защото мислела, че така ще бъде освободена от ареста \"същия ден\".\r\n\tКултуристът Николай Димов загина в нощта на 14 август 2016 г., след като се задуши от \"свински опашки\" поставени на врата от съпругата му. Разследването установи, че двамата искали да снимат клип, демонстриращ силата на Димов, но вместо това, той се задушил. Мейзер бе обвинена и, че предложила подкуп от 30 000 евро на разследващия полицай Веселин Радев, за да \"оправят нещата\".\r\n\t\"Ники сам се самоуби пред мен по непредпазливост. Любимият ми мъж си отиде на любимата ми масажна маса. Моята вина беше, че бях в дома си като неговата любима асистентка\", каза през сълзи Мейзер в последната си дума пред съда в понеделник.\r\n\tРазказа и, че направила всичко възможно да помогне на съпруга си, но не успяла. Призна единствено, че след смъртта му е направила \"най-тъпите неща\", тъй като се паникьосала. Мейзер обаче отрича да е предлагала подкуп на разследващ полицай.\r\n\t\"Как е спал полицаят година и половина и с каква съвест?! Дори за секунда не ми е минавало да му давам подкуп. Какъв ми е той и какво зависеше от него. Знам откъде ми дойде всичко, но не го коментирам. Жената зад мен също го знае\", заяви Мейзер, визирайки сестрата на покойния ѝ мъж Милена Димова, която е общински съветник.\r\n\tСпоред подсъдимата именно Димова стои в основата на делото, тъй като имала много връзки в София, които след смъртта на Николай се обърнали срещу нея. \"Това е по-страшно и от Божие наказание. Има намеса на невиждана човешка сила върху мен\", добави Мейзер.\r\n\tНе пропусна да подчертае и колко е обичала съпруга си, споделяйки, че дори е обмисляла самоубийство след смъртта му.\r\n\t\"Ники имаше странно чувство за хумор. Правехме нестандартни лудории навсякъде, където ходихме по света. Съжалявам, че го няма и не знам какво ще правя, когато изляза от затвора. Трябваше да се самоубия и да приключим като Ромео и Жулиета без никой да разбере какво се е случило. Бих умряла, за да го върна. Животът ми вече изгуби онази стойност. Сестра му дали би направила същото? Завиждаха ми заради Николай, защото бях публичната личност с най-хубавия мъж. Готова съм да отида при Ники, като умра достойно, а не като убийца. Трябва да си изрод, за да убиеш някого. Ще се самоубия, ако бъда наредена до тях\", каза още Мейзер, цитирана от Дарик радио.\r\n\tТя се оплака на съда, че била най-демонизираната и дискриминираната жена в България, защото я наричали \"циганка\", \"лесбийка\" и \"убийца\". Въпреки това продължавала да усеща подкрепа и зад решетките, тъй като на свиждане ѝ идвали приятели и представители на посолството на САЩ, тъй като тя има и американски паспорт.", "date": "2017.10.23", "title": "Анита Мейзер получи 4 години и половина затвор"}
{"url": "http://www.mediapool.bg/bsp-pritopli-stari-idei-v-alternativniya-si-byudzhet-news270888.html", "text": "Левицата отново извади на дневен ред старата си идея за въвеждане на необлагаем минимум до размера на минималната работна заплата.\r\n\tТова стана при представянето на алтернативния държавен бюджет на БСП за 2018 г. спрямо правителствения проект, обявен в понеделник.\r\n\tПо отношение на доходите от БСП, чието правителство през 2008 г. въведе сегашния плосък данък, предлага връщане на старото данъчно облагане – прогресивен данък за физическите лица. Част от него е идеята да се въведе необлагаем минимум в размер на минималната работна заплата, която по план трябва да стане 510 лв. от 1 януари 2018 г.\r\n\tВ резултат от тази мярка над 2.8 млн. българи ще плащат по-малко данъци, обяви Корнелия Нинова.\r\n\tСпоред БСП доходите до 510 лв. трябва да са без данък, до 3300 лв. данъкът да е 10%, от 3300 до 10 000 лева - 15% и над 10 000 лева – 20%. Подобна скала левицата внесе и в предходния парламент, но тя не срещна подкрепа.\r\n\tБСП не предвижда промяна на корпоративния данък. Левицата обаче би предложила увеличение на данък дивидент от 5 на 10 процента.\n\n\r\n\t\"Смятаме, че е справедливо и това може реално да доведе до увеличение на доходите\", обобщи Нинова по повод данъчните си идеи.\r\n\tОбразованието, здравеопазването и доходите са приоритет в проекта на БСП за държавен бюджет за 2018 г., каза Нинова. Същите сфери са изведени на челна позиция по ръст на разходите и в проекта на ГЕРБ.\r\n\tДрагомир Стойнев каза, че идеята на БСП е да се изкорени болестта в четири направления - неравенствата, образованието, здравеопазването и неравномерното развитие на регионите.\r\n\tПо думите на Нинова проектобюджетът на БСП е изработен на база тригодишната средносрочна прогнозна рамка, публикувана от правителството през юни 2017 г.\r\n\t\"С проектобюджета предлагаме лечение на причините, а не на последиците\", каза лидерът на БСП. Според левицата причина за проблемите в здравеопазването е това, че болниците са търговски дружества. Затова партията предлага лечебниците вече да не са търговски дружества, а да се регистрират по Закона за лечебните заведения.\r\n\tПричина за проблемите в образованието, според левицата, е сбърканият модел \"парите следват ученика\". Затова БСП предлага да се отмени този модел. ГЕРБ също залага на известна промяна в модела, като е заложена реформа на системата на делегираните бюджети.\r\n\tДефицитът, заложен в алтернативния бюджет на БСП, е около 1.4 процента, докато в този на ГЕРБ е 1%.\r\n\tДепутатът Крум Зарков заяви, че БСП предлага да се въведе т.нар. \"културен чек\" за млади хора.\r\n\t\"С две думи всеки български гражданин, който навърши 18 години получава ваучер от 200 лв. за следващата календарна година, с която може безплатно да посети театрално представление, прожекция, да закупи книга, да посети музей, изложба или културно мероприятие. По този начин се улеснява достъпът на младите хора до българската култура, допринася се и за допълнителен финансов ресурс на зле финансирани институции\", заяви зам.-председателят на парламентарната група на „БСП за България\". Според него така се прави прекъснатата връзка между младите и българската култура. Той уточни, че това ще струва около 15 млн. лв. на бюджета.\r\n\t\"ГЕРБ предлагат по-голямо финансиране на статуквото, ние предлагаме по-голямо финансиране на променени системи и модели\", обобщи Корнелия Нинова.", "date": "2017.10.23", "title": "БСП притопли стари идеи в алтернативния си бюджет"}
{"url": "http://www.mediapool.bg/sadat-okonchatelno-othvarli-zhalbite-sreshtu-zabranata-na-stroezhi-v-parka-bedechka-news270889.html", "text": "Върховният административен съд отхвърли жалби на собственици на терени в старозагорския парк \"Бедечка\" срещу решението на общинския съвет да забрани строежите в зелената територия. Магистратите са се произнесли окончателно по 11 дела против мораториума върху строителството в парка като е оставил в сила решенията на Административния съд в Стара Загора по заведените дела срещу наложената забрана до изменението на общия и подробния устройствени планове на парка. Това съобщиха от организацията \"Запазете Бедечка\" в понеделник.\r\n\tДелата бяха заведени от хора с терени в парка и строителни фирми. Преди месец новият общ устройствен план на парка (ОУП) бе приет от Общинския съвет на Стара Загора. Така над 300 декара реална паркова територия бяха отново отредени за парк, след като години наред фигурираха в плановете на града като петно за застрояване.\r\n\tОт \"Запазете Бедечка\" очакват нови нови опити за съдебни обструкции, но не смятат, че това ще промени нещата, след като има две решения на общинския съвет, решения на нарочна комисия, местен референдум и поредица граждански акции, даващи ясен знак, че застрояването на парка няма да бъде прието от жители на града.\r\n\tКметът Живко Тодоров и председателят на Общинския съвет Таньо Брайков потвърдиха наскоро, че стоят зад решенията на Общинския съвет за запазване на парка, и че те са законосъобразни.\r\n\tТече и прехвърлянето на военни имоти, с които да се заменят реституирани в зелената площ терени и да обезщетят техните собственици.", "date": "2017.10.23", "title": "Съдът окончателно отхвърли жалбите срещу забраната на строежи в парка \"Бедечка\""}
{"url": "http://www.mediapool.bg/raste-delat-na-autsorsing-industriyata-v-bvp-na-bulgaria-news270890.html", "text": "С двуцифрен ръст за седма поредна година аутсорсинг индустрията у нас достигна 3.6% от БВП, според доклад на Българската аутсорсинг асоциация, оповестен в понеделник. За сравнение делът на сектора на изнесените услуги в БВП през 2014 г. е бил 2.8%, a за 2015 г. – 3.4%.\r\n\tПродължаващата положителна тенденция се дължи най-вече на квалифицираната работна ръка, активното сътрудничество между бизнес, образование и държава, както и запазването на плоския данък и разширяване пакета за насърчаване на чужди инвестиции, коментира Светослав Иванов, изпълнителен директор на организацията, пред Блувбърг ТВ.\r\n\tЗапазва се тенденцията изнасянето на бизнес процесите (Business process outsourcing – ВРО) във външни фирми да е водещият по оборот и дял сектор в аутсорсинг индустрията с 53%. Даването на информационните технологии на чужда фирма (Information technology outsourcing – ITО) се откроява с най-висока печалба, като формира 47% от индустрията. За сравнение през 2016 г. BPO секторът е бил с 58%, а ITO с 42%. Съществен прираст бележат и секторите на изнасянето на управлението на човешките ресурси и на финансовите и счетоводни дейности. Те имат голям потенциал за развитие в бъдеще, посочва се в доклада за 2017 г..\r\n\tИндустрията на изнесените услуги се развива не само в София, но и в по-големите градове като Пловдив, Бургас и Варна. Основните характеристики, който трябва да притежава едни град, за да бъде атрактивен за аутсорсинг компаниите, продължават да бъдат наличие на необходимия човешки ресурс и учебни заведения, добре развита инфраструктура, подходящ клас офис сгради и стратегическо географско разположение, отбелязват от асоциацията.\r\n\tБългария е водеща аутсорсинг дестинация в Европа и света, позиционирайки се сред първите 10 най-желани държави на глобално ниво. Редица международни компании са изградили офиси у нас и продължават да разрастват дейността си. Наблюдава се навлизане и на нови инвеститори на българския пазар, добави Светослав Иванов. Основните предимства на страната ни са географското й положение, плоският данък, който е много атрактивен за инвеститорите, и не на последно място, добре развитият човешки ресурс по отношение на езикови познания и подготовка по информационни технологии, допълва той.", "date": "2017.10.23", "title": "Расте делът на аутсорсинг индустрията в БВП на България"}
{"url": "http://www.mediapool.bg/245-dushi-skochiha-zaedno-ot-most-v-braziliya-news270891.html", "text": "Търсачи на силни усещания строшиха неофициалния рекорд за най-много участници в бънджи скок, предаде ББС в понеделник. 245 мъже и жени се включиха в скока от 30-метров мост, намиращ се на час път от бразилската столица Сао Паоло.\r\n\tПредишният своеобразен рекорд е бил поставен на същото място от 149 души през април 2016 г.", "date": "2017.10.23", "title": "245 души скочиха заедно от мост в Бразилия"}
{"url": "http://www.mediapool.bg/london-shte-predostavya-bezplatni-ofisi-za-sofiyski-predpriemachi-news270892.html", "text": "За временно ползване на безплатни офиси в Лондон от софийски предприемачи, които искат да работят в британската столица, се договориха изпълнителният директор на Столичната агенция по приватизация и инвестиции Владимир Данаилов и Тони Маорджиота, представител на британската агенция \"Лондон и пратньори\" (London and partners).\r\n\tТова е станало в рамките на визитата на водената от кмета на София Йорданка Фанкъдова делегация в Лондон. Предстои да се обсъди и подпише споразумение за обща работа.\r\n\tДокументът ще ангажира Лондон да предоставя цялостна подкрепа за софийския бизнес като осигуряване на помощ за отваряне на фирма, намиране на кадри, контакти за работа и представяне пред местния бизнес. На свой ред софийската приватизационна агенция ще предложи същата конкретна подкрепа на лондонския бизнес, който иска да инвестира в София, каза Данаилов.\r\n\tЛондон има подобни споразумения с градове като Лисабон, Париж, Тел Авив и Лос Анджелис.\r\n\tЛондонската агенция се финансира 50 на сто от общината на британската столица, а другите 50 процента се дават от  бизнеса. В  нея работят около 150 души, които развиват проекти в областта на насърчаването и привличането на чужди предприемачи, образованието и туризма.", "date": "2017.10.23", "title": "Лондон ще предоставя безплатни офиси за софийски предприемачи"}
