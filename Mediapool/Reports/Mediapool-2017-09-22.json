{"url": "http://www.mediapool.bg/tereza-mei-velikobritaniya-izliza-ot-es-2019-g-a-palniyat-brekzit-shte-e-dve-godini-po-kasno-news269546.html", "text": "Великобритания ще престане да бъде член на ЕС през март 2019 г., заяви британският премиер Тереза Мей във Флоренция, където се провежда пореден кръг преговори по брекзит.\r\n\tСтраната няма да търси членство в единния пазар на ЕС, нито споразумение за свободна търговия в \"канадски стил\" в преговорите за брекзит, добави още Мей, цитирана от Асошиейтед прес и Ройтерс.\r\n\tЧленство в Европейската икономическа зона (ЕИЗ) няма да бъде подходящо за Великобритания, след като тя напусне ЕС, и ще доведе до търкания. Тя призова Великобритания и ЕС да открият \"творчески\" нов тип икономически отношения, които да не се основават на никой вече съществуващ модел.\r\n\tСпоред нея моделът на Норвегия и Канада за икономически отношения не е задоволителен за Великобритания.\r\n\t\"Британците решиха да напуснат ЕС и да бъдат глобална търговска нация, способна да очертае собствения си път със света\", подчерта британският лидер.\r\n\tПреговорите по раздялата на Брюксел и Лондон боксуват по теми като сумата, която Великобритания трябва да плати, за да уреди финансовите си ангажименти към блока и статута на европейските граждани във Великобритания.\r\n\tПремиерът намекна, че Лондон \"ще плати сметката\" за излизането си от общността с думите, че страната ще спази поетите задължения.\r\n\tМей каза още, че правата на гражданите на ЕС ще бъдат гарантирани от британските закони. \"Проведохме три кръга преговори и макар и на моменти те да бяха тежки, е ясно, че благодарение на професионализма и усърдието на (преговарящите) Дейвид Дейвис и Мишел Барние, постигнахме конкретен напредък по много важни въпроси\", заяви тя, цитирана от Ройтерс.\r\n\tПравата на всички чужденци във Великобритания ще останат същите, каквито са били досега, обеща Мей.\r\n\tТя опита да обясни защо избирателите в Обединеното кралство не чувстват ЕС като неразделна част от своята същност, но каза, че Великобритания няма да изостави европейските си съседи.\r\n\tВеликобритания никога не се е почувствала у дома в ЕС, смята тя.\r\n\t\"Искаме ЕС да успее, успехът на Европа е в наша полза и в полза на света.\",  каза Мей. И добави отстъпка пред ЕС - съдилищата във Великобритания ще вземат предвид решенията на Европейския съд за правата на човека, защото след време ще започне да има разлика между законите на страна и тези на Съюза.\r\n\t\"Разбираме, че не можем да напуснем ЕС и нищо да не е различно. Но искаме да останем партньори. Да работим ръка за ръка с ЕС, а не като част от ЕС\", каза още тя.\r\n\tИ заяви, че е нужен добър метод за разрешаване на конфликтните точки, както и да се интерпретират решенията по един и същи начин и от двете страни. Това обаче не означава Европейският съд за правата на човека да е арбитър, защото е от едната страна.\r\n\tМей предложи и детайлен договор за сигурност с ЕС, като заяви, че Великобритания e \"безусловно ангажирана да поддържа сигурността на Европа\".\r\n\tЦелта е партньорство, но въпросът е как ще го постигнем, заяви тя. И добави, че Великобритания спира да е член на ЕС на 29 март 2019 г.\r\n\tВеликобритания ще спазва правилата на ЕС още приблизително две години, обеща министър-председателката. През това време тя иска достъпът до общия пазар да продължи, хората ще могат да посещават Великобритания, но ще трябва да се регистрират. Това означава, че на практика пълният Брекзит ще дойде през 2021 г.\r\n\tРъководителят на преговорния екип на ЕС Мишел Барние приветства в комюнике \"конструктивния дух\" на речта на Мей, на която в знак на единство присъстваха външният министър Борис Джонсън, финансовият Филип Хамънд и министърът за Брекзит Дейвид Дейвис.", "date": "2017.09.22", "title": "Тереза Мей: Великобритания излиза от ЕС 2019 г., а пълният Брекзит ще е две години по-късно"}
{"url": "http://www.mediapool.bg/raianear-otmenya-20-poleta-ot-i-za-bulgaria-do-kraya-na-oktomvri-news269534.html", "text": "Проблемите на нискотарифния самолетен превозвач \"Райънеър\" от днес засягат пряко и българските пътници, съобщава бТВ.\r\n\tОтменят се над 20 полета от и за България до края на октомври.\r\n\tПървият полет, който няма да се осъществи, е днес - от Лондон, летище \"Станстед\" до София и обратния от нашата столица до британската.\r\n\tВсички анулирани полети са от и до тази дестинация.\r\n\tДругите обявени дати с отменени полетите са 28 и 30 септември, както и 5, 6, 12, 13, 19, 20, 26 и 27 октомври.\r\n\tПотърпевшите имат право на обезщетение, ако полетът им е анулиран без предупреждение 2 седмици преди пътуването.\r\n\tОтмяната на полети засяга близо половин милион души в цял свят.", "date": "2017.09.22", "title": "\"Райънеър\" отменя 20 полета от и за България до края на октомври"}
{"url": "http://www.mediapool.bg/krainata-desnitsa-e-na-pat-da-stane-treta-politicheska-sila-v-germaniya-news269527.html", "text": "Дни преди парламентарните избори в Германия, далеч не е ясно каква коалиция ще управлява страната след тях. Притесненията, че апатията на избирателите може да даде тласък на крайнодясната \"Алтернатива за Германия\", накараха канцлера Ангела Меркел и основния й опонент да призоват привържениците си да отидат до урните.\r\n\tТъй като много избиратели смятат, че четвъртият мандат на Меркел е почти неизбежен, а също и заради вялата кампания, проучванията показват, че избирателната активност може да е ниска.\r\n\tПроучване на GMS, обявено в четвъртък, че три дни преди изборите в неделя 34 на сто от избирателите казват, че няма да гласуват или не са решили за кого да гласуват. Процентът на негласувалите през 2013 г. бе 29 на сто.\r\n\tСпоред последни данни блокът на Меркел ХДС-ХСС бележи спад до 37%, а основният му опонент – Социалдемократическата партия (СДП) – остава на 22%. Кандидатът за канцлер на СДП Мартин Шулц призова привържениците си да гласуват, защото \"все още всичко е възможно\", предаде Ройтерс.\r\n\tВъзможностите за управленска коалиция си остават ограничени или до т.нар. черно-червена коалиция на блока на Меркел със СДП, или трипартийна коалиция \"Ямайка\" – обединение на ХДС/ХСС с Партията на свободните демократи и Зелените, което би ограничило възможностите за маневри на Меркел за реформи в еврозоната.\n\n\r\n\tВ момента обаче и Зелените, и свободните демократи – които са в двете крайности на политическия спектър- избягнат да говорят за следизборно взаимодействие, страхувайки се да не отблъснат избиратели.\r\n\tЕдин от големите залози на германския вот е дали крайната десница ще се класира добре.\r\n\t\"Файненшъл таймс\" акцентира на това, че десните популисти \"Алетнарнатива за Германия\" са на път да влязат в Бундестага за първи път от 1961 г. Според данни от последните социологически сондажи в седмицата преди вота, \"Алтернатива за Германия\" може да получи между 10 и 12 процента подкрепа, отбелязвайки ръст спрямо предишни проучвания, които й даваха между 8 и 10 процента.\r\n\tПрогнозите сочат, че национал-популистите могат да бъдат трета политическа сила в Бундестага.\r\n\tВ зависимост от това каква ще бъде управляващата коалиция, \"Алтернатива за Германия\" има шансда застане начело на опозицията.\r\n\tВ момента представители на партия участват в 13 от 16-те местни парламента в Германия.\r\n\tСпоред прочуване на \"Файнейшъл таймс\" националистическата формация вероятно ще получи по-голяма подкрепа в Източна отколкото в Западна Германия.\r\n\tВ кратката си история до момента \"Алтернатива за Германия\" се променя от \"професорска партия\" на евроскептичните икономисти към формация, насочена към националистически консерватизъм и антимигрантска политика, подобно на други европейски популистки партии. Тъй като партията се е насочила надясно, базата за подкрепа също се е променила.\r\n\t\r\n\tСпоред анализ 69% от поддръжниците на партията са мъже и това е \"най-мъжката\" партия в Германия. Средната възраст на привържениците й е 51.4 години, тоест малко по-възрастни от средния избирател в страната.\r\n\tСкорошни проучвания показаха, че в социалните мрежи \"Алтернатива за Германия\" е най-активна в сравнение с останалите партии и прави най-агресивна и отчетлива кампания, за да спечели избиратели. Баварската организация на \"Алтернатива за Германия\", включително в Долна Бавария, полага усилия да се брандира като консервативна и истинска алтернатива за доскорошните гласоподаватели на ХСС, разочаровани от партията.\r\n\tВ Бавария, белязана от пика на мигрантската вълна през 2015 г., германските гласоподаватели са силно разделени - 37 на сто от тях смятат мигрантите за обогатяващи обществото им, а също толкова ги считат за бреме. \"Бежанците\" са темата, на която набляга партията в Бавария, като се застъпва за тезата, че колкото по-крайно е едно послание, толкова по-силно са мобилизирани споделящите го да отидат до урните.\r\n\t\"Алтернатива за Германия\" мобилизира дори трайно негласуващите, казва директорът на института \"Форза\" Манфред Гюлнер. Това по думите му са хора, които отдавна не участват в избори и поставят под въпрос демокрацията много по-силно, отколкото значително по-голямата група на спорадичните негласуващи, които се определят като \"избиратели в очакване,\" обяснява в. \"Ханделсблат\" в публикация, озаглавена \"Призивът срещу \"Алтернатива за Германия\" ще удари като бумеранг\". Същия ефект установяват експертите, според които от известно време - имайки предвид циклите на местните избори - избирателната активност се увеличава заедно с нарастващата подкрепа за крайнодесните.\r\n\t\r\n\tМеждувременно обаче няколко дни преди вота първото място по активност в социалните мрежи на крайната десница бе отнето от сатиричната формация Die Partei (\"Партията\").\r\n\t\"Партията\" не е нова и създадена специално за изборите, а основана през 2004 година от редакторите на сатиричното списание \"Титаник\".\r\n\t\r\n\tБританският \"Гаридън\" отбелязва, че за последните седмици, въпреки огромната популярност на крайнодесните, \"Партията\" ги е задминала по нови харесвания.\r\n\tЛидер на \"Партията\" в момента е роденият в Истанбул стендъп комедиант Сердар Сомунчу. Именно социалните мрежи, добрата реклама и чувството за хумор са водещи за формацията.\r\n\tЗа един от многото им \"флашмобове\" в мрежата, министърът на пропагандата на \"Партията\" - израелският сатирик Шахак Шапира, успява да \"похити\" над 30 Фейсбук групи, симпатизиращи на крайната десница, за да \"поправи интернет\".\r\n\t\r\n\tВ своя манифест \"Партията\" казва, че няма да позволи на хора да гласуват, ако не могат да отговорят на елементарни въпроси като \"Коя е столицата на Париж?\" - система, която те описват като \"умерена епистокрация\".\r\n\tПартията обещава още легализирането на кокаина, шофирането под влияние на алкохол и да отвлече турския президент Ердоган.", "date": "2017.09.22", "title": "Крайната десница е на път да стане трета политическа сила в Германия"}
{"url": "http://www.mediapool.bg/severna-koreya-zaplashi-s-vzriv-na-vodorodna-bomba-v-tihiya-okean-news269529.html", "text": "След като президентът на САЩ Донал Тръмп заплаши в реч пред Общото събрание на ООН, че може да унищожи Северна Корея, отговорът на страната не закъсня. Външният министър на Северна Корея заяви, че държавата му може извърши изпитание на водородна бомба в Тихия океан.\r\n\tСевернокорейският лидер Ким Чен Ун заяви, че Тръмп страда от \"психическо разстройство\" и че ще плати скъпо за думите си. Той не определи какъв ще бъде отговорът му, но във все по-изострящата се размяна на реплики между двете държави това е първото негово директно послание.\r\n\tВъншният му министър Ри Йон Хо каза, че Пхенян може да обсъди тест на водородна бомба в безпрецедентен мащаб в Тихия океан, съобщи южнокорейската официална агенция \"Йонхап\". Хо ще произнесе слово пред ООН по-късно тази седмица и допълни, че не знае какво точно мисли по този въпрос неговият лидер.\r\n\tЯпония веднага осъди думите му като \"тотално неприемливи\", а Южна Корея, Китай и Русия призоваха да се охладят страстите.\r\n\tКим Чен Ун каза още, че ще обмисли \"най-високата степен на твърди контрамерки в историята\" срещу САЩ и че речта на Тръмп само е потвърдила, че ядрената му програма е \"правилната посока\". \"Със сигурност и по категоричен начин ще укротя с огън ненормалния американски изкуфял старец\", разпространи думите му севернокорейската агенция KCNA, цитирана от Дневник. \r\n\tТова стана няколко часа, след като САЩ въведоха нови санкции срещу външната търговия и морските превози на Северна Корея и предупредиха, че на американския пазар не може да се допускат банки, търгуващи с Пхенян. Тръмп похвали като \"изключителен ход\" нареждането на централната банка на Китай към банките да прекратят бизнеса си със Северна Корея.\r\n\tЗасегнати от санкциите са и секторите на енергетиката, медицинското оборудване, текстила и транспорта, но засега САЩ мълчат по отношение на петролно ембарго. КНДР внася всички горива от чужбина и се смята, че въздържането от тотални петролни санкции оставя пространство за дипломатически усилия.", "date": "2017.09.22", "title": "Северна Корея заплаши с взрив на водородна бомба в Тихия океан"}
{"url": "http://www.mediapool.bg/zhertvite-na-uragana-mariya-sa-nad-30-dushi-news269530.html", "text": "Жертвите на урагана “Мария” са над 30, съобщава Ройтерс.\r\n\tНай-малко 15 души са загинали в Пуерто Рико, откъдето премина урагана като беше все още четвърта категория.\r\n\tНа остров Доминика жертвите също са най-малко 15, като 20 се водят за изчезнали там. Франция започна да изпраща помощ на малката страна, като на място пристигнаха и около 70 френски пожарникари.\r\n\tСтихията вече е трета степен и е с ветрове от 205 км/ч. “Мария” се намира на 110 км от източно-югоизточното крайбрежие на остров Гран Търк от британската задморска територия.", "date": "2017.09.22", "title": "Жертвите на урагана \"Мария\" са над 30 души"}
{"url": "http://www.mediapool.bg/kat-shte-podaryava-hendsfri-ustroistva-za-nov-registriran-avtomobil-news269535.html", "text": "От понеделник всеки, който регистрира своята кола в КАТ, ще получи безплатно хендсфри. Идеята е част от инициатива за засилване вниманието на шофьорите и правилното шофиране, съобщи Дарик радио.\r\n\tСпоред статистиката на всеки 1 милион у нас загиват 99 души. Първенците с под 35 загинали на 1 милион души са Гърция, Великобритания и Холандия.\r\n\tНад 5000 хендсфрита са раздадени в пунктовете на КАТ и ще бъдат давани на шофьорите, които регистрират своята кола.", "date": "2017.09.22", "title": "КАТ ще подарява хендсфри устройства за нов регистриран автомобил"}
{"url": "http://www.mediapool.bg/tsentarat-na-sofiya-e-zatvoren-za-avtomobili-news269531.html", "text": "В петък от 8 до 19 часа движението на автомобили в центъра на София ще бъде забранено. Причината е, че столицата се включва в европейската инициатива \"Ден без автомобили\". От Столичната община призоваха гражданите да ползват градски транспорт и да се придвижват пеша.\r\n\tВлизането на автомобили ще бъде забранено в карето между булевардите \"Васил Левски\", \"Патриарх Евтимий\", \"Христо Ботев\", \"Александър Стамболийски\", \"Княз Александър Дондуков\", бул. \"Цар Освободител\" и улица \"Георги Сава Раковски\". Колите, които са били в зоната преди началния час на забраната, няма да бъдат местени, но ако излязат от нея няма да могат да се върнат преди 19 часа. Едновременно с това се забранява и паркирането в района на площад \"Св. Неделя\" и улиците \"Алабин\" и \"Съборна\". \r\n\tЗа сметка на това столицата ще е отворена за пешеходци и велосипедисти. В Борисовата градина се организира велопоход \"Заедно с велосипед\", който започва от 10 часа сутринта до лятната сцена в Борисовата градина. Шествието ще премине през Ловния и Южния парк, като маршрутът е с дължина от 13 километра. Планирани са още зумба танци, йога практика и образователни игри по безопасност на движението за децата.", "date": "2017.09.22", "title": "Центърът на София е затворен за автомобили"}
{"url": "http://www.mediapool.bg/radev-borbata-s-koruptsiyata-tryabva-da-e-bezkompromisna-za-da-imame-investitsii-ot-sasht-news269538.html", "text": "\"България може да привлече много повече инвеститори от САЩ, но за да стане това е необходимо да си свършим домашното – борбата с корупцията трябва да се води наистина безкомпромисно\", заяви президентът Румен Радев пред журналисти, след като проведе среща в Ню Йорк с президента на САЩ (1993-2001 г.) Бил Клинтън.\r\n\t“Имаме подкрепата на президента Клинтън за по-голямо присъствие на темата България сред американския бизнес и общество“, посочи още Румен Радев\r\n\tДържавният глава отново подчерта, че съществува разлика между изключително доброто ниво на двустранното политическо сътрудничество и недостатъчното присъствие на американския бизнес в България.\r\n\tОт президентската институция съобщават, че Румен Радев е поканил Бил Клинтън отново да посети страната ни и да изнесе лекция пред български студенти.", "date": "2017.09.22", "title": "Радев: Борбата с корупцията трябва да е безкомпромисна, за да имаме инвестиции от САЩ"}
{"url": "http://www.mediapool.bg/mozhe-da-otpadne-danachnata-otstapka-za-onlain-deklarirane-na-dohodi-news269532.html", "text": "Почти 30 хил. данъкоплатци ще бъдат засегнати от предложението на финансовото министерство от догодина да отпадне отстъпката за подаване на декларации за доходите по електронен път.\r\n\tВ момента онези, които подават документите си електронно, използват 5% отстъпка, но не повече от 1000 лв. от това, което имат да доплащат като данъци.\r\n\tСправка на приходната агенция показва, че през кампанията тази година над 27 500 души са се възползвали и са спестили над 2 млн. лева, като средно на човек се падат спестени от данъци по около 75 лв.", "date": "2017.09.22", "title": "Може да отпадне данъчната отстъпка за онлайн деклариране на доходи"}
{"url": "http://www.mediapool.bg/ispanskata-politsiya-e-zadarzhala-24-godishen-marokanets-za-atentata-v-barselona-news269536.html", "text": "Испанската полиция е задържан още един заподозрян връзки с екстремистката клетка, извършила атентатите в Барселона и Камбрилс през август, при които бяха убити 16 души, съобщи министерството на вътрешните работи, цитирано от АП.\r\n\t24-годишният заподозрян от марокански произход, постоянно пребиваващ в Испания, е купил материали за експлозиви със собственото си име и е осигурил автомобили за транспортирането им.\r\n\tСпоред министерството мъжът, чиято самоличност не се съобщава, е имал близки отношения с Абделбаки Ес Сати - имамът, когото разследващите смятат за ключовата фигура във вербуването на останалите членове на клетката и планирането на атаките.\r\n\tМъжът е арестуван в крайбрежния град Винарос, на 10 км южно от Алканар, където Ес Сати загина заедно с още един член на клетката при експлодирането на работилница за бомби. Шестима други атентатори бяха застреляни от полицията, а петима са арестувани досега във връзка с атентатите. Трима, включително последният задържан, остават в ареста, а двама са освободени, но остават обект на разследването.", "date": "2017.09.22", "title": "Испанската полиция е задържала 24-годишен мароканец за атентата в Барселона"}
{"url": "http://www.mediapool.bg/vapreki-kritikite-na-sasht-i-frantsiya-iran-uvelichava-voenniya-si-potentsial-news269540.html", "text": "Иранският президент Хасан Рохани заяви днес, че страната му ще увеличи военния и ракетния си потенциал въпреки критиките на САЩ и Франция, предаде Франс прес, цитирана от БНТ. \r\n\t\"Искате или не, ние ще засилим военния си капацитет с възпиращи функции. Ще развиваме не само ракетната си програма, но също военновъздушните, сухопътните и военноморските си сили. Не ни е нужно ничие разрешение, за да защитаваме родината си\", заяви Рохани в предавана пряко по телевизията реч на парад по повод годишнината от началото на войната между Иран и Ирак през 1980 г.\r\n\tВ последните години Иран разработи мащабна ракетна програма, което безпокои Саудитска Арабия, Израел и някои европейски страни като Франция. В реч пред Общото събрание на ООН преди дни американският президент Доналд Тръмп обвини Иран, че поддържа терористите, нарече Техеран \"корумпирана диктатура\" и разкритикува споразумението за иранската ядрена програма.\r\n\tТехеран твърди, че балистичната му програма има единствено отбранителен характер. \"", "date": "2017.09.22", "title": "Въпреки критиките на САЩ и Франция Иран увеличава военния си потенциал"}
{"url": "http://www.mediapool.bg/zashto-putin-ne-se-mesi-v-germanskite-izbori-zashtoto-vodi-s-52-news269521.html", "text": "Онези, които не виждат достатъчно алтернативи в изборите за Бундестаг, трябва просто да се запознаят по-отблизо с външнополитическите програми на партиите. Те са толкова различни, че в един момент си задаваш въпроса дали в тях става дума за една и съща страна, пише германският в. \"Ди Цайт\".\r\n\tОтношенията между Германия и света, нейните приятели и противници – това са теми, по които се наблюдават най-сериозни различия в програмите на Християндемократическия съюз (ХДС), сестринската му партия Християнсоциален съюз (ХСС), Партията на свободните демократи, Социалдемократическата партия (СДП), Зелените, Левите и крайнодясната Алтернатива за Германия (АзГ).\r\n\tПо една от най-острите теми обаче сред различните лагери се откроява неочакван консенсус. Става дума за отношението към въпроса трябва ли в средносрочен план да се отменят санкциите срещу Русия, въведени заради анексирането на Крим и намесата в Украйна? Да, отговарят ХСС, Алтернатива за Германия и Левите.\r\n\tТрябва ли санкциите постепенно да бъдат отменяни, дори и Русия за не изпълни изцяло условията, залегнали в Минските договорености? Такова решение се подкрепя от СДП, а до неотдавна и от свободните демократи.\r\n\tСамо ХДС и Зелените настояват за запазване на санкциите до окончателното изпълнение на условията в Миниските договорености.\n\n\r\n\tТова е удивителна смяна на курса, отбелязва изданието и напомня, че ХСС, Алтернатива за Германия и Левите още от самото начало са били против санкциите, а социалдемократите маскират своите колебания чрез такива вербални конструкции като и. А Кристиан Линднер, лидер на свободните демократи, предлага анексирането на Крим да се счета за .\r\n\tЗащо, питат някои, Путин не се намесва в предизборната кампания в Германия и не манипулира изборите така, както в САЩ, каквито опасения имаше? Отговорът е прост: защо да се намесва? Сред германските партии той води с резултат 5:2 по въпроса трябва ли анексирането на Крим да бъде смятано да нарушение на нормите на международното право, пише \"Ди Цайт\".\r\n\tВ тази предизборна кампания за пръв път звучат тези, които поставят Германия пред нова стратегическа самота, коментира изданието. Тя е залегнала във всички програми, независимо от концептуалните различия между партиите. Според повечето от тях външнополитическата ситуация за Германия изглежда така: На Америка не можем да разчитаме, Франция е нестабилна, британците вече не са с нас, Близкият Изток балансира между деспоти и хаос, Русия отправя срещу Запада предизвикателство след предизвикателство, растежът на Китай заплашва Далечния Изток (и с това нашите най-важни пазари); от благополучието на Африка – заради мигрантите – зависи стабилността на Европа.\r\n\tНа този фон нито една друга страна както Германия, така тясно свързана с Русия по въпросите на енергийната политика; по търговските въпроси -с Китай, а по отношение на отбраната - зависима от САЩ, същевременно си остава най-важният гарант за съхраняването на Европейския съюз, отбелязва \"Ди Цайт\".\r\n\tАмериканският в. \"Ю Ес Ей тудей\" пише, че мрежови тролове и екстремистки настроени пропагандисти се намесват в германските избори, но според експерти в този случай вината може и да не е в Русия.\r\n\tЗад разпространените в YouTube, в интернет-форумите 4chan и reddit и в Gab.ai материали стоят американски крайнодесни групи, съобщават експерти.\r\n\tДо момента не може да се проследи някаква по-конкретна активност от страна на Русия, заявява пред изданието Симон Гегелич, професор от Мюнхенския технически университет, експерт по киберпропаганда, който консултира германското правителство.\r\n\t\"Много от това, което виждаме в Германия, може да бъде свързано или в крайна сметка, вдъхновено, от движението на алтернативните десни в САЩ\", коментира Гегелич, визирайки разнородната група, чиято крайна дясна идеология включва расизъм и бял национализъм.\r\n\tМного от въпросните коментари в Тиутър очернят и двамата водещи кандидати за канцлер – Ангела Меркел и партията ХДС, както и главният й съперник Мартин Шулц от лявоцентристката СДП.\r\n\tМного от постингите идват от САЩ, засилвайки впечатлението, че десните потребители на социалните мрежи в двете страни като че ли се опитват да повлияят на общественото мнение в Германия. Възможно е обаче част от съобщенията на алтернативни десни, идващи от САЩ, да са свързани с руско влияние, но това е сложно да се установи, твърди Гегелич.", "date": "2017.09.22", "title": "Защо Путин не се меси в германските избори? Защото води с 5:2"}
{"url": "http://www.mediapool.bg/kak-se-obyavi-nezavisimostta-news269537.html", "text": "След революцията в Турция и поемането на властта от младотурците там се създаде едно ново положение на работите, което не можеше да се счита за нормално и за закрепнало. Предвид на тези изгодни за България обстоятелства, ние, възползувани от една стачка по Източните железници, турихме ръка на тях и същевременно намислихме да провъзгласим независимостта на България.\r\n\tПо онова време ние зачухме, че Австрия тъкми да анексира Босна и Херцеговина. Това много ни насърчи.\r\n\tЗа да намалим, колкото е възможно, нашата отговорност и опасността за държавата ни, ние решихме да провъзгласим независимостта веднага след провъзгласяването на анексията.\r\n\tОт едно тайно място узнахме, че саморъчното писмо на Франц Йосиф, с което се оповестява на Великите сили анексията на Босна и Херцеговина, щяло да бъде връчено на председателя на француската република Фалиер и на руския император на 20 септемврий 1908. Затова определихме деня 21 септемврий за провъзгласяване нашата независимост.\r\n\t3а тази цел ние трябваше да отидем на 20 септемврий, гдето трябваше да пристигне същия ден и Князът, който тогава беше в Унгария, и на другия ден – на 21 септемврий да отидем всички в Търново, за да провъзгласи Князът там независимостта.\r\n\tПредставителите на Русия и на Франция в София, Сементовски-Курило и Палеолог, бяха подушили, не зная как, за нашето намерение. Те често дохождаха в Министерския съвет и посещаваха отделно разни министри, с цел да узнаят как стои работата. Ние бяхме решили да запазим този въпрос в най-голяма тайна изключително само между Княза и министрите. Никому другиму нищо не трябва­ше да се съобщава, нито даже на председателя на Народното събрание. Предвид на това ние заявихме на руския и на француския представители, че не са верни техните сведения, че сме решили да провъзгласяваме независимостта.\r\n\tСементовски обаче настояваше да твърди, че знае на­шето решение и енергически протестираше против намере­нието ни. Той ни каза, че руското правителство по никой начин не желае да се повдига сега въпросът за независимостта и искаше да отложим тази работа до Гергьовден иду­щата 1909 година.\r\n\tЕдин от нашите колеги бе силно разколебан от съ­противлението на Русия, но ние всички други настояхме за из­пълнението на нашето решение, бяхме убедени, че ако изпуснем този удобен момент, надали ще има вече Бълга­рия подобни сгодни обстоятелства за провъзгласяване на незави­симостта си. Обещанието на Сементовски за идущия Гергьов­ден беше очевидно едно просто залъгване.\r\n\tПонеже в Търново трябваше да присътствува доста много народ, за да стане церемонията по-тържествена, тър­новският окръжен управител бе поканен да свика от окол­ните градове и села много лица, под претекст, че уж в Търново на 21 септемврий, в неделя, ще се състои голям митинг, на който шефът на правителството, Малинов, ще държи програмна реч. \r\n\tНа 20 септемврий Князът и ние, министрите, се събра­хме в Русе.\r\n\tКнязът квартируваше в яхтата си на Дунава, гдето бяхме поканени на вечеря.\r\n\tВ същата яхта през нощта се състоя знаменитото историческо заседание на Министерския съвет, под председателството на Княза, в което окончателно решихме въпроса за провъзгласяване на независимостта и определихме датата 22 септемврий за това провъгласяване.\r\n\tНие изменихме малко първоначалното си решение, като заменихме датата 21 септемврий с 22 септемврий, понеже в последния момент се научихме, че писмото на австрийския император било връчено на Фалиер на определения ден 20 септемврий, но, че на руския император въпросното пис­мо, по причина на някакво си закъсняване, щяло да бъде връчено на другия ден, 21 септемврий.\r\n\tОсвен това и суеверието игра немалка роля при опре­делянето на датата. Изтъкна се, че понеделникът (22 септ.) бил по-хубав ден за почване сериозна работа, отколкото неделния ден (21 септ.). Посочи се също, че числото 22 било много щастливо, понеже някога си, на 22-я ден от някой си месец, станало не знам какво си събитие историческо, което се увенчало с бляскав успех.\r\n\tВеднага бе телеграфирано през нощта на търновския окръжен управител, че търновският митинг се отлага за понеделник, 22 септемврий сутринта, понеже на 21 септемврий Малинов трябва да държи реч в Русе.\r\n\tПредседателят на Народното събрание Славейков бе повикан телеграфически да дойде веднага, без да му се ка­же защо е викан.\r\n\tНа 21 септемврий вечерта отпътувахме със специален трен за Търново. Спахме във вагоните. Тренът не влезе в Търно­во, а се спря на края, доста далеко от града.\r\n\tСутринта на 22 септемврий отидохме с файтони в истори­ческата черквица „Св. Димитрий“, останала още от старото българско царство.\r\n\tТам беше се събрал вече доста много народ.\r\n\tЕдно младо попче отслужи черковната служба. Владика­та случайно отсътствуваше от града. Беше отишъл да ос­вещава някои нови черкви из епархията.\r\n\tЩом се свърши службата, Князът прочете вътре в черквата манифеста, с който се провъзгласява България за „независимо царство“, а нейният Господар за „Цар на България“.\r\n\tТова произведе голяма изненада на присъствуващите. Едни от тях се кръстеха, други плачеха от радост, трети с бурни одобрителни викове дадоха израз на преголемия си ентусиазъм.\r\n\tМалинов каза една твърде кратка поздравителна към Царя реч, като захвана с думите „Царю честитий“, по ста­робългарския обичай.\r\n\tСлед това попчето отслужи молебен.\r\n\tКато излязохме от черквата, отидохме на Хисаря, гдето Царят държа една кратка трогателна реч към народа, а Малинов прочете още веднъж манифеста.\r\n\tТам бяхме фотографирани с Царя по средата ни от един случайно дошъл там фотограф.    \r\n\tЦарят ни даде угощение в Преображенския манастир, няходящ се вън от града Търново, в дефилето, от лява страна на пътя за Русе. Преди почване на яденето бяхме почерпени в малки ликьорени чашки с едно стогодишно токайско вино, което имало историческо значение, по причина на годината от миналото столетие, когато е правено това вино, и по причина на притежателите на избите, в които то е лежало. Главното ястие беше тюрлю-гювеч.\r\n\tЩом се провъзгласи независимостта, ние трябваше да отдаваме на Царя новите му титли. Мнозина обаче се объркаха и като говореха за него, вместо да кажат „Негово вели­чество“ или „Царя“, те по стар навик казваха „Негово царско височество“. За да ги отвикна от това, аз ги заплаших, че като финансов министър ще глобя с 10 лева всекиго, който се сбърка. Царят се смееше весело на тази шега.\r\n\tНай-много се бъркаше адютантът на Царя, генерал Марков, който не можеше да отвикне да казва: „Негово царско височество“. Често се бъркаха и моите колеги.\r\n\tВеднъж се сбърка и Царят. Той ни говореше нещо за разменените между него и Царицата телеграми относително провъзгласяването на независимостта и вместо да каже „Ца­рицата“, той каза „Княгинята“. Аз изведнаж го прекъснах, като му заявих, че го глобявам с 10 лева.\r\n\tВеднага след провъзгласяването на независимостта, Царят изпрати до султана, до руския император и до ру­мънския крал телеграми, с които им съобщи свършения факт, с молба да го признаят.\r\n\tДоколкото помня, телеграмите съдържаха приблизително следното. На султана се изтъкваше, че новото положение е в интереса на двете държави, понеже с него се създава почва за по-нормални и по-приятелски отношения между Турция и България. На руския император се изказваше по този повод признателността на България към Русия за пода­рената ѝ от нея свобода и се твърдеше, че извършеното от нас е прямо следствие от великото руско освободително дело. На румънския крал се припомнюваше благодарността на българския народ, загдето той лично и войската му взеха едно време участие в Освободителната война.\r\n\tОтговорите на руския император и на румънския крал бяха благоприятни. Вместо султана отговори великият везир. Телеграмата му беше доста мека. Той наистина не одобря­ваше извършеното, но пък и не протестираше твърде реши­телно и енергично. От съдържанието на отговора му се виж­даше, че Турция предоставя на Великите сили да се произнесат по въпроса.\r\n\tНовосъздаденото в България положение бе разгласено навред чрез дипломатическите ни представители в стран­ство и чрез телеграфните агенции.", "date": "2017.09.22", "title": "Как се обяви Независимостта"}
{"url": "http://www.mediapool.bg/london-otne-litsenza-na-uber-news269541.html", "text": "Лондонският транспортен регулатор отне лиценза на Uber за работа от края на месеца, съобщи Сега, цитирайки Ройтерс.\r\n\tМярката, която ще бъде огромен удар за компанията за споделено пътуване, ще засегне, както твърди фирмата, над 40 хил. шофьори и 3,5 милиона потребители.\r\n\tРегулатрът счита, че подходът и поведението на Uber демонстрират липса на корпоративна отговорност по редица въпроси, които имат потенциални последици за обществената безопасност и сигурност. Фирмата ще разполага с лиценза си до 30 септември, като ще има право да обжалва решението в рамките на 21 дни. Не е ясно дали компанията ще може да работи през октомври, докато обжалването се разглежда, пише британският вестник \"Телеграф\". \r\n\tUber работи в британската столица от 2012 г. насам и почти от самото начало е изправена пред огромни критики от страна на профсъюзите, законодателите и останалите шофьори на таксита по отношение на условията на труд.", "date": "2017.09.22", "title": "Лондон отне лицензa на Uber"}
{"url": "http://www.mediapool.bg/amerikanskiyat-advokat-na-peevski-tvardi-che-obvineniyata-po-zakona-magnitski-sa-neosnovatelni-news269544.html", "text": "От американската правна кантора \"Морган Люис\" (Morgan Lewis Consulting) потвърдиха, че депутатът от ДПС Делян Пеевски ги е наел, за да го защитават по закона \"Магнитски\". \"Ще бъда водещият адвокат по този случай\", пише Нейтън Хохман, съдружник в Morgan Lewis Consulting в отговор на запитване на онлайн изданието \"Дневник\".\r\n\tПърво информация за това се появи във вторник във вестник \"Монитор\", който е една от медиите, свързани с народния представител и неуспял шеф на ДАНС.\r\n\t\r\n\t\"Делян Пеевски е наел \"Морган Люис\" да го представлява относно молба, подадена към Държавния департамент и Министерството на финансите съгласно Глобалния закон \"Магнитски\" за отговорност за нарушения на човешките права\", пише Хохман в свои отговори до “Дневник”.\r\n\tВ средата на август стана известно, че американският лобист Джоузеф Огъстин от юридическата компания JWI \"Джеферсън Уотърман интернешънъл\" е внесъл документите, с които собственикът на фалиралата КТБ и бивш бизнес партньор на Пеевски - Цветан Василев официално кандидатства за закрила в САЩ по закона \"Магнитски\".\r\n\t\"Служил съм като старши прокурор и заместник-главен прокурор в Департамента по правосъдието и имам опит в наказателното преследване и разкриването на индивиди, замесени в банкови измами, пране на пари и други трансгранични престъпни дейности, както и в представляването на лица, несправедливо обвинени в такива нарушения\", обяснява Хохман.\r\n\tВ \"Морган Люис\" той е заместник-председател на отдел \"Фирмени дела и и глобални разследвания\" и, по думите му, е \"извършвал сложни разследвания около придобиването и анализа на обширен документален материал и такъв, събран от свидетелски показания от целия свят\".\r\n\tНейтън Хохман подчертава, че компанията му има ресурси в световен мащаб, включително над 2000 адвокати в 30 офиса по света, включително Европа, Азия и Съединените щати.\r\n\t\"Действаме експeдитивно, за да отговорим на неоснователните обвинения, направени съгласно Глобалния закон \"Магнитски\" за отговорност за нарушения на човешките права и очакваме да представим подробен отговор в Държавния департамент и Министерството на финансите на Съединените щати\", пише още той.\r\n\tАмериканската правна кантора \"Морган Люис\" е обявена през май 2017 г. за най-добрата юридическа фирма в Русия в годишната класация за Европа на Chambers & Partners. Ръководството Chambers Europe, отличаващо кантори от 24 държави на континента, е основано на проучване, включително на оценките на клиенти", "date": "2017.09.22", "title": "Американският адвокат на Пеевски твърди, че обвиненията по закона \"Магнитски\" са неоснователни"}
{"url": "http://www.mediapool.bg/intsident-s-nelegalni-migranti-v-cherno-more-news269533.html", "text": "Четирима души се удавиха, а други 20 се водят за изчезнали, след като рибарско корабче с мигранти потъна край черноморския бряг на Турция, съобщи Анадолската агенция.\r\n\tСпасени са 34 мигранти, но продължава издирването на други около 20 души. Инцидентът е станал по крайбрежието на провинция Кочаели, източно от Истанбул.", "date": "2017.09.22", "title": "Инцидент с нелегални мигранти в Черно море"}
{"url": "http://www.mediapool.bg/mladezh-na-18-godini-e-obvinen-za-atentata-v-londonskoto-metro-news269545.html", "text": "Британската полиция повдигна обвинения на 18-годишния Ахмед Хасан в рамките на разследването на бомбения атентат в лондонското метро на 15 септември, съобщиха Ройтерс и АФП.\r\n\tХасан е обвинен в опит за убийство и използване на експлозиви.\r\n\tТой е от Сънбъри, Съри, в Южна Англия и беше арестуван на терминала за заминаващи за Франция пътници на пристанището в град Дувър ден след нападението.", "date": "2017.09.22", "title": "Младеж на 18 години е обвинен за атентата в лондонското метро"}
{"url": "http://www.mediapool.bg/rumanskata-prokuratura-razsledva-vitsepremier-na-stranata-news269543.html", "text": "Румънската антикорупционна прокуратура е започнала дело срещу вицепремиера Севил Шайде заради съмнения за злоупотреба с правомощия и замяна на земи, предаде агенция \"Фокус\", като цитира световните информационни агенции. Самата Шайде съобщи, че прокуратурата я е информирала, че е заподозряна, но отказа да предостави допълнителни детайли.\r\n\tОт официално съобщение на Националнага агенция за борба с корупцията на Румъния става ясно, че през 2013 г., тогава министър на регионалното развитие, Шайде е съдействала 324 хектара държавни земеделски земи край река Дунав да бъдат дадени на местните власти на провинцията Телеорман. Малко по-късно те предоставят земите на частни компании.\r\n\tВ края на декември м.г. Севил Шайде беше издигната от лидера на спечелилата изборите Социалдемократическа партия Ливиу Драгня за премиер на Румъния, но президентът Клаус Йоханис отказа да одобри номинацията й.", "date": "2017.09.22", "title": "Румънската прокуратура разследва вицепремиер на страната"}
{"url": "http://www.mediapool.bg/intenziven-trafik-i-zadrastvaniya-v-parviya-ot-pochivnite-dni-news269539.html", "text": "Очаквано първият от поредицата почвини дни преминава с интензивен тарфик по пътищата и колони опашки от автомоболи по границите на страната.\r\n\tНа граничния пункт \"Дунав мост\" при Видин се е образувала 3-километрова колона от товарни автомобили, а на границата с Турция при \"Лесново\" опашката е дълга 2 километра, съобщи БНР, цитирайки МВР.\r\n\tИнтензивен е трафикът и на \"Кулата\" в посока Гърция. Там има 3-4 километра колона от автомобили, съобщава \"Нова телевизия\".\r\n\tВ нощта срещу петък се е образувало задръстване на \"Витиня\", а днес трафикът по \"Хемус\" е бил натоварен, съобщава \"Дневник\".\r\n\tДо 14.00 часа днес излизането от София при Владая се извършваше в две ленти, съобщават от агенция \"Пътна инфраструктура\".", "date": "2017.09.22", "title": "Интензивен трафик и задръствания в първия от почивните дни"}
{"url": "http://www.mediapool.bg/navarshvat-se-109-godini-ot-obyavyavaneto-na-nezavisimostta-na-bulgaria-news269528.html", "text": "На 22 септември честваме Деня на независимостта на България. Това е актът, с който преди 109 години на практика страната ни отново се появява на картата на Европа след петвековно османско владичество.\r\n\tНезависимостта на България е провъзгласена с манифест на 22 септември 1908 г., който цар Фердинанд прочита в двора на църквата “Св. Четиридесет мъченици” в старопрестолния град Търново.\r\n\tПровъзгласяването на независимостта на България е политически акт, извършен от правителството на Александър Малинов. С него се отхвърля васалната зависимост на България от Османската империя, наложена й от Берлинския договор.\r\n\tВ цялата страна ще имаше официални чествания и тържества.\r\n\tВ София 22 септември бе отбелязан на площад \"Княз Александър I”, където Столична община организира тържествено честване с програма пред Паметника на Независимостта, в която ще участват Софийският духов оркестър с диригент Юли Дамянов, хорова асоциация \"Света София – България”.\r\n\tПо традиция празникът се отбелязва най-тържествено във Велико Търново, където т.г. председателят на парламента Димитър Главчев ще приеме рапорта на тържествената заря-проверка. На тържествата присъства и вицепрезидентът Илияна Йотова.\r\n\tС тържествена света литургия в храма светиня \"Свети 40 мъченици\" в Търново беше отбелязвана на 109-тата годишнина от обявяването Независимостта на България.\r\n\tНа събитието бяха кметът Даниел Панов и шефът на ПГ на ГЕРБ Цветан Цветанов. Включиха се също министрите Теменужка Петкова и Николай Нанков, депутати и представители на местната власт и институции.\r\n\tС празничен водосвет по традиции бяха поръсени знамената на НВУ и търновски организации.\r\n\tРечи произнесоха кметът Даниел Панов, вицепрезидентът Илияна Йотова и депутатът от ГЕРБ Цвета Караянчева.\r\n\t\"Огромна чест и вълнение е за всеки български държавник да говори пред българите на този празник. Независимостта е един от редките извори на самочувствие за българите. 22 септември е предизвикателство пред съвременните български политици. Днес българската държава е изправена пред важни решения, гражданите искат държавата да е силна, а институциите да работят за тях. Днес повече от всякога българските държавници трябва да сме достойни за делото на независимостта. Да не забравяме, че независимостта е дело за българския народ и дело на българския народ\". Това заяви в своята реч по случай честването на 109-тата годишнина от Независимостта на България вицепрезидентът Илияна Йотова.\r\n\tПрочетен беше поздрав, изпратен от премиера Бойко Борисов.\r\n\tС дълбоко уважение към българската държавност честитя на всички празника на Независимостта, казва Борисов.\r\n\tБългария е минала през много трудни моменти в историята си, но силният дух и волята на народа винаги са побеждавали неблагоприятните събития и са давали тласък за развитието ни. С тази енергия и желанието да просперираме нашите прадеди са се преборили за провъзгласяването на независимостта на България и за превръщането й в равноправна на другите държави. Благодарение на техните усилия се издига международният авторитет на страната ни, се казва в обръщението на Борисов.\r\n\tДнес ние продължаваме да градим историята като наследяваме великите дела на тези българи и именно затова трябва да бъдем още по-отговорни за съдбата на следващите поколения. Като независима държава, част от голямото европейско семейство, България е на прага да стане за първи път в нашата история председател на най-силния икономически съюз в света. Всичко това е плод на усилията и работата на много българи през годините. Нека не ги забравяме и да продължим достойно делото им, казва още министър-председателят.  \r\n\tНай-зрелищната част от честванията започва в 20.15 ч, когато ще бъде пуснат аудио-визуалния спектакъл \"Царевград Търнов - звук и светлина\". Тържества ще има в цялата страна. В София ще има честване на площад \"Александър I\" в 11.00 ч.", "date": "2017.09.22", "title": "Навършват се 109 години от обявяването на независимостта на България"}
{"url": "http://www.mediapool.bg/spored-tilarsan-rusiya-ne-spazva-dogovorite-za-razorazhavane-news269542.html", "text": "Русия е нарушавала споразуменията за неразпространение на оръжия за масово поразяване. Това заяви държавният секретар на САЩ Рекс Тилърсън в речта си пред годишната сесия на Общото събрание на ООН.\r\n\tТой подчерта, че Москва и Вашингтон носят особена отговорност за поддържането на режима за неразпространение на оръжията за масово унищожение. В същото време, според него, последните години Русия “понякога е действала по начин, който отслабва световните норми и подкопава принципа за отговорността на нациите”.\r\n\tТилърсън по-специално обвини Русия в неспазване на Договора за ликвидиране на ракетите със среден и малък обсег, в нарушаване на \"гаранциите за безопасност, дадени в края на Студената война“ и в опити да се \"отслаби независимостта\" на Международната агенция за атомна енергия (МААЕ) при “разследването на тайни ядрени програми“.\r\n\tАко Русия “иска да възстанови своята роля на заслужаващо доверие лице за разрешаването на кризата около Северна Корея“, тя трябва да демонстрира привързаност към спазването на ангажиментите за ядрената безопасност и контрола над въоръженията, отбеляза държавният секретар. “Призоваваме Русия да проучи как може по-добре да поддържа усилията за неразпространение (на оръжията за масово поразяване)\", добави Рекс Тилърсън, чието изказване бе разпространено на сайта на Държавния департамент.", "date": "2017.09.22", "title": "Според Тилърсън Русия не спазва договорите за разоръжаване"}
