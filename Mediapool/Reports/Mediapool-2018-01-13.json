{"url": "http://www.mediapool.bg/vmro-v-klipa-za-evropredsedatelstvoto-se-tarsi-pod-vola-tele-news274251.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВМРО призова държавата да не се поддава на провокации и да не сваля официалния клип, рекламиращ българското председателство на Съвета на ЕС.\r\n\t \r\n\t\r\n\t\tПозицията им идва след острата реакция на френския евродепутат Карима Дели, според която клипът е политически некоректен и неуважителен към жените заради първите думи в него \"Помнете - тук „не” може да значи \"да”.\r\n\t\r\n\t\t \r\n\t\r\n\t\tКрайностите във възприемането на \"нормалността“ се изродиха в извратеност!, се казва в позицията на ВМРО, които са част от управляващата коалиция.\n\n\r\n\t\r\n\t\t \r\n\t\r\n\t\tОттам предупреждават още, че ако днес държавата ни допусне подобна провокация, то утре и \"Добър ден!“ ще бъде повод за дела за сексуално насилие.\r\n\t\r\n\t\t \r\n\t\r\n\t\t\r\n\t\t\t, смятат от ВМРО.", "date": "2018.01.13", "title": "ВМРО: В клипа за европредседателството се търси под вола теле"}
{"url": "http://www.mediapool.bg/amerikantsite-ne-iskat-opra-uinfri-za-prezident-news274236.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАмериканците не искат телевизионната водеща Опра Уинфри да се кандидатира за президент, показва ново допитване до общественото мнение на института \"Марист Пол\".\r\n\tАнкетата, в която са участвали 1350 души и която е била направена в периода понеделник-сряда, показва, че само 35 процента от американците искат Опра да се кандидатира на изборите през 2020 г.\r\n\tАко обаче Опра все пак се кандидатира, тогава допитването показва, че 50 процента от американците са готови да гласуват за нея срещу 39 процента, които биха гласували за Доналд Тръмп, в случай че той се бори срещу нея. Останалите анкетирани са без мнение.\r\n\tДопитването показва също, че 64 процента от анкетираните имат като цяло положително мнениеза телевизионната водеща.\r\n\tСпекулациите, че Опра Уинфри може да се кандидатира за президент се засилиха, след като тя произнесе вдъхновяваща реч на церемонията за наградите Златен глобус, в която се застъпи за жените, малтретирани от мъжете.", "date": "2018.01.13", "title": "Американците не искат Опра Уинфри за президент"}
{"url": "http://www.mediapool.bg/tramp-shte-udalzhi-zamrazyavaneto-na-sanktsiite-sreshtu-iran-za-posleden-pat-news274229.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп заяви, че ще удължи замразяването на санкциите срещу Иран за последен път, за да даде на Вашингтон и европейските му съюзници възможност да поправят \"ужасните дефекти\" на иранското ядрено споразумение от 2015 г., съобщи Ройтерс.\r\n\t\"Това е последна възможност. При липса на подобна договорка САЩ няма отново да отложат санкциите, за да останат страна по иранското ядрено споразумение. А ако в даден момент преценя, че подобна договорка е непостижима, ще се оттегля от споразумението незабавно\", се казва в изявление на Тръмп.\r\n\tСледващият срок за замразяване на санкциите е след 120 дни за основните от тях, отбелязва Франс прес.\r\n\tЗа сметка на това в петък министерството на финансите на САЩ наложи нови санкции на 14 ирански физически или юридически лица за нарушения на човешки права.\r\n\tОбновеният санкционен списък е публикуван на сайта на финансовото министерство на САЩ. В списъка е включен и шефът на иранската съдебна система аятолах Садик Лариджани.\n\n\r\n\tФинансовото министерство посочи в изявление, че Лариджани, близък съюзник на върховния лидер на Иран аятолах Али Хаменей, е \"отговорен\" или е бил \"съучастник\" в действия, представляващи \"сериозни нарушения на правата на човека\".\r\n\tПредставител на администрацията на Тръмп заяви пред журналисти, че разширяването на санкционния списък се прави в рамките на общата стратегия на Вашингтон за противодействие на \"дестабилизиращото поведение на иранския режим\". Той уточни, че става дума за нарушения на човешките права по време на масовите антиправителствени протести.\r\n\tСпоред други представител на американската администрация, цитиран от Франс прес, включването в списъка на Садик Лариджани, който е брат на председателя на иранския парламента Али Лариджани, ще има \"сериозни политически последици\", защото представлява удар по \"върховете на режима\".\r\n\tВ черния списък фигурират двама граждани на Китай и трима иранци. Деветте санкционирани компании са базирани в Шанхай, Куала Лумпур и Иран.", "date": "2018.01.13", "title": "Тръмп ще удължи замразяването на санкциите срещу Иран \"за последен път\""}
{"url": "http://www.mediapool.bg/evrodeputatskata-zaplata-na-naidzhal-farazh-vremenno-e-namalena-napolovina-news274230.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕвропейският парламент ще си върне 40 000 евро с удръжки от заплатата на британския евроскептичен депутат Найджъл Фараж, защото прецени, че той е получил тази сума неправомерно, съобщи Франс прес.\r\n\tСтава дума за суми, с които е плащано на сътрудник на Фараж. Според Европейския парламент този сътрудник не е работел в рамките на европейската парламентарна дейност на депутата.\r\n\tСпоред в. \"Гардиън\" ще се възстановят 40 000 евро чрез удръжки от заплатата на Фараж от януари до октомври.\r\n\tПарламентарен източник потвърди новината и уточни, че удръжката ще е около половината от нетното месечно възнаграждение на Фараж, което е около 6700 евро.\r\n\t\"Това е кампания на Европейския парламент за тормоз на подбрани евроскептични евродепутати, партии и групи\", заяви говорител на парламентарната група на Фараж.\n\n\r\n\tПрез февруари 2017 г. парламентарен източник съобщи, че след проверка е установено, че десетина британски евродепутати от евроскептичната партия ЮКИП (Партия за независимост на Обединеното кралство) трябва да върнат общо над 580 000 евро от заплати на техни сътрудници, които в действителност са работели не за Европейския парламент, а за националните дейности на партията, включително в кампанията в подкрепа на Брекзита.", "date": "2018.01.13", "title": "Евродепутатската заплата на Найджъл Фараж временно е намалена наполовина"}
{"url": "http://www.mediapool.bg/ikonomika-na-mrasniya-vazduh-v-sofiya-news274233.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЕдва ли някога досега гражданите на София са били толкова чувствителни на тема „мръсен въздух в столицата”, колкото в началото на тази година. Създалото се напрежение и очакванията за незабавни мерки направиха темата по-скоро политическа, а опитите на различни експерти да говорят обективно за проблема потъна в общото море от недоволство. От икономическа гледна точка има няколко неща, които си струва да се отбележат на първо време и които са свързани с недоволството на хората, наличните данни и възможните политики.\r\n\tПокачващият се интерес на хората към темата не бива да ни изненадва. В икономическата теория има нещо, което се нарича „Крива на Кузнец”. Хипотезата на Нобеловият лауреат за 1971 г. Саймън Кузнец е, че с развитието на икономиката неравенството в обществото първо се покачва, след което започва да спада. Тоест с натрупването на богатството обществата стават един вид „по-справедливи”. Приложението на кривата на Кузнец в околната среда е огромно (след 90-те години на 20 век), като тук аргументът е, че колкото по-богато става едно общество, толкова по-чувствително е то за околната среда и съответно замърсяването ѝ започва да намалява. Съвременният облик на богатите западни градове общо взето категорично потвърждава тази теория.\r\n\tИменно екологичното приложение на кривата на Кузнец обяснява и повишеното внимание по темата за мръсния въздух в София. Икономическият подем, почти нулевата безработица в столицата и създалата се устойчива градска средна класа, вече търси решения на проблеми, които са отвъд чисто икономическите. Заедно с това, развитието на технологиите осветява проблема по начин, който доскоро беше немислим. Хората вече измерват чистотата на въздуха със собствени уреди и използват апликации, които им казват кога е безопасно да тичат навън и кога да не го правят, тъй като въздухът е мръсен. В тази среда мръсният въздух ще бъде все по-важна тема – няма как да се избяга от нея.\r\n\tИзглежда обаче, че има известно разминаване между това, което официално се подава като информация (в норма сме) и това, което кара хората да недоволстват в конкретен ден. Причината е, че големият дебат в столицата не е просто за нивата на замърсяване по принцип (в рамките на годината), а се концентрира в пиковите моменти – периодите с много замърсен въздух. Столицата вече влиза в средногодишните норми за фини прахови частици – 30 микрограма на кубичен метър за ФПЧ2,5 и 40 микрограма на кубичен метър за ФПЧ10. Проблемът обаче са пиковите стойности в рамките на конкретни дни – надвишаване на средноденонощната норма от 50 микрограма на кубичен метър за ФПЧ10. Преди 7-8 години тази норма е била превишавана в близо 1/3 от дните през годината. Сега превишенията са по-малко, но все още извън нормата от 35 пъти годишно.\r\n\tЗа да се атакува проблемът със замърсения въздух, трябва да се знае и кои са източниците на замърсяване. Тук има известен проблем. През последната седмица например в медиите се разпространяваше информация, че 63% от емисиите на фини прахови частици в столицата идват от транспорта и 27% от битово горене (виж ). Ако човек се поразрови, ще види, че нов вариант на това деление показва 57% за транспорта и 42% за битовото горене. Тези данни не са точно измерени, а са резултат от прилагането на различни модели за изчисляване замърсяването по източници. Дори и да приемем, че сметката е напълно точна, то това са средногодишните данни. Битовото горене обаче е проблем основно зимата.\n\n\r\n\tАко разгледаме замърсяването с фини прахови частици по месеци, ще видим, че в зимните месеци то може да бъде поне 4-5 пъти по-високо спрямо това през топлите месеци. Причината за това не е в транспорта, който е наличен през цялата година, а в битовото отопление. Ако средно за годината замърсяването в София е грубо в рамките на 60% транспорт и 40% битово гориво, то през зимата тази картина най-вероятно е обърната. Пиковите замърсявания в столицата идват тогава, когато софиянци започнат да се отопляват.\r\n\tНа фона на всичко това, възможните решения от страна на Столична община са чувствително ограничени. Решението само по себе си е ясно – по-малко отопление с въглища и дърва и ограничаване на замърсяванията от транспорта. Това обаче не е лесно да се постигне и изисква колкото участието на общината, толкова и на държавата. В транспорта мерките са по-постижими и нормално фокусът на общината попада там. Такива са например евентуалните стимули за ползване на градския транспорт в дните с много мръсен въздух (т. нар. зелен билет и безплатни буферни паркинги), ограничаването на движението в центъра (поскъпване на синята зона и по-скъпи такси за строителни машини и товарни превозни средства), миене и оросяване на улиците, ако температурата не е под нулата и т.н.\r\n\tВсички тези мерки са възможни и подлежат на дебат, но и всяка една от тях е заредена с някакво напрежение и недоволство от страна на засегнатите. Най-видимата икономическа мярка по отношение на транспорта, а именно облагане на замърсителите, зависи от решение на държавата. Данъкът върху автомобилите в момента не стъпва върху екологични норми и тези, които замърсяват повече, не плащат повече. Промяна в тази посока може да се направи, но тя ще удари по бедните домакинства, тоест отново ще предизвика насрещно недоволство.\r\n\tПо отношение на битовото отопление възможностите на общината са съвсем ограничени. Домакинствата, които се отопляват на въглища и дърва, едва ли ще се повлияят от призиви за включване на електрически печки в дните с високо замърсяване. Мерките тук са почти изцяло в ръцете на държавата – например въвеждане на стандарти за горивата (да не са мокри дървата, например) или пък помощите за отопление да не се дават за твърди горива. Отново мерки, които биха имали своя икономически ефект върху по-бедните домакинства, но някои от тях - също и върху бюджета.\r\n\tОбщината обаче може в по-голяма степен да контролира бизнеса, когато стават дума за горенето на твърди горива. Ако използва твърди горива например, бизнесът потенциално може да бъде стимулиран да има филтър на комина или пък наказван, ако няма. Това трудно би се случило при домакинствата (скъпо е и контролът е невъзможен поради неприкосновеността на дома), но при бизнеса е по-приложимо. Отново обаче имаме противопоставяне на екологични цели и икономическа цена – решението ще е политическо и ще зависи от това къде сме по кривата на Кузнец.\r\n\tОбщият поглед показва, че макар възможните мерки да са много на брой (споменахме само някои от тях), повечето от тях в краткосрочен план са фокусирани върху транспорта и ще имат сравнително ограничен ефект върху пиковите замърсявания. По-големите мерки са в ръцете на държавата, която има по-важните лостове. Един от интересните моменти тук е, че евентуални законодателни промени ще засегнат всички, а не само хората в София. Ако например старите автомобили се обложат повече, защото замърсяват, то това ще постигне някакви екологични цели в София, но може да донесе предимно негативи в обезлюдени и бедни региони, където колите и движението са малко и не допринасят чувствително за замърсяването на въздуха. С други думи, и в данъчната, и в социалната политика държавата трябва да намери решения, които да могат да се прилагат гъвкаво в различните общини – едните може да искат да облагат замърсителите, други може да предпочетат друг подход в зависимост от техния профил.", "date": "2018.01.13", "title": "Икономика на мръсния въздух в София"}
{"url": "http://www.mediapool.bg/zhalt-kod-za-valezhi-ot-snyag-e-obyaven-v-8-oblasti-news274235.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖълт код за валежи от сняг е обявен в 8 области на страната в събота, съобщава НИМХ към БАН.\r\n\tПредупредителният код е в сила за областите Монтана, Враца, Ловеч, Габрово, Пловдив, Пазарджик, Смолян и Кърджали. В тези области в комбинация с вятъра ще се създават условия за навявания и преспи.\r\n\tПри обявен жълт код времето е потенциално опасно. От НИМХ предупреждават хората да бъдат внимателни.", "date": "2018.01.13", "title": "Жълт код за валежи от сняг е обявен в 8 области"}
{"url": "http://www.mediapool.bg/liftat-simeonovo---aleko-sprya-rabota-zaradi-zamrazvane-news274238.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКабинковият лифт на Витоша спря работа в събота, заради сериозно обледеняване на въжето. Със сигурност днес работата на лифта няма да бъде възстановена, защото замръзването е много голямо. На  ще бъде пуснато съобщение кога съоръжението ще заработи отново.\r\n\t\"Въжето на лифта \"Симеоново - Алеко\" е замръзнало заради рязката промяна в температурата, съобщи в събота изпълнителният директор на ”Витоша ски“ Костадин Костадинов, цитиран от ”Фокус”.\r\n\t”Въпреки че е пуснато да се върти, толкова лед се е образувала по него, че въжето се приплъзва и не може да задвижи механизма. В кабинките на лифта няма хора, изтеглени са“, съобщи Костадинов.\r\n\tПо думите му подобно нещо се случва много рядко. ”Това се случва веднъж на 15 години. Причината е рязката промяна на температурата. Действаме в момента, каквото можем да направим, го правим. Понякога срещу природата не може да се действа“, коментира той.\r\n\tОт Столична общитна съобщиха, че пускат допълнителен автобус по линия 66 за превозване на хората във връзка със обледеняването на кабинковия лифт \"Симеоново – Алеко“.", "date": "2018.01.13", "title": "Лифтът \"Симеоново - Алеко\" спря работа заради замръзване"}
{"url": "http://www.mediapool.bg/avtorat-na-falshivite-bombeni-zaplahi-e-balgarin-zhiveesht-v-chuzhbina-news274239.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарски гражданин, живеещ в чужбина, е автор на сигналите за поставени взривни устройства, подадени в последните дни за НДК и летище София.\r\n\t \r\n\tСамо вчера в столицата са подадени три сигнала за поставени бомби. Два за НДК и един за Народното събрание, обясниха от Столичната дирекция на вътрешните работи (СДВР). \r\n\t \r\n\tВ рамките на разследването е станало ясно, че подател на сигналите е 45-годишен българин, който живее от доста време на територията на държава от Европейския съюз (ЕС). \n\n\r\n\t \r\n\tКъм момента от СДВР не съобщават за самоличността на извършителя.\r\n\t \r\n\t”За това лице е установено, че назад във времето е подало множество сигнали, освен до обекти на територията на България, и до различни европейски институции. Действаме с партньорските служби по установяване на неговото местонахождение и задържане”,  каза старши комисар Ивайло Иванов – директор на СДВР.  \r\n\t \r\n\tПоследният сигнал, който българинът, е подал за институция на територията на Европейския съюз, е за Европейската комисия.\r\n\t \r\n\tБългарските служби действат с колегите си в държавата, в която живее мъжът, за неговото намиране и задържане.\r\n\t \r\n\tИванов добави, че авторът се обажда на общодостъпни телефони в интернет.\r\n\t \r\n\tВ България има криминална регистрация за шофиране след употреба на алкохол.\r\n\t \r\n\tИванов добави, че за момента е неясна мотивацията му за обажданията и може да е психически неуравновесен. \r\n\t \r\n\tСпоред българското законодателство и Наказателния кодекс се предвижда лишаване от свобода за подобни сигнали, а глобата според закона за телефон 112 е между 10 000 и 20 000 лева.", "date": "2018.01.13", "title": "Авторът на фалшивите бомбени заплахи е българин, живеещ в чужбина"}
{"url": "http://www.mediapool.bg/kakvo-kaza-na-estontsite-tusk-6-mesetsa-po-rano-i-zashto-ni-pogadelichka-dosta-po-razlichno-news274241.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tКолко малка ще да е България?\r\n\tЗависи – в сравнение с Естония, от която поема щафетата на Председателството, България е направо огромна. И по територия и по население – за историческите корени на българската държавност, да не говорим.\r\n\tЕстония е сравнима с България и по своето основно посткомунистическо нещастие да бъдe напусната от около 15-20 на сто населението си – катастрофа, характерна за всички бивши съветски колонии в Европа (световната класация по демографски срив се оглавява именно бившите съветски колонии в Европа), изолирани насилствено от нормалността десетилетия, през които западноевропейските съседи са отишли далеч напред и са превърнали страните си в магнит за изостаналите народи от съветския (конц)лагер.\r\n\tСравнението между Естония и България обаче звучи особено тъжно за нас с гласа на Доналд Туск, полякът, който държа бурно аплодираната си реч на откриването на българското председателство в Народния театър в София снощи.\r\n\tТекстописецът на тази реч (казват, че бил един ирландец) се беше постарал да погъделичка българската гордост с основателни обобщения, като онова за бойните знамена, гарнирани обаче с нелепости, като оприличаването на балканската политика на един фантастичен телевизионен сериал (защото имало и български актьор в него), както и с примери за подражание, като Стоичков и Борисов (който можел да уплаши всеки тракийски войн).\n\n\r\n\tКонкретната “българска” история, вплетена в речта на Туск, беше сведена до Спартак – симпатично, но уви, абсолютно ненаучно твърдение за “роднинство” поради предполагаемото тракийско потекло на бунтаря от Рим, въстанал повече от половин хилядолетие по-рано от възникването на “най-стаpата държава в Европа”.\r\n\tА нещо за продължението на тази стара държавност в наши дни и за днешните ни успехи или за общото ни комунистичско нещастие с Полша в речта на Туск? Нищо – освен благодарностите и похвалите за любителя на европейските потупвания по гърба Бойко Борисов и неговата нова роля на (западно)балкански политик.\r\n\tНещо повече, с обръщението към Борисов като към някакъв главен бенефициент на заредената с емоции реч я дискредитира в очите на мнозинството българи с критичн поглед към автократичния Борисов.\r\n\tНищо подобно няма да откриете в една друга реч на Туск по същия повод само 6 месеца по-рано, но в Естония – там полякът също е емоционален, също рецитира на местния език и също отправя добри думи, но от съвсем друго естество.\r\n\tДа сравним гъделичкането на българските комплекси в София с казаното от Туск (включително и на естонски) на 29 юни 2017 г. на церемонията в Талин по откриването на естонското преседателство.\r\n\tПредупреждавам, че четеното на превода на речта на Туск в Талин (за чиято вярност в превода се подписвам), е крайно непатриотично по своя интелектуален (и емоционален) заряд занимание за българите, които иначе се просълзяват от елементарните комплименти на чужденците към нас.\r\n\tЗащото в сравнението с един по-малък народ се вижда какво НЕ ни казват нашите европейски приятели и защо се обръщат лично към нашия вожд с комплименти, които да компенсират премълчаването на истини, запазени за критичините публикации в западния печат (до една “платени и поръчани”, според съуправляващия днес България познавач на поръчковостта Волен Сидеров).\r\n\t“Беше есента на 1980. Революцията на “Солидарност” беше току-що започнала в Полша. Помня го като днес, когато на един от многобройните митинги някой прочете наелектризиращата новина: в Талин хората излезнаха по улиците. “Това е началото на края на Съветската империя”, провикна се някой в прилив на свръхоптимизъм. Това беше първото ми запознанство с Естония. Дори не можете да си представите какво означаваше това за нас, поляците, че не сме сами.\r\n\tНо 8 години по-късно наистина се влюбих в Естония по време Пеещата революция. Никога преди или след това не бях виждал толкова вълнуваща публична проява. Толкова мощно и мирно едновременно. Силата на солидарността, единството и свободата се съдържаха в образа, който ме просълзява и до днес.\r\n\tВ онзи момент разбрах, че силата на хората , които се държат за ръце е по голяма от силата на хората с оръжия в ръце. През живота си съм виждал много революции и масови бунтове, в някои от които съм участвал, но трябва да призная, че това беше ревлюцията, която съчетаваше трите измерения: етиката, естетиката и прагматизма. Вие постигнахте своето честно, красиво и ефективно.\r\n\tНо вие не спряхте да ме удивявате и след това. От моята политическа гледна точка, свързана с иницитивата за реформи в Полша в началото на 90-те години, вие се превърнахте в пример за безпрецедентна смелост в променянето на икономическите и финансовите реалности. Бяхте амбициозни и изключително трудолюбиви.\r\n\tЕто защо си оставате символ на успеха в трудния процес на раздялата с комунизма. Визионерската ви политика в бюджетната дисциплина, справянето с кризата от 2010 г. и приемането на общата европейска валута ви превърнаха в модел за подражание за региона и не само за него.\r\n\tТова което направи не по-малко впечатление в Европа наскоро, е вашата решимост и творческият ви подход в в огромния проект по дигитализацията. Естония се превърна в образец за всички европейци в това отношение. И днес спокойно можем да ви определим като световен водач в АйТи революцията. Изкушаващо е да се запитаме : как е възможно толкова малко хора да постигнат толкова много?\r\n\tЕвропейският съюз не означава само процедура и бюрокрация. Това е най-амбициозният политически проект в историята на Европа. И президентството, което току-що поемате, не е просто организационен въпрос, свързан с официални лица. Президентството означава да бъдете лидери в тези трудни, но изпълнени с надежда времена. С принесените от вас жертви и с трудолюбието си вие си изградихте авторитет и репутация, които предващават добър мандат под вашето водачество”.", "date": "2018.01.13", "title": "Какво каза на естонците Туск 6 месеца по-рано и защо ни погъделичка доста по-различно"}
{"url": "http://www.mediapool.bg/v-laplandiya-postroiha-leden-hotel-za-fenovete-na-igra-na-tronove-news274242.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрофесионални скулптори от Русия, Украйна, Полша и Латвия изградиха в Лапландия изцяло от лед хотел по мотиви от филма \"Игра на тронове\", съобщи медийната компания HBO Nordic.\r\n\tХотелът е разположен на площ от 20 000 кв.м. и има около 30 стаи, оформени по мотиви от популярната телевизионна поредица, включително и известния, но леден трон, и ледена пързалка във формата на дракон”, се казва в съобщението.\r\n\tВсички гости в хотела получават допълнителни одеяла и електрически грейки, защото температурата вътре в хотела е минус 5 градуса. Хотелът разполага с киносалон, леден ресторант и арктически бар.\r\n\tЦената на двойна стая, която включва и ескурзионна обиколка из селото, висококачествени аксесоари за спане, душ, тоалетна, сутрешно събуждане, топъл сок от ягоди, закуска в отоплен ресторант и диплом за прекарана нощ в ледения хотел, е 294 евро.\r\n\tТези цени са валидни до 8 април, когато хотелът ще бъде затворен по естествени причини, уточнява съобщението.", "date": "2018.01.13", "title": "В Лапландия построиха леден хотел за феновете на \"Игра на тронове\""}
{"url": "http://www.mediapool.bg/nov-ruski-raketno-zeniten-divizion-s-400-v-krim-news274244.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tНов руски дивизион, въоръжен със зенитни ракетни системи С-400 \"Триумф\", започва бойно дежурство в Крим на фона на растящото напрежение на полуострова.\r\n\tРусия анексира Крим от Украйна през 2014 година, в резултат на което ЕС и САЩ наложиха икономически санкции на Москва, а в региона се установи напрегната безизходна ситуация.\r\n\tТова е вторият дивизион, въоръжен със зенитни ракетни системи С-400 \"Триумф\" на полуострова след първия от пролетта на 2017 година близо до пристанищния град Феодосия, съобщиха Ройтерс и руски агенции.\r\n\tНовото подразделение ще бъде разположено в Севастопол и ще контролира въздушното пространство над границата с Украйна, отбелязва Риа новости.\r\n\tС-400 \"Триумф\" е ултрамодерна система за противовъздушна и противоракетна отбрана с обсег на действие 400 километра.\n\n\r\n\tПо думите на командира от руските въздушни сили Виктор Севостянов, цитиран от Интерфакс, системата може да премине към режим на бойни действия за по-малко от пет минути.\r\n\tС-400 \"Триумф\" е най-новата руска зенитно-ракетна система и е приета на въоръжение през 2007 г. Предназначена е за унищожаване на авиация, крилати и балистични ракети, може да се използва и срещу наземни обекти.", "date": "2018.01.13", "title": "Нов руски ракетно-зенитен дивизион С-400 в Крим"}
{"url": "http://www.mediapool.bg/tramp-premina-parviya-si-meditsinski-pregled-otkakto-e-prezident-news274231.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът Доналд Тръмп премина в петък първия си медицински преглед, откакто е на поста, във военната болница в Бетезда край Вашингтон, след което отпътува за Палм Бийч, Флорида, съобщи ДПА.\r\n\tТръмп остана три часа в Националния военен медицински център \"Уолтър Рийд”. Той помаха на репортерите на отсрещната страна на улицата, но не отговори на въпроси.\r\n\tНа излизане от болницата президентът се ръкува и поговори с лекаря на Белия дом Рони Джаксън, който ръководеше прегледа. Джаксън е бил лекар на президентите при три последователни администрации, напомни говорителката на Белия дом Сара Сандърс завчера.\r\n\tДжаксън ще обобщи резултатите от прегледа през уикенда и ще се присъедини към Сандърс в залата за пресконференции във вторник, 16 януари, за да даде подробен доклад и да отговори на въпроси.\r\n\t71-годишният Тръмп встъпи в длъжност преди година като най-възрастния президент в историята на САЩ, започващ първия си мандат, припомня ДПА.\n\n\r\n\tПоследните публично известни данни за здравето му бяха публикувани пред септември 2016 г. от личния му лекар д-р Харолд Борнстейн, който заяви, че Тръмп ще бъде \"най-здравият индивид, избиран някога\".\r\n\tТръмп избягва спортовете, освен голфа, и според слуховете си пада предимно по фастфуд и диетична сода.\r\n\tНяма семейна история на преждевременни сърдечни болести, а родителите му са доживели до възраст над 80 и 90 години. Медицинският му преглед няма да включва оценка на менталното здраве или яснота на ума, предупреди Белият дом.", "date": "2018.01.13", "title": "Тръмп премина първия си медицински преглед, откакто е президент"}
{"url": "http://www.mediapool.bg/tomislav-donchev-e-obezpokoen-ot-refleksa-shte-vi-izkazha-na-drugarkata-news274237.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългарското общество има висока протестна култура и го казвам без ирония. Това заяви вицепремиерът Томислав Дончев в коментар на екопротестите за Пирин и полицейското недоволство, което беше потушено с допълнителни 100 млн. лева за увеличаване на заплатите в МВР в навечерието на откриването на европредседателството.\r\n\t”Това, че става по време на една от най-големите срещи, не ми се иска да наричам рекет”, коментира полицейския протест Дончев пред бТВ. По думите му обаче го безпокои рефлекса ”ще ви изкажа на другарката”. ”Ние в ЕС нямаме началници – те не са ни началници, а партньори”, каза Дончев.\r\n\t”Истина е, че МВР има нужда от пари – и за заплати, и да са мотивирани, съвестни служители. Там има нужда от много реформи, а посоката трябва да е към повече жива сила, повече разследващи полицаи и по-малко администрация”, заяви той.\r\n\tДончев увери, че правителството не отлага реформи заради европредседателството, но комбинирането на ангажиментите с рутинната работа ще е предизвикателство. По думите му около половината време на министрите ще отиде в работа и ангажименти свързана с председателството, но реформи не могат да бъдат стопирани за 6 месеца.\r\n\tПо темата за европредседателството той заяви, че му се иска да има адекватни очаквания за него. ”Огромен проблем за мен са свърхочакванията. Да, случва се нещо специално, но ние влизаме в дежурство по график и ни чака работа”, уточни Дончев.\n\n\r\n\t\r\n\tПо повод екопротестите той увери, че не би позволил да мине решение, което застрашава Пирин, защото обича планината.\r\n\t”Обичам го не по-малко от хората, които бяха на улицата и милея не по-малко за гората и планината от тях”, каза Дончев.\r\n\t”Всичко трябва да става според закона”, каза той и допълни, че протестиращите не протестират законодателството. ”Взето решение за застрояване на Пирин няма.\r\n\tВтора кабинка, водоснабдяване, всяка стъпка подлежи на обжалване и всяка група, която смята, че решението е незаконосъобразно може да го обжалва”, каза Дончев.\r\n\tПо думите втора кабинка може би не би навредила, но хората показват, че се притесняват, че зад това се крие нещо друго. Дончев отрече това да е така.\r\n\tВицепремиерът коментира още, че в България има корупция, но не сме държава, която не може да се бори с такава заплаха.\r\n\t”Начинът на избиране на комисия ”Антикорупция” предполага да е публичен и избиран от парламента. Ако разчитаме веднъж завинаги да решим проблемите с нов орган е наивно. Наред с новите институции са нужни и други неща – публичност на всяко взето решение и разход”, допълни той.\r\n\tНовите обвинения по ”Кумгейт” Дончев окачестви като липса на идеи и тези от опозицията.\r\n\tВлизането в чакалнята на еврозоната е тема, по която не трябва много да се шуми. ”Многото приказки могат да попречат на идеята. Парите и банките обичат тишината. България вече има и негативен опит с Шенген. Бидейки изрядна и подготвена може да срещне политически спънки”, обясни Дончев.\r\n\tСпоред него има риск Европа да се раздели на страни, които са и не са в еврозоната. България трябва да е част от ядрото.", "date": "2018.01.13", "title": "Томислав Дончев е обезпокоен от рефлекса ”ще ви изкажа на другарката”"}
{"url": "http://www.mediapool.bg/filip-hamand-opredeli-pozitsiyata-na-es-za-brekzit-kato-paranoya-news274245.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБританският финансов министър Филип Хамънд критикува позицията на ЕС за Брекзит, сравнявайки я с \"параноя\". Става въпрос за позиция на Европейския съюз за Брекзит, която заплашва Лондон със загуба на различни преференции след напускане на блока.\r\n\tКритиките на министъра са отправени в интервю за германския в. \"Велт ам зонтаг\", части от което бяха публикувани в събота на сайта на изданието.\r\n\tХамънд определя като \"параноя\" опитите на ЕС да води по-твърда политика с Лондон по Брекзита, за да не се предизвика ефект на доминото и други страни също да поискат да напуснат.\r\n\tТой сравнява ЕС с клуб и казва, че не може да се управлява един клуб като се глобяват членовете, които са решили да напуснат, а трябва да се положат повече усилия, за да бъде привлекателен клубът за нови и настоящи членове.\r\n\tПо думите на министъра Лондон вижда, че например САЩ и много други страни искат да сключат с Великобритания нови търговски споразумения, а от Европа не се чуват такива желания.\n\n\r\n\tХамънд заяви, че Лондон е взел окончателно решение да напусне ЕС и не се готви да размисля. Бих посъветвал тези, които ценят близките отношения с Великобритания, да не хранят илюзии, заяви той.\r\n\tПрез първия етап от преговорите между ЕС и Великобритания по Брекзита се обсъждаха финансовите условия за напускането на Лондон, въпросът за защита на правата на гражданите и бъдещият граничен режим между Великобритания и Ирландия.\r\n\tНа срещата на върха през декември в Брюксел лидерите на страните на ЕС одобриха преход към втория етап от преговорите, при който двете страни трябва да се споразумеят за сътрудничеството си в сферите на сигурността и търговията.\r\n\tКонсултациите трябва да продължат до ноември 2018 година, след което страните ще имат половин година за ратификация на постигнатите договорености в националните парламенти.\r\n\tСамият Брекзит е насрочен за 29 март 2019 година, след което започва двегодишен преходен период.", "date": "2018.01.13", "title": "Филип Хамънд определи позицията на ЕС за Брекзит като ”параноя”"}
{"url": "http://www.mediapool.bg/obyavena-e-gripna-epidemiya-v-pernik-news274234.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tРегионалната здравна инспекция (РЗИ) в Перник обяви грипна епидемия на територията на Пернишка област, която е в сила от събота, съобщиха от пресцентъра на Министерство на здравеопазването. До второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации.\r\n\tОт РЗИ – Перник са разпоредили на директорите на болниците при необходимост да осигурят допълнителни легла за вътрешните отделения на съответните структури.\r\n\tРЗИ – Перник връчи предписание на началника на Регионално управление на образованието в Перник 15, 16 и 17 януари да бъдат обявени за неучебни дни на територията на областта.\r\n\tПредгрипна епидемия е обявена в област Пловдив. Висока е и заболеваемостта в областите Стара Загора, Пазарджик, Габрово и София – област.\r\n\tКартината е динамична, като Регионалните здравни инспекции следят епидемичните нива и предприемат незабавни мерки.", "date": "2018.01.13", "title": "Обявена е грипна епидемия в Перник"}
{"url": "http://www.mediapool.bg/novi-pregovori-mezhdu-seul-i-phenyan-shte-ima-na-15-yanuari-news274246.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЮжна Корея прие предложението на КНДР за нов кръг от преговори по повод посещението на севернокорейска група артисти на зимната олимпиада в Пьончанг, съобщиха информационните агенции. Работната среща ще се състои на 15 януари в севернокорейската част на пограничното селище Панминчжон.\r\n\tСеул предлагаше на тази дата да се водят преговори за пристигането на делегация на Пхенян в Южна Корея за зимните олимпийските игри, отбелязва ТАСС.\r\n\tПърви кръг от преговори между двете страни се състоя на 9 януари. Тогава беше договорено Северна Корея да участва със свои състезатели на Олимпиада в Пьончан през февруари.\r\n\tПхенян се съгласил да изпрати делегация на Зимната Олимпиада, която освен спортисти ще включва високопоставени лица, танцьори, музиканти и демонстрационен отбор по таекундо.\r\n\tНа 9 януари бяха първите разговори от две години насам между делегации от Сеул и Пхенян.", "date": "2018.01.13", "title": "Нови преговори между Сеул и Пхенян ще има на 15 януари"}
{"url": "http://www.mediapool.bg/tramp-otricha-da-e-kupuval-malchanieto-na-porno-aktrisa-news274248.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tАдвокат на президента на САЩ Доналд Тръмп е платил през 2016 г. 130 000 долара на бивша порно актриса, за да си мълчи за сексуална връзка с магната на недвижимите имоти през 2006 г., според информация на \"Уолстрийт джърнъл\", опровергана снощи от Белия дом, съобщи Франс прес.\r\n\tПлащането е било договорено между адвоката Майкъл Коен и Стефани Клифорд месец преди президентските избори, спечелени от Тръмп, уточнява финансовият всекидневник.\r\n\tКлифорд, известна в порнографската индустрия като Сторми Даниълс, е казвала в тесен кръг, че е имала сексуални отношения с Тръмп през юли 2006 г. по време на голф турнир с участието на високопоставени личности.\r\n\tПо това време Тръмп вече е бил женен за сегашната си съпруга Мелания.\r\n\tБелият дом категорично опроверга в разпространено снощи комюнике да е имало каквито и да било срещи от сексуално естество между Доналд Тръмп и Сторми Даниълс.", "date": "2018.01.13", "title": "Тръмп отрича да е купувал мълчанието на порно актриса"}
{"url": "http://www.mediapool.bg/bsp-shte-glasuva-sreshtu-istanbulskata-konventsiya-vapreki-raznoboya-v-partiyata-news274243.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДепутатите на БСП ще гласуват против Конвенцията на Съвета на Европа срещу насилието над жени, реши пленумът на партията след продължил пет часа дебат в събота. На заседанието на Националния съвет на БСП стана ясно, че в партията има разнобой относно документа, добил известност като Истанбулската конвенция като на двата полюса се оказаха позициите на лидера Корнелия Нинова и бившия председател на БСП и лидер на Партията на Европейските социалисти Сергей Станишев.\r\n\tВ крайна сметка при гласуването надделя позицията на Нинова и Изпълнителното бюро на партията конвенцията да не бъде подкрепена в парламента.\r\n\tСпоред позиция на Националния съвет на БСП в конвенцията съществуват текстове, които разделят българското общество и могат да бъдат тълкувани разнопосочно. Форумът е решил БСП да внесе в Народното събрание законодателни текстове, с които да гарантира ефективната борба с насилието над жени и да се приложат на практика разпоредбите на Конвенция за защита на жените от всички форми на насилие.\r\n\tСоциалистите ще искат промени в наказателното законодателство за най-строго преследване и наказване на насилниците и да се инкриминира \"домашното насилие\", \"насилствените бракове\" и \"принудителното съжителство на съпружески начала\", както и други строги мерки.\r\n\tОще в първите дни на новата година лидерът на БСП Корнелия Нинова заяви, че не подкрепя ратификацията на Истанбулската конвенция и решението за присъединяване към определен международен договор е суверенно право на всяка държава.\n\n\r\n\tАбсолютно противоположна е е позицията на бившия председател на левицата и лидер на Партията на европейските социалисти Сергей Станишев, който в събота присъства на пленума и призова Истанбулската конвенция да бъде ратифицирана от парламента.\r\n\t”Това е много сериозен въпрос и за съжаление в България дебатът по Истанбулската конвенция абсолютно се изкриви. Измислени или силно преувеличени страхове или интерпретации на конвенцията, на които има ясен отговор от Съвета на Европа, изместват истинския проблем за насилието над жените”, коментира Станишев.\r\n\tТой посочи, че само през последната година три жени са били убити от техните партньори след многократни оплаквания за насилие. Статистиката и проучванията говорят ясно, че една четвърт от жените в България под една или друга форма са подлагани на насилие, добави Станишев.\r\n\tРазбирам загрижеността, която изразява Изпълнителното бюро, малко бях учуден от тази спешна реакция непосредствено след празниците и толкова категорична, коментира той. Станишев посочи, че само преди месец на съвета на ПЕС и БСП е подкрепила резолюцията, в която има изричен текст в подкрепа на Истанбулската конвенция. По думите му тези неща, които се казват за конвенцията, просто ги няма.\r\n\tСтанишев посочи, че в конвенцията се въвежда понятието \"социален пол\", но това е превод на понятието gender, с което се обясняват социално, културно определените роли на двата пола мъже и жени. Това е концепция, развита преди десетилетия и е в голяма степен общоприета, коментира той.\r\n\tИма стереотипи и разбирания, различни в различните общества, за това какво трябва да бъде поведението на една жена и на един мъж, тяхната йерархия в обществото, това се трупа от хилядолетия, но има динамика - в крайна сметка до преди един век жените не са можели да гласуват и това е било традиционното разбиране за ролята на женския пол, обясни Сергей Станишев.\r\n\tИ досега съществуват стереотипи, които казват, че жената трябва да си стои вкъщи и да готви и мъжът й едва ли не да бъде неин собственик, добави той.\r\n\tПопитан дали има друга страна в Европа, в която да има такъв спор по конвенцията, Станишев отговори, че не е чул и затова е изразил пред ръководството на\r\n\tБСП своята тревога и загриженост и ще я споделя и пред Националния съвет на партията.\r\n\tЗа сериозни дебати в БСП призова депутатът и член на ръководството на партията Филип Попов.\r\n\t”Една конвенция, един международен акт, който и да е той, след като се ратифицира, той има преимущество над вътрешното законодателство. Същото се касае и по отношение на Конституцията - нито един от законите не трябва да й противоречат, и мисля, че следва да въведем такива закони в България, които да осигуряват още по-добрата защита на правата и сигурността на жените и на децата”, каза той.\r\n\tПравителство одобри т.нар. Истанбулска конвенция, но предстои тя да бъде гласувана и в парламента. В управляващата коалиция също няма единно мнение по въпроса, тъй като министри и депутати от квотата на ”Патриотите” смятат, че документът ще доведе до узаконяването на т.нар. трети пол.\r\n\tПленумът на БСП прие в събота и позиция за Национален парк \"Пирин“ и отложи останалите точки от дневния ред за друго заседание. Позицията за \"Пирин“ гласи, че БСП подкрлепя развитието на зимния туризъм, но е против обслужване на корпоративни интереси и нарушаване на законодателството. Точките от дневния ред, свързани с отчета на ПГ на \"БСП за България“ за втората сесия на 44-ото Народно събрание и анализа на местната власт бяха отложени за друго заседание на Националния съвет.", "date": "2018.01.13", "title": "БСП ще гласува срещу Истанбулската конвенция въпреки разнобоя в партията"}
{"url": "http://www.mediapool.bg/bulgaria-e-na-sredna-pozitsiya-po-praktikuvashti-farmatsevti-v-es-news274232.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБългария е на 14-та позиция или точно в средата на европейска класация по брой фармацевти на 100 000 души население, показват данни на Евростат за състоянието на този бранш през 2016 година.\r\n\tУ нас по този показател се падат по 84 фармацевти на 100 хиляди жители, което ни поставя наравно със страни като Великобритания и Португалия.\r\n\tОт Българския фармацевтичен съюз съобщиха за БТА, че към момента у нас има официално регистрирани 6104 магистър-фармацевти, които по закон могат да продават лекарства, като в този списък не са включени помощник-фармацевтите.\r\n\tСпоред данните на съюза аптеките у нас са 3996, като една аптека обслужва средно около 1800 българи. Освен това един практикуващ магистър-фармацевт у нас обслужва 1182 българи, показва статистиката на БФС.\r\n\tПо вида собственост 99 на сто от аптеките у нас са частни и едва 1% - общински. Също така едва около 1% от всички функциониращи у нас аптеки са денонощни, а останалите работят с нормирано работно време.\r\n\tФармацевтите в ЕС, които съхраняват, комбинират, разпределят и продават лекарствени продукти - независимо от това къде предоставят тези услуги - са над 430 хиляди, отчита Евростат. Те могат също така да дават съвети относно правилното използване и неблагоприятните ефекти на лекарствата и лекарствата съгласно предписанията на лекари и други здравни специалисти.\n\n\r\n\tСпоред европейската статистика една аптека в ЕС обслужва средно около 4500 души, а около 109 фармацевти се падат средно на 100 000 души в рамките на Евросъюза.\r\n\tКато се има предвид размерът на всяка държава-членка на ЕС от гледна точка на населението, Малта регистрира най-голям брой практикуващи фармацевти на 100 000 жители - 129. Относително висока степен на достъпност до фармацевти има в Белгия - 121, както и в Испания - 119, Италия - 115, Ирландия - 111.\r\n\tПо-голямата част от държавите-членки съобщават за средно 60 - 110 фармацевти на 100 000 жители, като Холандия и Дания регистрират най-нисък дял фармацевти на 100 хиляди души - съответно 21 и 51 практикуващи фармацевти.", "date": "2018.01.13", "title": "България е на средна позиция по практикуващи фармацевти в ЕС"}
{"url": "http://www.mediapool.bg/zeman-ne-uspya-da-specheli-vtori-mandat-na-parviya-tur-na-prezidentskite-izbori-news274249.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\tЧешкият президент Милош Земан не успя да спечели втори президентски мандат на първия тур на изборите, съобщиха световните агенции.\r\n\t\r\n\t\t \r\n\t\r\n\t\tТой се класира за втория тур с голяма преднина пред останалите кандидати.\r\n\t\r\n\t\t \r\n\t\r\n\t\tСлед две седмици Земан ще се яви на балотаж срещу бившия ръководител на Чешката академия на науките Иржи Драхош, сочат данните от преброяването на 95 процента от подадените бюлетини. Земан получава 39 процента от гласовете, а Драхош - 26.3 процента. Трети е бившият дипломат Павел Фишер, който получава около 10 процента. За президентския пост се бореха деветима кандидати.\n\n\r\n\t\r\n\t\t \r\n\t\r\n\t\tВторият тур на изборите ще се проведе на 26 и 27 януари.\r\n\t\r\n\t\t \r\n\t\r\n\t\tОсновни теми в предизборната кампания на 73-годишния Земан бяха противопоставяне на миграцията и критики срещу Европейския съюз. Земан е смятан за един от основните проруски гласове в ЕС. Шейсет и осем годишният Иржи Драхош е нов в политиката. Той е с проевропейска нагласа и казва, че иска да намали поляризацията в чешкото общество.\r\n\t\r\n\t\t \r\n\t\r\n\t\tЧехите за втори път избират пряко своя държавен глава. Преди това президентът - до голяма степен церемониален пост - беше избиран от парламента.", "date": "2018.01.13", "title": "Земан не успя да спечели втори мандат на първия тур на президентските избори"}
{"url": "http://www.mediapool.bg/spored-tsru-virusat-notpetya-e-sazdaden-ot-ruskoto-razuznavane-news274247.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЦентралното разузнавателно управление на САЩ смята, че компютърният вирус NotPetya, атакувал преди половин година редица компании и организации в Русия и Украйна, ”с висока степен на вероятност” може да е бил създаден в руското Главно разузнавателно управление (ГРУ), съобщи в. ”Вашингтон поуст” като се позова на източници, запознати със секретни доклади на американското разузнаване.\r\n\tИзданието посочва, че от ЦРУ са отказали коментар на тази информация.\r\n\tНа 27 юни 2017 зловреден вирус, който блокира достъпа до данни и изисква превеждане на пари за деблокирането, атакува десетки енергийни, телекомуникационни и финансови компании и организации в Русия и Украйна, а след това се разпространи в целия свят.\r\n\tЕксперти от фирмата Group-IB, специализирана в компютърна сигурност и защита от кибер заплахи, посочиха като виновник за атаката вируса Petya, който не позволява зареждането на операционната система, блокира компютрите и изисква откуп от 300 долара в криптовалутата биткойни.\r\n\tПо-късно в руската ”Лаборатория Касперски” стигнаха до извод, че светът се е сблъскал с нов зловреден вирус, а компанията го нарече NotPetya.\n\n\r\n\tРуските власти многократно заявиха, че нямат отношение към мащабните кибер атаки, станали през последните години.\r\n\tПрез юли 2017 прессекретарят на руския президент Дмитрий Песков нарече абсурдни обвиненията срещу Русия, че е замесена в организирането на кибер атаки срещу украински обекти.", "date": "2018.01.13", "title": "Според ЦРУ вирусът NotPetya е създаден от руското разузнаване"}
