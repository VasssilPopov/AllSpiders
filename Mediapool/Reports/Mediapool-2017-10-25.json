{"url": "http://www.mediapool.bg/krizisni-pregovori-v-es-za-sadbata-na-glifozata-news270992.html", "text": "Разговорите по възобновяването на лиценза на широко използвания хербицид глифозат в Европа продължават, след като представителите на страните членки на ЕС в експертната комисия не успяха да постигнат съгласие в сряда и гласуването бе отложено.\r\n\tФермерите и селскостопанските фирми се надяваха срещата на националните експерти в Брюксел да доведе до някаква яснота за бъдещето на хербицида, който според тях е от жизненоважен за защита на всички насаждения, предаде сайтът \"Политико\".\r\n\tКакто се очакваше, влиятелни страни като Франция, Италия, Австрия и Белгия отхвърлиха в неформално гласуване предложението на Европейската комисия за възобновяване на лиценза на хербицида.\r\n\tЕдин от най-големите стратегически проблеми се оказва това, че германският канцлер Ангела Меркел, която подкрепя възобновяването на лиценза, се натъква на съпротива от германската партия Зелените, с която води преговори за нова правителствена коалиция.\r\n\tПолитическото напрежение около глифозата нарасна драматично този месец, когато френският президент Еманюел Макрон се обяви против 10-годишен лиценз и призова да бъдат намерени алтернативи. Белгия също настоява за постепенен отказ от този хербицид.\n\n\r\n\tВ резултат на цялата политическа кавга по темата, делегатите на 28-те страни членки в експертната комисия не успяха да постигнат консенсус за 7-годишно, 5-годишно или 10-годишно подновяване на лиценза, което хвърли в шок европейските селскостопански производители, които твърдят, че няма други алтернативи освен глифозата.\r\n\tСледващият опит да се намери консенсус ще е на среща в началото на ноември, само две седмици преди лицензът на препарата да изтече на 15 декември.\r\n\tГлифозатът е сред най-използваните в света активни вещества в хербицидите и действа, като пречи на растежа на плевелите. Той е съставка на хербицида \"Раундъп\" (Roundup) на \"Монсанто\" (Monsanto). Ползва се широко в селското стопанство по цял свят, включително при растенията в домашни и градски условия.\r\n\tПрез 2015 година Световната здравна организация постави веществото сред \"възможно канцерогенните\". Европейската агенция за безопасност на храните не е идентифицирала опасност хербицидът да предизвиква рак.\r\n\tВ проучване от март Европейска агенция по химикали (ECHA) посочи, че глифозатът не трябва да бъде класифициран като вещество, предизвикващо рак.\r\n\tФранция е готова да приеме четиригодишно удължаване на лиценза за използване на глифозата, за да се постигне консенсус сред страните членки на ЕС, каза по-късно в сряда говорителят на френското правителство Кристоф Кастанер, цитиран от Ройтерс.\r\n\tФранция подкрепяше тригодишно удължаване на разрешителното, но би могла да се съгласи с евентуално предложение на Европейската комисия за удължаване с четири години, уточни пред репортери Кастанер.\r\n\tВъввторник следобед ЕК изненадващо обяви, че иска да продължи лиценза с 5 до 7 години, вместо с 10, както настояваше досега.\r\n\tЕвропа е в трудно положение, защото или трябва да вземе непопулярно решение за продължаване на лиценза, или да го отмени и да се изправи пред възможно дело от страна на \"Монсанто\" за необосновано ограничаване на достъпа на пазара на ЕС.", "date": "2017.10.25", "title": "Кризисни преговори в ЕС за съдбата на глифозата"}
{"url": "http://www.mediapool.bg/antikoruptsionniyat-zakon-na-gerb-mina-na-parvo-chetene-v-ns-news270962.html", "text": "След повече от тричасови разисквания Народното събрание прие в сряда на първо четене антикорупционния закон, предложен от Министерството на правосъдието (МП), и отхвърли алтернативния проект на БСП.\r\n\t\"За\" проекта на управляващите гласуваха 133-ма народни представители, \"против\" - 70, а 9 се въздържаха. Проектът на левицата получи 69 гласа \"за\", 73 \"против\" и 68 \"въздържал се\".\r\n\tОтпадналият проект предвиждаше новият антикорупционен орган да бъде с разследващи функции, а шефът му да се назначава от държавния глава.\r\n\tЗаконът на МП предвижда шефът на звеното да се избира от парламента с обикновено мнозинство, а после избраният да предлага състав на органа, който отново да бъде одобряван от депутатите. Проектът на ГЕРБ обединява под една шапка всички структури в администрацията, които сега се занимават с превенция на корупцията.\r\n\tОчаква се обаче между първо и второ четене опозицията да опита да промени начина, по който се назначава ръководството на антикорупционния орган, като предложи президентът и Министерският съвет да имат свои квоти в него.\n\n\r\n\tПредварителните заявки на правителството са законът да бъде приет и да започне да се прилага до края на годината.\r\n\tОчаквано в сряда проектът на МП бе подкрепен от ГЕРБ, Обединените патриоти и ДПС, макар последните да имаха някои резерви за определени точки. Депутатите от левицата бяха твърдо против, половината депутати от \"Воля\" – също. Гласуването им предизвика и реакция от страна на ГЕРБ. Шефът на правната комисия Данаил Кирилов язвително поздрави колегите си от \"Воля\" за разцеплението с обяснението, че очевидно в партията има \"плурализъм\".\r\n\t\r\n\tВ началото на заседанието Крум Зарков от левицата обясни, че предложенията на ГЕРБ дават \"необичаен обсег на новия орган като противодействие на тероризма, убийства, отвличания, сводничество\".\r\n\tЛидерът на БСП Корнелия Нинова пък се върна на темата за назначаването на председателя на органа. \"Идеята е хората, които участват в този орган, да не зависят от проверяваните или разследваните лица, а и ние ще бъдем тези хора. Как предлагате тези лица да ги избират тези, които те ще трябва да разследват?\", попита тя.\r\n\tВ последствие уточни, този разговор е воден по време на Консултативния съвет по национална сигурност при президента. Тогава попитала ГЕРБ защо предлагат нещо, което е против собствената им стратегия за борба с корупцията. \"И Борисов отговори - \"ми грешка е, ще я отменим тази стратегия, ако трябва\". Приемате един документ, после ще си го отречете. Какво е това? Имитация, а не последователност в борбата с корупцията\", заяви тя от трибуната.\r\n\tПравосъдният министър Цецка Цачева от своя страна обвини Нинова, че използва подбрани цитати от стратегията, а в цялост именно проектът на ГЕРБ я отразявал.\r\n\tЗа да аргументира защо трябва да се подкрепи законът на Министерския съвет, а не на БСП, Цачева обърна внимание, че ако служителите в новата агенция имат разследващи функции, както настояват социалистите, това би противоречало на единоначалието при разследването.\"Точно заради това ние предлагаме това разследване да се осъществява от магистрати, каквито са следователите и са част от независимата съдебна власт. Искате да кажете, че магистратите могат да се влияят от политиците, изпълнителната и законодателната власт?\", възмути се тя.\r\n\t\"Вие казахте - \"окончателното решение се взима в българския парламент\" - това все пак означава, че окончателното решение се взима от мнозинството. Вие предлагате началникът на структурата да се избира от българския парламент, което предполага - от вас самите. Това всъщност е една демонстрация на сила - вие контролирате и ще контролирате и новия орган. Тази демонстрация на сила няма да доведе до нищо добро\", коментира отново Крум Зарков.\r\n\tРепликата му предизвика реакцията на Цветан Цветанов. \"Точно затова има парламентарни избори, формиране на мнозинства, на парламентарни групи. Ние се придържаме към демократичните правила. Ако вие предлагате нещо друго, бихме ви изслушали, но не бихме се отклонили от тях. Не съм чул парламенти по света, където малцинствата приемат законопроекти\", каза той.\r\n\tИ добави, че щом Зарков иска, може да даде предложения за промени между първо и второ четене. \"Ние сме с протегната ръка за идеи\", каза още той.\r\n\tМакар от Обединените патриоти да имаха резерви и към проекта на управляващите, и към този на опозицията, в крайна сметка подкрепиха правителственото предложение.\r\n\tЯвор Нотев обясни, че и в двата проекта не са определени лицата, които са рисков контингент, но пък в същото време работи и клишето, че който не подкрепи поне единия от двата закона е \"за\" корупцията. Все пак той даде заявка, че преди окончателното приемане на закона от Обединени патриоти ще направят предложения за прецизиране на текстовете.\r\n\t\r\n\tДПС подкрепиха законопроекта на ГЕРБ, както бяха заявили, но имаха и критики към него.\r\n\t\"Колеги от ГЕРБ, благодарим ви, защото с третия опит най-после се върнахте на позицията на ДПС. Затова законопроектът ще мине.\" Това заяви депутатът Хамид Хамид. Той декларира подкрепата на движението за законопроекта на ГЕРБ, но заяви, че в него също има спорни моменти, които трябва да се изчистят между първо и второ четене.\r\n\t\"Как така текст във вашия законопроект ще казва, че някой ще напише сигнал, възможно е да унищожи нечии съдби и да не носи никаква отговорност? Как е възможно това? Това е един от малкото текстове, които предполагат, че законът може да бъде използван като политическа бухалка\", каза Хамид.\r\n\tПравосъдният министър Цецка Цачева обаче го увери, че за умишлено клеветене последици винаги има. \"Лице, което е подало сигнал за корупция или за конфликт на интереси, не може да носи отговорност и да търпи други неблагоприятни последици само на това основание, но ако се окаже, че в информацията, която подава, има умисъл за клевета и обида, може да бъде преследвано по Наказателния кодекс\", обясни тя. Според нея по този начин се създават условия да се подават сигнали по обективни причини.\r\n\tНай-остър в критиките си бе лидерът на \"Воля\" Веселин Марешки, чиято парламентарна група се разцепи при гласуването.\r\n\t\"Ние няма да подкрепим създаването на поредни ялов безплоден орган, без значение от кого е назначен шефът му. Ние ще подкрепим закона за борба с корупцията, картелите и контрабандата, защото това е част от програмата ни. Няма да разрешим поредните братовчеди и роднини да застанат начело на един орган, само и само да бъде смазан поредният неудобен политически противник\", каза Марешки. И добави, че двата законопроекта са \"абсолютно безсмислени\".\r\n\t\"Те са едно и също, както едно и също са ГЕРБ и БСП. Един и същ е животът в България, пенсиите на хората, едно и също е - нищо не се променя, независимо колко се извъртите да управлявате\", допълни той и призова депутатите да се концентрират и да си свършат работата - ако някой пречи на службите, да им дадат инструментариум да работят спокойно.\r\n\tГрупата му обаче не бе единна и половината подкрепи текстовете на ГЕРБ.\r\n\tОчаква се преди второто четене на проектозакона БСП да направят поредица предложения, с които са готови. \"Трябва само да вземем политическо решение, че ще участваме в дебатите, защото има опция и да не го сторим, за да не подкрепяме като цяло инициативата\", обясниха от неофициално от левицата.", "date": "2017.10.25", "title": "Антикорупционният закон на ГЕРБ мина на първо четене в НС"}
{"url": "http://www.mediapool.bg/obizhdashtiyat-sledovateli-borislav-sarafov-e-nominiran-za-shef-na-sledstvieto-news270963.html", "text": "Заместникът на главния прокурор Борислав Боби Сарафов е единственият кандидат да оглави Националната следствена служба (НСлС), след като досегашният ѝ ръководител Евгени Диков стана член на Висшия съдебен съвет (ВСС).\r\n\tНоминацията на Сарафов бе внесена в съвета в сряда от главния прокурор Сотир Цацаров и колегите му в прокурорската колегия Евгени Диков, Пламен Цветанов, Пламен Найденов и Даниела Машева.\r\n\tКандидат-шефът на националното следствие е дал съгласието си да участва в конкурса. Право да правят самостоятелни номинации имат Цацаров и правосъдният министър Цецка Цачева, но те не са се възползвали. Засега няма и предложения от други членове на ВСС. За издигането на кандидат за необходими подписите на поне трима съдебни кадровици.\r\n\tОсвен като близък до Цацаров, Борислав Сарафов е известен сред колегите си и със скандалджийския си нрав – той е единственият представител на ръководството на държавното обвинение, който се е забърквал нееднократно в скандали със свои подчинени.\r\n\tЗаместникът на главния прокурор бе даден на съд от следователя Страхил Каменички, който претендираше обезщетение от 26 000 лева за това, че Сарафов го бе обиждал и заплашвал по време на оперативка по разследването на трагичния влаков инцидент в Хитрино.\r\n\tОт иска на Каменички, чието разглеждане бе отхвърлено от три съдебни инстанции, ставаше ясно, че заместникът на Цацаров е заявил на разследващия екип по случая, че цяла България знаела, че са безделници и мислели \"само за ишиас и лумбаго\". Следователят твърдеше още, че Сарафов му казал, че има заешко сърце, защото не повдигнал веднага обвинени на \"двама убийци\", имайки предвид машинистите на влака. Освен това му бе казал, че \"го е проучил\" и, че може да му образува \"дисциплинарно производство пред прокурорската колегия на Висшия съдебен съвет\", въпреки че заместник главният прокурор няма правомощия да стори това.\r\n\tСъдът обаче така и не разгледа делото по същество, приемайки, че функционалният имунитет на заместника на главния прокурор е \"абсолютна процесуална пречка (отрицателна процесуална предпоставка) за образуване на гражданското дело, поради което производството следва да се прекрати\".\r\n\t\"Функционалният имунитет не е самоцелна привилегия, а конституционна гаранция за независимостта на магистратите, понеже образуването на гражданско или наказателно дело за действията и актовете им по служба, независимо дали тези действия и актове са правилни, би довело до възможност за нерегламентиран натиск върху тях\", реши на 11 май Върховният касационен съд (ВКС), с което окончателно приключи казуса, давайки да се разбере, че ръководството на прокуратурата безнаказно може да обижда и заплашва подчинените си.\r\n\tДокато искът на Каменички се движеше към ВКС, Сарафов бе номиниран и за член на настоящия състав на ВСС, но впоследствие оттегли кандидатурата си \"след разговор с главния прокурор, който изцяло споделя мотивите на заместника си\".\r\n\tТогава от пресцентъра на прокуратурата уточниха единствено, че решението му е \"лично и е продиктувано от интересите на прокуратурата\", с което се създаде впечатлението, че Сарафов очевидно е предпочел да не дава поводи за още удари по имиджа на главния прокурор, който в онзи момент току що бе обвинен от бизнесмена Сашо Дончев в опит за натиск по отношение на редакционната политика на в. \"Сега\".\r\n\tОще повече, че освен скандала около недопуснатия от съда иск на Страхил Каменички, през миналата година Сарафов се забърка и в друг подобен случай. Тогава дознателката от ГДБОП Любомила Ценова заведе две дела срещу заместника на Цацаров заради упражнен от него натиск по висящото разследване срещу собственика на строителната фирма \"Агромах\". Тя претендираше за нанесени й обиди и заплахи, но в крайна сметка оттегли исковете си, след като Сарафов бе принуден да й се извини, за да сложи точка на спора извън съда.", "date": "2017.10.25", "title": "Обиждащият следователи Борислав Сарафов е номиниран за шеф на следствието"}
{"url": "http://www.mediapool.bg/rosatom-otnovo-e-gotova-da-finansira-aets-belene-news270969.html", "text": "Руската държавна корпорация \"Росатом\" е открита за възможността да участва във финансирането на АЕЦ \"Белене\", ако ядреният проект бъде възобновен, заяви в сряда Вадим Титов, директор на \"Росатом Международна мрежа\" за Централна Европа.\r\n\tПреди две седмици, след среща на представители на \"Росатом\" с премиера Бойко Борисов, енергийният министър Теменужка Петкова каза, че не е изключена възможността \"Росатом\" да бъде  в спрения от март 2012 г. ядрен проект, по който \"Росатом\" произведе два реактора и цялото оборудване се очаква да е налично до края на годината на площадката на замразената атомна централа край Белене. Дотогава трябва да е ясно и решението на правителството дали ще поднови ядрения проект и какви ще са условията за това. Екип на БАН подготви за целта доклад дали България има нужда от нова ядрена мощност, който по информация на Mediapool е положителен, а в момента се изглаждат само споровете за това дали проектът може да е жизнеспособен в условията на напълно либерализиран пазар, какъвто се очаква да има у нас най-рано след пет години.\r\n\tПредставителят на \"Росатом\" Вадим Титов коментира възможностите за руско финансиране на \"Белене\" по модела на унгарската АЕЦ \"Пакш 2\", за чието изграждане Русия е готова да  с одобрението на Европейската комисия.\r\n\t\r\n\t\"Честно казано, не искам да вземам позиция и да дават съвети на българското правителство, което разполага с необходимата експертиза в сектора. Очакваме от българското правителство скоро да вземе решение за съдбата на АЕЦ \"Белене\". \"Росатом\" използва различни варианти за изграждане на ядрени блокове по свои технологии според нуждите на държавите, с които работи. Вариантът за финансиране на ядрена централа по модела АЕЦ \"Пакш 2\", който бе одобрен от Еврокомисията, на практика може да бъде приложен във всяка една европейска държава. Но решението е изцяло на българското правителство. \"Росатом\" може да предложи свои решения, когато настане времето за това\", коментира Титов по време на дискусия, посветена на ядрената енергетика и организирана от сп. \"Ютилитис\".\n\n\r\n\t\"Росатом\", която бе одобрена за изпълнител на АЕЦ \"Белене\" от кабинета \"Станишев\", предлагаше да финансира проекта още през 2010 г. Години преди това в руския държавен бюджет беше разписан заем за 3.8 млрд. евро за АЕЦ \"Белене\", за чието построяване руската компания искаше близо 4 млрд. евро, но сумата не включваше инфлацията и редица други условия. Пълната стойност на проекта все още се оценява на над 10 млрд. евро, за които първият кабинет на ГЕРБ обяви, че не може да осигури финансиране, не се нае да вземе заем от руснаците и прекрати проекта.\r\n\tСлед това обаче \"Росатом\" осъди НЕК да плати поръчаното оборудване и държавният бюджет отпусна близо 1.2 млрд. лв. на държавната електрическа компания да плати за реакторите. С това сумата, вложена в ядрения проект, стана 3 млрд. лв., а сега третото правителство на ГЕРБ търси начини да оползотвори оборудването. Поръчан на БАН за над 2 млн. лв. анализ за нуждата от нова ядрена мощност бе изготвен и представен на Теменужка Петкова, която обяви единствено, че според документа към 2030 г. страната ни ще има нужда от нови енергийни мощности.\r\n\t\r\n\tПо информация на Mediapool докладът констатира, че страната ни има нужда от нова АЕЦ, тъй като заради новите екоизисквания на Брюксел към емисиите на въглищните централи до 2030 г. старите ТЕЦ у нас ще трябва да бъдат закрити и ще могат да работят единствено т.нар. американски централи – \"Марица Изток\" 1 и 3, но не е ясно доколко цените им ще са конкурентни на пазара. Анализът на БАН потвърждава изчисленията за цената на тока от АЕЦ \"Белене\", направени от британската банка \"Ейч Ес Би Си\" (HSBC) по поръчка на първия кабинет на Бойко Борисов. Тя ще е 72-74 евро за мегаватчас, твърдят запознати с доклада. Потвърждава се и стойността на ядрения строеж като единствените съмнения са за условията за осигуряване на финансирането и дали електроенергията ще може да се реализира на свободния пазар, тъй като заявяваната неведнъж от правителството позиция е, че няма да се гарантира изкупуване на тока от АЕЦ \"Белене\" чрез дългосрочни договори.\r\n\t\"За всеки ядрен проект е от важно значение да се прецени възвръщаемостта на направената инвестиция през цената на произвежданата енергия, оперативните разходи и евентуалните пазари\", коментира по време на дискусията Тим Йео, председател на европейската организация за наблюдение на нови ядрени мощности \"Ню Нюклиър Уоч Юръп\". По думите му практиката сочи, че новите ядрени мощности имат високи капиталови разходи и затова не са много привлекателни за финансовите институции.\r\n\tПредставителят на Унгария в проекта за строежа на АЕЦ \"Пакш 2\" проф. д-р Атила Асоди пък коментира, че анализът за нуждата от АЕЦ \"Белене\" трябва да става в контекста на развитието на граничната електропреносна мрежа и евентуалното решение за възобновяване на строежа трябва да се вземе в дискусия дори с противниците на ядрената енергетика и на големите енергийни мощности, заедно със съседните държави и Европейската комисия. \"За ядрените мощности финансирането е от ключова важност и има много аспекти на осигуряването на средствата\", посочи Асоди. Според него инсталираните вече над 1 млн. МВ мощности в Европа и реализиращите се нови проекти са напълно достатъчни за покриване на нуждите на енергийната система на Евросъюза.\r\n\tСпоред енергийния експерт Любомир Денчев обаче е грешно да се провят анализи само на база инсталирани мощности. От уравнението трябва да се извадят загубите по преноса, които са около 7-8 на сто, разполагаемите мощности, които се задействат само при нужда в пиково потребление, и така реално използваните енергийни мощности са по-малко и дори според анализ на Световната банка в Европа има недостиг на 110 хил. МВ мощности, посочи Денчев.\r\n\t\"За АЕЦ \"Белене\" е важно да се вземат експертните мнения и да се излезе от това безвремие на проекта. Доколкото анализи за него се правят от около 50 години, а се работи от близо 30 години, това е твърде множко време за един проект\", коментира Славчо Нейков, директор на Института за енергиен мениджмънт.\r\n\t\r\n\tВ рамките на дискусията се повдигна темата с възможностите за инсталиране на  в страната, които са гъвкави, могат да използват отработено ядрено гориво и така се решава както проблемът с ядрените отпадъци, така и с балансирането на възобновяемите енергийни източници. Според Янко Янков, директор на Програмата за управление на ядрените знания в Международната агенция за атомна енергия (МААЕ), това е едно иновативно решение, което може да се приложи у нас. Той даде пример с Китай, където в момента се зарежда с гориво такъв модулен реактор и страната е планирала да замени въглищните си централи точно с такива малки ядрени мощности. Янков обаче призна, че тази технология за момента среща регулаторни проблеми в Европа.\r\n\tАсоди предупреди, че е важно да се прецени рискът от модулните реактори, тъй като технологията все още е експериментална, далеч е от промишлена реализация, скъпа е и трябва да се види дали е конкурентна на пазара на електроенергия. Според него голямата ядрена мощност носи икономия от мащаба, с което обаче Янков не се съгласи.\r\n\tДруги енергийни експерти също коментираха, че малките модулни реактори не са опция за България заради цената им и преди въобще да се мисли в тази насока е важно технологията да влезе в регулация, защото не може ей така да се строят ядрени мощности без необходимите гаранции за сигурност и защита на населението.\r\n\tСпоред други специалисти добре е да се разгледа възможността за използването у нас на реакторите на бързи неутрони,  в руската Белоярска АЕЦ, чийто топлоносител е течен натрий и в който може да се изгарят високорадиоактивни отпадъци за производството на електроенергия. Такъв може да се изгради на площадката на АЕЦ \"Козлодуй\" вместо планирания VІІ блок там и да се изгарят произвежданите от работещите V и VІ блок отпадъци, вместо да се търси къде да се преработват те и после да се съхраняват, коментира пред Mediapool Жаклен Коен, председател на съвета на директорите на АЕЦ \"Козлодуй\".\r\n\tУправляващият партньор на \"Денкщат България\" Боян Рашев пък коментира, че не трябва да се противопоставят различните видове енергия една на друга и особено въглищните на ядрените централи. По думите му само подходящият баланс на енергията от различни източници и постигането на ниска цена на тока може да решат екологичните проблеми, защото когато енергията е скъпа, хората винаги ще намират начин да ползват евтини и замърсяващи енергоизточници.", "date": "2017.10.25", "title": "\"Росатом\" отново е готова да финансира АЕЦ \"Белене\""}
{"url": "http://www.mediapool.bg/prokuraturata-izpravi-pred-sada-i-dvamata-mashinisti-za-tragediyata-v-hitrino-news270971.html", "text": "Прокуратурата внесе в сряда в съда  в Хитрино, която доведе до смъртта на седем души. Държавното обвинение смята за виновни за причиняване на смърт по непредпазливост и двамата машинисти на товарния влак – Димитър Михнев и Радослав Петков.\r\n\tГлавният машинист Михнев ще отговаря пред съда, защото \"не е изпълнил незабавно, точно и безусловно\" указанията на сигнала на предупредителния семафор при навлизане в гара Хитрино. Той е управлявал композицията със скорост 78 км/ч при допустима максимална скорост 40 км/ч.\r\n\tВторият локомотивен машинист Радослав Петков е обвинен за бездействието си. Той не е предприел действия за незабавно спиране на влака, след като Михнев не е показал, че управлява безопасно влака, смята обвинението.\r\n\tВ резултат на допуснатите нарушения от двамата машинисти е последвало дерайлиране на влака, повреждане на цистерни, изтичане на превозвания газ пропилен и взрив. Загиналите са седем души, а ранените са 14.\r\n\tЕкспертизите показват, че катастрофата не е предизвикана от повреди в инфраструктурата и влаковата композицията, а единствено от високата скорост.\n\n\r\n\tДимитър Михнев е с мярка за неотклонение \"парична гаранция\" 10 000 лева, а Радослав Петков с \"подписка\". Наложена им е забрана за напускане на страната. Предстои Шуменският окръжен съд да насрочи разглеждането на делото.", "date": "2017.10.25", "title": "Прокуратурата изправи пред съда и двамата машинисти за трагедията в Хитрино"}
{"url": "http://www.mediapool.bg/sasht-otnovo-shte-priemat-bezhantsi-no-sled-po-stroga-proverka-news270964.html", "text": "Президентът на САЩ Доналд Тръмп позволи да се поднови приемането на бежанци по нови, по-строги правила за проверка, но нареди гражданите на 11 страни, смятани за по-рискови за САЩ, да бъдат подлагани на още по-сериозни проверки. Служители отказаха да посочат кои са 11-те страни, предаде Асошиейтед прес. Техните случаи ще бъдат разглеждани един по един. Срокът за това е 90 дни.\r\n\t \r\n\tТръмп издаде този нов указ за проверката на кандидатите за убежище в САЩ, след като изтече наложената от него 4-месечната забрана за приемане на бежанци.\r\n\t \r\n\tТърсещите убежище вече са изправени пред значително забавяне и разглеждането на случаите им може да отнеме години. Допълнителните проверки вероятно ще увеличат този срок, отбелязва АП.", "date": "2017.10.25", "title": "САЩ отново ще приемат бежанци, но след по-строга проверка"}
{"url": "http://www.mediapool.bg/stolichnata-politsiya-izdirva-16-godishno-momiche-ot-kv-bakston-news270967.html", "text": "Столичната полиция издирва 16-годишната Донна Росен Вакавлиева, която е в неизвестност от 6 октомври, съобщиха от пресцентъра на вътрешното министерство.\r\n\tМомичето е излязло около 15.00 часа на 6 октомври от дома си в кв. \"Бъкстон\" и оттогава близките ѝ нямат връзка с нея.\r\n\t16-годишната Донна Вакавлиева е висока около 170-175 см, с пъстри очи и права, дълга, червена коса.\r\n\tХората, които разполагат с информация за издирваното момиче, могат да се обадят на тел.: 112, 02/9821760, 9821755 или в най-близкото поделение на МВР.", "date": "2017.10.25", "title": "Столичната полиция издирва 16-годишно момиче от кв. \"Бъкстон\""}
{"url": "http://www.mediapool.bg/sastezanieto-za-voennite-korabi---s-edin-kon-i-to-belyazan-news270972.html", "text": "Само едно оферта е подадена в проекта за покупката на два нови военни патрулни кораба, чиято стойност ще е около 820 млн. лева. Въпреки липсата дори на формална конкуренция, Министерството на отбраната (МО) ще разгледа и оцени предложението, а след това правителството и парламентът ще решат дали да сключат сделката.\r\n\tЕдинствената оферта е била отворена в понеделник, но МО отказва да съобщи на коя фирма е.\r\n\tКъм проекта са заявили интерес още шест фирми. Четири от тях посочили, че не могат да представят предложение, а две въобще не са пратили отговор.\r\n\t, заяви командирът на Военноморските сили контраадмирал Митко Петев пред Военния телевизионен канал.\r\n\tПроектът привлече внимание, след като предишното правителство на Бойко Борисов изненадващо го форсира, въпреки че дотогава основният приоритет бе да се ремонтират старите белгийски фрегати, на които Военноморските сили разчитат от години.\n\n\r\n\tПравителството многократно обяви, че има амбиции в проекта да участва българският бизнес, но възможните изпълнители в България се броят на пръсти и се заговори, че причина да се активира проектът е именно намерението той се даде на съответния предварително набелязан фаворит.\r\n\tИмената на всички компании, от които са били поискани оферти, на този етап се оказват секретни.\r\n\t\r\n\tМинистерството на отбраната събра информация от преценените като подходящи компании и в средата на август изпрати искания за представяне на оферти (Request for Proposal).\r\n\tВ отговор на въпроси на Меdiapool по Закона за достъп до информация, от МО съобщиха по-рано този месец, че искания са изпратени до корабостроителни компании от България, Германия, Испания, Италия, Франция и Холандия. Според МО имената на конкретните фирми не могат да бъдат предоставени на този етап поради законови ограничения.\r\n\tПотвърдено бе, че е изпратено писмо само до една българска фирма.\r\n\tАмбиция да изпълни проекта обяви българската корабостроителница \"МТГ Делфин\", която твърди, че разполага с \"технологични възможности и капацитет да изпълни строителство на патрулен кораб, като за доставката на сензори и въоръжение, както и за системната интеграция си сътрудничи с водещи европейски компании в тази област\".\r\n\tПо неофициална информация по време на предишното правителство на ГЕРБ проектът се ползваше с подкрепата на близкия до премиера Бойко Борисов бизнесмен и шеф на КРИБ Кирил Домусчиев, който има интереси в бранша по линия на предприятието му Български морски флот (БМФ). През 2012 г. съвместното дружество между Параходство БМФ на Кирил Домусчиев и \"Варнафери\" възлага на \"Делфин\" преустройство на ро-ро кораб във ферибот. \"Делфин\" е бил и спонсор на футболния отбор на Домусчиев \"Лудогорец\".\r\n\tМинистърът на отбраната Красимир Каракачанов досега се ограничава с коментари, че корабите трябва да се строят в България, но в в качеството си на депутат през май 2016 той обяви, че може да напише името на фирмата, която ще усвои основната част на парите, и да го сложи в плик, който да се отвори след като стане сделката.\r\n\t\r\n\tОще когато стана ясно, че военното министерство движи проекта изцяло на български език, се появиха съмнения, че това силно ще затрудни чуждестранните фирми. Тези съмнение сега се потвърдиха – две от фирмите са обяснили, че не могат да реагират с превода.\r\n\tАргументите за използването на български език са, че така ще се гарантира пълно съответствие между всички основополагащи документи и няма да се допусне каквото и да било отклонение, поради технически грешки в процеса на превода.\r\n\t\"Единствено оферти, подадени на български език, гарантират, че всяка оферта ще бъде оценена изцяло и изчерпателно, тъй като ще може да се използва капацитета на абсолютно всички експерти от Министерство на отбраната, без да има ограничения в притежаваното ниво на владеене на английски език\", посочиха от МО.\r\n\tДокументацията към проекта обаче е обемна и очаквано фирмите са имали проблеми с превода в ограничения срок. \r\n\t\r\n\tСпоред гласувания от парламента проект дори да има само една подадена оферта, тя се разглежда и оценява.\r\n\tРешението дали да бъде сключена сделка обаче е в ръцете на управляващите, които носят политическа отговорност.\r\n\tПаралелно с проекта за нови кораби се движат и проектите за нов тип изтребители и нови бронирани машини за пехотата.\r\n\tОбщата им стойност е над 3.2 млрд. лева.", "date": "2017.10.25", "title": "Състезанието за военните кораби - с един кон и то белязан"}
{"url": "http://www.mediapool.bg/blumbarg-brekzit-e-nai-glupavoto-koeto-mozhe-da-napravi-edna-strana-osven-izbora-na-tramp-news270965.html", "text": "Брекзитът е най-глупавото нещо, което можеше да направи дадена страна, като се изключи избирането на Доналд Тръмп за президент на САЩ. Това каза медийният магнат и бивш кмет на Ню Йорк Майкъл Блумбърг, цитиран от британския в. \"Гардиън\".\r\n\tБлумбърг призна, че му е трудно да разбере защо държава като Великобритания, която се развива толкова добре, ще иска да съсипе това, като гласува за Брекзит.\r\n\tМилиардерът, който беше в британската столица за откриването на новата европейска централа на компанията си в лондонското Сити, повтори думите си отпреди две седмици, когато направи поредица от откровени коментари на технологична конференция в Бостън.\r\n\tТогава той предупреди, че някои служители в компанията му са поискали да напуснат Великобритания и САЩ, тъй като смятат, че двете страни вече не харесват имигрантите и те не са добре дошли там. Това не беше разумно и излизането от тази ситуация ще е много трудно и болезнено. Това ще навреди на индустрията. Хората вече се местят в други европейски градове, включително ние, каза магнатът.", "date": "2017.10.25", "title": "Блумбърг: Брекзит е най-глупавото, което може да направи една страна, освен избора на Тръмп"}
{"url": "http://www.mediapool.bg/sluzhitel-na-ikonomicheskoto-ministerstvo-e-arestuvan-za-izmama-news270974.html", "text": "Служител на Министерството на икономиката заедно с още един човек са арестувани и обвинени за измама. Акцията на ДАНС и прокуратурата е проведена след подаден сигнал от министъра на икономиката Емил Караниколов в началото на октомври.\r\n\tРазследващите са установили, че служителят на министерството и негов съучастник са опитвали да измамят различни граждани, че могат да съдействат за максимално безвъзмездно финансиране по програма \"Енергийна ефективност\". Срещу това двамата са искали процент от сумата.\r\n\tЕдиният задържан е младши сътрудник от Главна дирекция \"Европейски фондове за конкурентоспособност\" при Министерството на икономиката. Съучастникът му се представял пред кандидат-бенефициентите за длъжностно лице от министерството. Той е осъждан многократно, в това число и за престъпления против собствеността.\r\n\tДвамата са задържани за 72 часа и са им повдигнати обвинения за измама в съучастие.", "date": "2017.10.25", "title": "Служител на икономическото министерство е арестуван за измама"}
{"url": "http://www.mediapool.bg/veloaleite-v-sofiya---vse-neshto-ne-e-nared-news270973.html", "text": "От няколко дни в София има нова велоалея - по централната улица \"Г. С Раковски\". Тя още не е довършена, но вече се преправя, а създаването ѝ предизвика спор така ли трябва да се прави и дали изобщо трябва да я има. Подобни дискусии имаше през годините при обособяването на почти всички трасета за велосипедисти в столицата и те неминуемо ще съпътстват изграждането на планираните през следващите години трасета.\r\n\tБезспорно София има нужда от велоалеи, особено ако общината иска да следва рекламираната в последно време политика за намаляване на колите в центъра на града за сметка на придвижването пеша и на колело. Негативната реакция, особено на хората, които ползват основно коли за придвижване, е очаквана. Всяка промяна на начина на живот предизвиква съпротива.\r\n\tОбщината обаче може да се опита да намали отпора с по-ясна информация какво има намерение да прави и с по-добро изпълнение на проектите за велоинфраструктура. Защото на почти всички трасета в града нещо не им е наред.\r\n\t\r\n\tПоредният пример за не изцяло премислен проект е този за велоалеята по ул. \"Раковски\". До момента е направено трасето от бул. \"Патриарх Евтимии\" до градината \"Кристал\". Алеята е всъщност велолента, тъй като е част от пътното платно. Обозначена е с жълта боя и т. нар. \"делинеатори\". На практика тя отне от лентите за автомобили, което според шофьори води до задръствания по улицата.\n\n\r\n\tСпоред арх. Петя Петрова от сдружение \"Велоеволюция\" проблем с велолентата в участъка между бул. \"Патриарх Евтимий\" и ул. \"Граф Игнатиев\" няма, тъй като и преди трасето за колелета там колите се движеха в по една лента доста по-широка от нужното. \"Широките ленти са предпоставка за по-висока от разрешената скорост\", добави Петрова. Проблем за шофьорите има след ул. \"Граф Игнатиев\" тъй като там доскорошните две ленти за движение във всяка посока в момента са лента и половина. \"Това обърква шофьорите\", коментира Петрова.\r\n\tСъздава и задръствания, тъй като се образува своеобразна фуния.\r\n\tПроект на сдружението за велоинфрастурктурата по улицата, направен преди години, предлага в този участък велолентата да става велоалея - т. е. да не е част от пътното платно и да е по-широка. От общината обаче не го възприели, тъй като имали резерви към сместването на различни решения за една и съща улица.\r\n\t\r\n\t\r\n\tСпоред Петрова проблем има с безопасността на кръстовището на ул. \"Раковски\" с ул. \"Гурко\". Там колоездачите пресичат пътя на колите, които завиват надясно, и това е предпоставка за инциденти. Според \"Велоеволюция\" решение на проблема са острови, които карат велосипедистите да направят завой и да пресекат ул. \"Гурко\" наравно с пешеходците. Това ги прави по-видими за шофьорите.\r\n\tСпоред зам.-кмета по транспорта Евгени Крусев велоалеята още не е готова и промени може да има, ако се окаже, че не е безопасна. Не е ясно защо не е търсено решение преди да бъде направена.\r\n\tЗаради недомислица велоалеята вече се преправя именно в участъка между улиците \"Иван Вазов\" и \"Гурко\" в посока бул. \"Патриарх Евтимий\". В сряда работници махаха сложените само преди дни \"делинеатори\", за да \"преместят\" алеята в най-дясната част на пътното платно и да се направи място за лента за десен завой към ул. \"Гурко\". Зам.-кметът Крусев обясни, че до новото решение се стигнало след консултации с \"Пътна полиция\". Той отново повтори, че велоалеята не е завършена.\r\n\tДруг проблем на велоалеята по ул. \"Раковски\" е, че по нея често има коли въпреки поставените разделители. Обикновено автомобилите спират за кратко. Някои зареждат магазините по улицата. В този участък на \"Раковски\" няма и място за таксита. \"Спирането и престоят по ул. \"Раковски\" винаги са били забранени\", коментира зам.-кметът по транспорта Евгени Крусев и добави, че стоянка за таксита има на ул. \"Иван Вазов\".\r\n\t\r\n\tВ момента новата велоалея свършва внезапно при ул. \"Шести септември\", след като минава през градината \"Кристал\". Направена е така, че при влизането в градината \"Кристал\" на практика има само алея за колелета, но не и място за пешеходци. От \"Велоеволюция\" смятат решението за неудачно и допълват, че през градината въобще не е нужно да се рисува велоалея.\r\n\tПлановете са недовършеното трасе да продължи от \"Кристал\" по ул. \"Париж\" и от там да стига до велоалеята на бул. \"Ал. Дондуков\".\r\n\t\r\n\tПри начертаването на алеята по ул. \"Раковски\" кметът на София Йорданка Фандъкова коментира, че има недоволство от страна на шофьорите, но това е начинът градът да стане по-чист. Тя добави, че общината ще продължи с изграждането на трасета за колоездачи. Планира се през следващата година да бъдат направени велоалеи по бул. \"Патриарх Евтимий\" и по бул. \"Скобелев\".\r\n\tВ началото на годината от общината обявиха, че ще се работи по проект за \"зелена велоалея\" по бул. \"Патриарх Евтимий\". Идеята е тя да е в средата на булеварда и да е озеленена. Не е ясно обаче дали предвиденото за догодина ново трасе за велосипедисти ще се изпълни по този начин. Сигурно е, че то ще стесни мястото за колите и по този булевард. Изграждането на алеята ще започне след приключването на работата по спирките на метрото в района.\r\n\tЗам.-кметът по транспорта Крусев обясни, че алеята по бул. \"Скобелев\" ще е в южната част на платното т. е. в посока от НДК към пл. \"Руски паметник\".\r\n\tЗа догодина остава и фактическото създаване на т.нар. успокоена зона в центъра на София. В малките улици по нея скоростта за движение ще бъде намалена на 30 км в час. Според решението на общинския съвет трябва да се направят и велоалеи. Такива обаче ще има само по улиците, които са достатъчно широки и могат да съберат места за паркиране в синя зона, велоалея и лента за коли. На останалите улици алеи с жълта маркировка няма да има, но ниската скорост на колите щяла да насърчи велосипедистите да минават по тях.\r\n\tКолелета ще продължат да се движат с колите, а не срещу тях въпреки становището на \"Велоеволюция\", че практиката за подобни зони от други държави показва, че е по-безопасно колоездачите да карат срещу колите. Според Крусев обаче опитът в София показал обратното.\r\n\t\r\n\tОсновните критики към велоалеите в столицата са за начина, по който се правят. Според арх. Петрова от \"Велоеволюция\" трябва ясно да се даде предимство на велосипедистите пред колите, което ще направи и карането на колело по-приятно и безопасно. В случая с трасето по \"Раковски\" или направеното преди години по бул. \"Гоце Делчев\" проблем има с колите, които излизат на главния път от малките улици. \"Често се случва колоездачите да трябва да изчакат автомобилите\", коментира Петрова. Според нея, за да се реши този проблем, тротоарите трябва да продължават и през пресечките. Това ще кара шофьорите да намалят скоростта и да внимават повече.\r\n\tПодобно предложение има общинският съветник от \"Реформаторския блок\" Прошко Прошков. Той добави, че проектите за велоалеи се правят от хора, които не карат велосипеди. Той е твърд привърженик на трасетата за колелета и смята, че навлизането на коли в центъра трябва да се ограничава още и дори да има синя зона и в неделя. Прошков припомни, че когато през 70-те години на миналия век в Холандия започва политиката по насърчаване на вело-пред автотранспорта, също има голям отпор от хората. \"Тогава общинските съветници са ходили с бронежилетки. Ако сега се опитат да върнат стария ред, бронежилетките няма да ги спасят\", коментира той.", "date": "2017.10.25", "title": "Велоалеите в София - все нещо не е наред"}
{"url": "http://www.mediapool.bg/borisov-pokani-hyundai-da-pravi-elektromobili-u-nas-news270976.html", "text": "Премиерът Бойко Борисов покани южнокорейски фирми да инвестират в производството на електромобили и бронирани машини в България, както и в сферата на информационните технологии. Това стана по време на посещението в София на южнокорейска делегация, водена от премиера на страната И Нак-йон. В сряда се проведе и българо-корейски бизнес форум, по време на който бе учредена Българо-корейска търговска и индустриална камара, която по думите на Борисов трябва да даде нова платформа за продължаване и развитие на търговските отношения между двете държави.\r\n\tБорисов посочи, че целта е да се издигне сътрудничеството между двете страни в геостратегически план за Европа, региона, както и за самата Република Корея.\r\n\tТой изрази задоволство, че в делегацията на И Нак-Йон са и директорите на \"Самсунг\" и \"Хюндай\" и отбеляза, че истинско геостратегическо сътрудничество между България и Корея ще има тогава, когато огромните корейски инвеститори влязат реално в България с реално производство.\r\n\tВ отговор южнокорейският премиер изрази надежда в България в скоро време да отвори врати завод на \"Хюндай\" и допълни, че догодина между България и Корея ще се открие съвместен комитет за икономика и индустрия.\r\n\tБългария в миналото има доста печални опити за сътрудничество с Южна Корея, надявам се днес да поставим едно ново начало, каза Борисов пред журналисти след срещата си с И Нак-йон, която предшестваше откриването на бизнес форума.\n\n\r\n\t\"Това ново начало има смисъл, ако подпишем големи договори. Корея е водеща в автомобилостроенето, предстои бум в развитие на електроавтомобилите. България е изключително място това да се развие в един голям завод. Същото важи за техните паркове в сферата на ИТ технологиите“, заяви Борисов.\r\n\tНо поканата на корейския премиер да посети страната Борисов каза, че я е приел, но подобна визита ще има смисъл, ако в България започне реално производство в ИТ сектора, в автомобилостроенето и в общо индустриално сътрудничество - главно във военна сфера и производството на бронирани машини в България.\r\n\tИ Нак-йон похвали България за водената добра икономическа политика и ниските корпоративни данъци, които допринасят за привличането на чужди инвеститори. Той изрази увереност, че икономическото сътрудничество между България и Корея ще се засили и също посочи като възможни сфери за сътрудничество енергетика, високите технологии, отбрана, индустрия и производството на автомобили.\r\n\t\"След като с прибера в Корея, ще предам на корейските силни компании в световен мащаб ентусиазма и съобщението на г-н Борисов да стимулираме корейски инвестиции в България“, каза южнокорейският премиер. Той е в България за тридневно посещение, фокусирано върху засилване на търговията и на друг икономически обмен между двете страни.\r\n\tВпечатлението, което имах при влизането в града от летище София беше, че България е динамично развиваща се икономика и има много отворена система, казал Ли пред южнокорейски бизнесмени, работещи у нас, цитиран от корейската агенция Йонхап.\r\n\tВ ситуация като тази, смятам, че ще има много работа, която нашите бизнесмени трябва да свършат. Надявам се, че всички вие да работите упорито и да играете ръководна роля за диверсифициране на сътрудничеството между двете страни, допълва той.", "date": "2017.10.25", "title": "Борисов покани \"Хюндай\" да прави електромобили у нас"}
{"url": "http://www.mediapool.bg/tri-zhertvi-i-izcheznala-zhena-sled-poroite-v-burgasko-news270947.html", "text": "Мъж и две жени загинаха в нощта срещу сряда при наводнението в Бургаска област, причинено от поройните дъждове, а друга възрастна жена е в неизвестност.\r\n\tИ трите жертви са възрастни и трудно подвижни хора, които са живеели в селата Полски извор, Ливада и Равнец. Изчезналата жена и от село Черни връх.\r\n\tНаводненията засегнаха осем села, както и южните квартали на Бургас. Свлачище е затрупало част от магистрала \"Тракия\".\r\n\tОбщина Камено е в бедствено положение. Частично бедствено положение е обявено и в Бургас. На места в областта валежите вече надхвърлят 100 л/кв.м. Очаква се обаче до четвъртък дъждовете да спрат, съобщиха от екоминистерството.\r\n\tЗаради бедствието премиерът Бойко Борисов спешно изпрати в региона министрите на вътрешните работи Валентин Радев, на регионалното развитие и благоустройството Николай Нанков и на околната среда и водите Нено Димов. Борисов увери, че се предприемат всички мерки за овладяване на ситуацията. Тежки машини на АПИ пътуват към най-засегнатите райони.\n\n\r\n\tОт икономическото министерство съобщиха, че седем каскадни микроязовира в област Бургас са със скъсани стени, но това не е причина за наводнението, тъй като те не могат да създадат приливна вълна. Съоръженията са едно под друго и късането на една стена води до преливането на следващия, обясни Милуш Кумчев, представител на държавната агенция, която отговаря за контрола на язовирите, пред БНР.\r\n\tНа проблемните язовири в Бургаско е назначен 24-часов контрол, съобщиха от икономическото министерство. Екипите на държавната агенция по метрология, която отговаря за водоемите у нас, постоянно обхождат седемте водоема със скъсаните стени.\r\n\tНа територията на община Камено преливат язовирите \"Чанаджик\" - 3 и 4, които съответно причиняват преливането на яз. \"Чотората\". Прелели са и водоемите \"Овощна градина\", \"Кокичина могила\" и \"Санър дере\". Всичките те са собственост на местната власт, но не са причина за жертвите, посочват от икономическото ведомстве.\r\n\tСпоред областния управител на Бургас Вълчо Чолаков състоянието на двата големи язовира – \"Ясна поляна\" и \"Ново Паничарево\", е добро и няма опасност от тяхното преливане.\r\n\tИмаме разрушени пътища, имаме разрушени къщи, много наводнени дворове, повредено имущество и конкретно в селата Черни връх, Полски извор, Ливада и Тръстиково, каца Чолаков.\r\n\tЗатворен е пътят за село Извор поради преливане на реката, както и пътят от Долно Езерово към село Братово. Непроходим е и пътят между селата Извор и Зидарово в община Созопол.\r\n\tРека Велека продължава да прелива в село Кости, наводнен е площадът на селото. Пътят Бургас – Средец е затворен заради разрушен мост. В община Камено има разрушени пътни настилки. Достъпът до много от населените места е затруднен. В трите най-пострадали селища водата е започнала да се оттича, каза още областният управител на Бургас.\r\n\tЗаради свлечената кал на магистрала \"Тракия\" е затруднено движението. Под вода е и манастирът \"Св. Богородица”, съобщи Нова телевизия.\r\n\tПо последна информация пет селища са без ток – това са селата Полски извор, Черни връх, Тръстиково, Резово и Синеморец.\r\n\tВ най-засегнатите райони са изпратени полицаи, които да дежурят и да пазят имуществото на хората.\r\n\tЕкипи на дирекциите \"Социално подпомагане\" в Бургаска област са в готовност да окажат подкрепа на пострадалите. След като се осигури достъп до засегнатите населени места и се направи оценка на щетите, социалните работници ще съдействат на пострадалите да подадат заявления за получаване на еднократната помощ от 325 лв.", "date": "2017.10.25", "title": "Три жертви и изчезнала жена след пороите в Бургаско"}
{"url": "http://www.mediapool.bg/shoible-gartsiya-izleze-ot-koshmara-na-krizata-news270945.html", "text": "Германският министър на финансите Волфганг Шойбле заяви, че Гърция е излязла от кошмара на кризата след реформи, за които той призна, че не би искал да налага на германците, съобщи Франс прес.\r\n\t \r\n\t\"Аз самият не бих искал да ми се наложи да налагам подобни реформи в Германия\", заяви министърът в последното си интервю на поста, дадено за гръцката телевизия \"Skai\". Той подчерта, че плановете за възстановяване, които страната приложи, са й позволили да излезе от ситуацията, която гръцкият журналист определи като \"кошмар\".\r\n\t \r\n\t\"Приключи се, цифрите показват, че през 2017 г. ситуацията се подобрява\", заяви Шойбле.\n\n\r\n\t \r\n\t\"Смятаме, че Гърция ще се възстанови без вземането на нови мерки и ще си върне достъпа до пазарите\" през август 2018 г., както е предвидено. Поради това няма да се наложи допълнително облекчаване на външния дълг, добави той.\r\n\t \r\n\t\"Проблемът на Гърция през следващото десетилетие не е в дълга\", а в продължаването на реформите, добави Шойбле. Той предупреди страната да внимава да не се върне назад.\r\n\t \r\n\tГърция трябва да спре да обвинява други за финансовите си проблеми и да се фокусира върху придържането към реформите, подчерта финансовият министър, мразен от мнозина гърци.\r\n\t \r\n\tТой призова Атина да поеме отговорността за финансовите си затруднения и да работи по проблема. \"Когато молите другите за заеми, не можете да ги обиждате за това, че са ви ги отпуснали. Няма никакъв смисъл\", заяви Шойбле, цитиран от Ройтерс.\r\n\t \r\n\t\"Проблемите на Гърция са проблеми на Гърция\", каза влиятелният германски политик.", "date": "2017.10.25", "title": "Шойбле: Гърция излезе от кошмара на кризата"}
{"url": "http://www.mediapool.bg/vyarno-ili-ne-vasil-velev-bulgaria-e-strana-s-otnositelno-visoki-dohodi-news270940.html", "text": "Средната годишна работна заплата в България през 2016 г. е била 11 539 лв. (5900 евро) при 10 535 лв. (5387 евро) през 2015 г., което прави ръст от 9.53%, става ясно от данните на Националния статистически институт (НСИ).\n\n\r\n\tРазходите на работодателите за труд  с 11% през второто тримесечие на 2017 г. в сравнение със същия период на предходната година на фона на около 4% ръст на икономиката, както твърди и Васил Велев.\r\n\tВ част от регионите на страната заплатата е наполовина по-ниска в сравнение с други. По  за 2015 г. средната заплата във Видин, Силистра, Благоевград, Кюстендил, Перник и Хасково се е движела около 7000 – 7500 лв. на година (тоест 580 лв. - 620 лв. на месец), докато в столицата тя е била 14 531 лв. (около 1200 лв. на месец).\r\n\tПо  на 2017 г. месечната средна брутна работна заплата в България е била 1040 лв. (532 евро), което е ръст с 9.9% спрямо второто тримесечие на 2016 г.\r\n\tНай-високи са заплатите в ИТ сектора и далекосъобщенията – средно 2306 лв. през второто тримесечие на 2017 г., а също и във финансите – 1815 лв., а най-ниски са в хотелиерството и ресторантьорството – 635 лв., и в строителството – 796 лв.\r\n\t\r\n\t\r\n\tЕвростат предоставя информация за заплатите и доходите в Европейския съюз с различна актуалност и в многообразни разрези. България е на дъното в ЕС в почти всички класации за нивото на доходите.\r\n\tНапример средната месечна заплата в промишлеността, строителството и услугите в България през 2014 г.  е била 420 евро на фона на 143 евро през 2002 г. Въпросните 420 евро са най-ниската стойност в сравнение с всички членки на ЕС (ЕС28 – 2278 евро), Черна гора (717 евро), Македония (490 евро), Сърбия (567 евро) и Турция (752 евро). Към този момент българската заплата се е равнявала на около 18% от средноевропейската.\r\n\t показват, че средностатистическият работник в България е получавал нетно, тоест като се извадят данъците и осигуровките, 4333 евро през 2015 г. при средно 24 183 евро за ЕС28, тоест отново около 18% от нетното възнаграждение в ЕС. За сравнение средната годишна нетна заплата в Румъния е била 5119 евро, в Литва – 6651 евро, в Хърватия – 8841 евро, в Чехия – 8940 евро, в Словения – 12062 евро. На върха е Люксембург с топ нетна заплата в размер на 38 630 евро за 2015 г.\r\n\tРумъния изпреварва България в негативната класация по отношение на , тоест всички доходи на хората, включително от лихви, наеми, пенсии, социални помощи и др. с извадени данъци и осигуровки.\r\n\tВ Румъния през 2016 г. този доход е бил в размер на 2448 евро за цялата година, а в България – 3151 евро при средно равнище за ЕС 16 468 евро, което означава, че и разполагаемият доход у нас е около 19% от средноевропейския. Преди десетина години, тоест през 2006 г., този доход у нас е бил над 50% по-нисък – 1384 евро, сочат още данните на европейската статистика.\r\n\t\r\n\tВ същото време ценовото равнище в България е много по-близо до средноевропейското в сравнение с доходите,  на Евростат.\r\n\tНапример по отношение на храните ценово равнище у нас е 71% от това в ЕС, на алкохола – 56%, а на дрехите – 81%. По отношение на , в България те са 52% от средните цени в ЕС, а на мебелите – 48%.\r\n\t\r\n\tОрганизацията за икономическо сътрудничество и развитие (ОИСР) също има списък на  в своите държави членки, но той е в долари. Например през 2016 г., за разлика от работника в България, който според НСИ е получил заплата средно около 6500 долара, то колегите му в Чехия са взели 23 722 долара по данни на ОИСР, в Естония – 23 621 долара, във Франция – 42 127 долара, в Германия – 46 389 долара, в Унгария – 21 711 долара, в Гърция – 25 124 долара, в Словения – 34 965 долара.\r\n\t\r\n\tЗа държавите с по-ниско благосъстояние обобщени сравнителни данни за нивото на заплащане се намират трудно, а достоверна информация предоставят предимно техните национални стастически офиси.\r\n\tВ изказването си Васил Велев споменава няколко държави, чиито работници биха били привлечени от българските заплати, което е в контекста на честото настояване на бизнеса държавата да премахне пречките пред вноса на евтини работници отвън.\r\n\tСпоред Националния  през септември 2017 г. средното възнаграждение в страната е било 831.3 беларуски рубли (към 362 евро) при около 531 евро средна заплата в България през второто тримесечие на 2017 г.\r\n\tСпоред Националното  средната брутна заплата в страната през първото тримесечие на 2017 г. е била в размер на 5218.9 молдовски леи (около 257 евро), което също е чувствително по-ниско в сравнение с българските заплати.\r\n\tПо данни на Службата за  на Украйна, която е другата цитирана от Велев националност, средната заплата в страната за периода януари-август 2017 г. е била 6784 украински гривни (около 216 евро).\r\n\tРаботещите в Армения, която също се споменава от Велев, получават средно 191 891 драми (около 338 евро) по данни към август 2017 г. на Националната.\r\n\tИзброените Васил Велев очевидно атрактивни за българските работодатели дестинации за привличане на работна ръка действително са сред държавите с най-ниското възможно ниво на заплащане в цяла Европа, по-ниско дори от съседни страни като Турция, Сърбия, Македония, които не членуват в ЕС. Това вероятно показва, че бизнесът детайлно е проучил откъде в близките региони може да се снабди с евтина работна ръка.\r\n\tВ подобен списък могат да влязат също страни като Азербайджан, Грузия, Казахстан, Албания, където средната заплата се движи около 300 – 400 евро и вероятно работниците от тези държави биха били атрактивни като цена на труда за българските работодатели.\r\n\tДанните за азиатските и африканските страни са по-ненадеждни, но българските фирми могат да се опитат да върнат интереса към нашия трудов пазар например на виетнамците, които взимат по около 200 евро на месец. Около 250-300 долара месечно пък получават работещите в Алжир, Тунис и Етиопия.\r\n\t\r\n\tСпоред популярния сайт за сравнение на издръжката на живота  България е на 67-а позиция сред 116 държави в света, тоест около средата на класацията, със средна нетна заплата от 560 долара. По-високи са възнагражденията в Турция, Йордания, Ирак, Русия, Аржентина, Коста Рика, Китай и др. По-ниски от българските са заплатите в Гватемала, Ямайка, Иран, Босна и Херцеговина и др.\r\n\tСпоред друга класация на Numbeo – на месечната , София е на 154-а позиция сред 186 града със заплата от 568 евро. Пловдив и Варна са още по-назад в списъка – на 165-а и 167-а позиция, като в близост са градове в Румъния, Косово, Русия, Албания, Украйна, Молдова. Най-много получават в Цюрих – близо 5200 евро нетно.\r\n\t, която обаче не е на официална институция, поставя България на 53-о място по доходи сред 88 държави. Средномесечният доход за 2016 г. у нас е изчислен на 623 долара на фона на възнаграждения от по 2000 долара - 4000 долара в повечето от развитите страни и на 200 – 400 долара в слабо развитите.", "date": "2017.10.25", "title": "Вярно или не? Васил Велев: България е страна с относително високи доходи"}
{"url": "http://www.mediapool.bg/optimistichen-grafik-za-dostroyavaneto-na-magistralite-nacherta-nankov-news270970.html", "text": "Оптимистичен график за довършването на магистралите в България начерта строителният министър Николай Нанков пред Нова телевизия в сряда.\r\n\tТой обеща до три години да бъде готова магистралата от София до Калотина, през следващата да започне дострояването на \"Хемус\" (София – Варна) и пускането на търговете за новата Русе – Велико Търново. Нанков не се ангажира със срокове кога ще бъдат завършени, но посочи, че сме три пъти по-бързи в строителството на магистрални отсечки спрямо Сърбия.\r\n\tОт 2010 г. досега западната ни съседка е пуснала в експлоатация 110 км нови магистрални участъци, докато в България са въведени 350 км, каза Нанков.\r\n\tБългария строи магистралните си участъци с безвъзмездно финансиране от Европейския съюз по линия на оперативните програми – до 80% от средствата, а останалите идват от националния бюджет. Сърбия строи магистралите си със заеми от международните финансови институции.\r\n\tНанков наблегна, че пътният сектор у нас е \"изключително недофинансиран\" през последните 30 години. По думите му необходимите средства за поддръжката на републиканската пътна мрежа на годишна база са над 1.2 млрд. лв. Приходите от винетни такси, с които пътната агенция разполага и влага в поддръжката на пътищата, са около 300 млн. лв., което включва и зимното почистване, струващо годишно между 57 – 80 млн. лв., каза Нанков. По думите му решението на проблема е въвеждането на тол таксите.\r\n\tАмбицията е това да се случи до края на следващата година, но в момента търгът се обжалва и не е ясно кога ще има избран изпълнител.\r\n\tМагистралата от София до Калотина (50 км) ще е готова до 3 години, обеща Нанков. Той призна, че в момента по международния транспортен коридор номер 10, който тръгва от Лондон, минава през Западна Европа, Балканите и от там през Близкия изток стига до Техеран и Калкута в Индия, единствено българският участък все още не е изграден.\r\n\tВ момента тече търгът за избор на изпълнител на два участъка на българска територия. Той ще бъде с габарити малко по-тесни от тези на магистрала – 27 м, за магистрала е 29 м, стана ясно от обясненията на Нанков. Причината според пътни специалисти е тежкият участък след границата от Калотина до Драгоман. От Драгоман до Сливница ще се ползва съществуващото трасе, като ще се изгради по още една аварийна лента в двете посоки, стана ясно от обясненията на Нанков.\r\n\tЗаради това, че аварийната лента е малко по-тясна от тази при магистралите, проектната скорост за движение е 100 км/ч, което означавало, че по магистралата ще може да се кара със скорост от 120 км/ч, обясни Нанков.\r\n\tМагистралата между Русе и Велико Търново (133 км) също ще бъде с по-малък габарит 27 м, спрямо класическия от 29 м, стана ясно от думите на Нанков.\r\n\t\"Ако до края на годината има взето решение по ОВОС за трасето, през 2018 г. ще можем да започнем търговете\", каза строителният министър. Докладът за оценката за въздействие на околната среда беше публикуван във вторник на страницата на пътната агенция, а 10-те обществени обсъждания (по едно във всяка община, през която минава трасето) ще бъдат проведени в края на ноември, началото на декември 2017 г.\r\n\tТърговете за строителство ще тръгнат през 2018 г. с обхода на град Бяла (40 км), където често стават пътни инциденти. След това ще се продължи с участъка Русе – Бяла (35 км), а последен ще се строи този между Бяла и Велико Търново (58 км), стана ясно от обясненията на Нанков.\r\n\t\n\n\r\n\tДоизграждането на магистрала \"Хемус\" тръгва напролет с отсечката от Ябланица до разклона за Тетевен (10 км). В момента тече проектирането на трасето, за което има избран изпълнител, каза Нанков. По думите му участъкът трябва да е готов до края на 2019 г.\r\n\tВ ход е и проектирането на следващите 50 км от магистралата от разклона за Тетевен до разклона за Плевен/ Ловеч. Този участък е разделен на три отсечки – една с дължина 14 км, а другите две от по 18 км. По думите на Нанков проектирането им трябва да приключи през 2018 г. и тогава да бъде пусната обществената поръчка за избор на изпълнител. Самото строителство ще отнеме около две години.\r\n\tПрез следващата година ще започне и строителството на 16.2 км от магистрала \"Хемус\" на участъка от Белокопитово до пътен възел Буховци, каза Нанков. За този участък има избран строител и там в момента тече проектиране.\r\n\tНанков увери, че строителството на магистрала \"Струма\" се изпълнява по график, а 25-километровият участък от Кресна до Сандански ще бъде изграден за по-кратки от заложените срокове – до края на 2018 г.\r\n\t\r\n\tУчастъкът от Благоевград до Крупник с дължина от 13 км ще бъде готов до края на 2019 г., каза Нанков. Той обясни по-дългия срок на строителство с изграждането на над 10 тежки пътни съоръжения, укрепване на река Струма и две премоствания.\r\n\t\r\n\tЗа най-тежката отсечка през Кресненското дефиле вече има решение по ОВОС, което е подписано от министъра на околната среда и водите. Строителният министър е сигурен, че докладът по ОВОС ще бъде обжалван.\r\n\t\"Дори и да има обжалвания, през 2019 г. ще можем да започнем строителството по график\", твърди Нанков. Практически обаче това няма как да се случи, защото все още дори не е публикувана обществената поръчка за избор на изпълнител.", "date": "2017.10.25", "title": "Оптимистичен график за дострояването на магистралите начерта Нанков"}
{"url": "http://www.mediapool.bg/ek-borbata-sreshtu-koruptsiyata-v-bulgaria-vse-oshte-ne-e-dostatachno-efektivna-news270948.html", "text": "Борбата срещу корупцията и организираната престъпност в България все още не е достатъчно ефективна, заяви еврокомисарят по правосъдието Вера Йоурова,\r\n\t \r\n\t, каза Йоурова  пред БНР.\r\n\t \r\n\tЕврокомисарят по правосъдието е на официално посещение у нас в сряда и четвъртък.\n\n\r\n\t \r\n\t, добави тя.", "date": "2017.10.25", "title": "ЕК: Борбата срещу корупцията в България все още не е достатъчно ефективна"}
{"url": "http://www.mediapool.bg/kyurdite-gotovi-da-zamrazyat-rezultatite-ot-referenduma-za-da-pregovaryat-s-bagdad-news270946.html", "text": "Регионалното правителство на Кюрдистан предложи да замрази резултатите от произведения референдум за независимост, за да позволи продължаването на диалог с Багдад и да се избегне по-нататъшно насилие, съобщиха световните агенции.\r\n\t \r\n\t\"Продължаващите сблъсъци няма да доведат никоя страна до победа, но ще тласнат държавата към безредици и хаос, като ще засегнат всички аспекти на живота\", се казва в изявление на регионалното правителство. \r\n\t \r\n\tКюрдските лидери предлагат незабавно прекратяване на огъня в Кюрдистан, замразяването на резултатите от референдума и започването на открит диалог с федералното правителство в Багдад, който ще се базира на иракската конституция.\n\n\r\n\t \r\n\t92 на сто от кюрдите гласуваха за независимост на спорния референдум миналия месец, припомня ДПА", "date": "2017.10.25", "title": "Кюрдите готови да замразят резултатите от референдума, за да преговарят с Багдад"}
{"url": "http://www.mediapool.bg/13-ot-horata-s-zhilishten-kredit-ne-znayat-kak-se-formira-lihvata-im-news270975.html", "text": "32% от българите, които изплащат ипотечен кредит, не знаят как се формира лихвата им. Друга 1/3 от хората обаче имат съвсем ясна представа и посочват, че лихвата им е образувана на база пазарен индекс и надбавка.\r\n\tТова става ясно от , проведено през август сред 1100 потребители.\r\n\tНовата формула за образуване на лихвите чрез пазарен индекс бе въведена през лятото на 2014 г. При по-старите кредити обаче цената зависи от индекси, определяни от самата банка.\r\n\t35% от хората отговарят, че лихвата по договора им е фиксирана, срещу 37%, които посочват, че процентът е плаващ. В същото време на пазара почти не може да се срещне продукт за ипотека с фиксирана лихва в дългосрочен план.\r\n\t70% от анкетираните казват, че биха желали фиксирана лихва за целия срок на кредита, сочат още резултатите от проучването. Според тях за хората най-важно е лихвата да е ясна и да може да се прогнозира.\n\n\r\n\tХората продължават да предпочитат заеми в левове, става ясно още от данните.\r\n\tАнкетата показва, че 32% от потребителите ползват ипотечен кредит, а 36% от неползващите възнамеряват да кандидатстват за такъв.\r\n\tИзборът на кредитор продължава да се базира на лични впечатления, придобити пряко. 32% от далите отговор са направили избора си след посещение на клон или офис на кредитора. На второ място се нарежда приемане на предложението на обслужващата банка (23%). Сравнението на оферти в интернет придобива все повече значение и се нарежда на трето място като отправна точка при търсене на кредит (17%).\r\n\tВ сравнение с предходни проучвания съществено значение при избора на оферта вече има т. нар. годишен процент на разходите (ГПР), който включва не само лихвата, но и таксите и комисионите. Лихвата остава сред водещите критерии.\r\n\tНай-популярни продължават да бъдат кредитите за суми от 25 000 до 75 000 лв. Между 15 и 20 г. пък е предпочитаният период за връщането на кредита.\r\n\tХората, които вече имат жилищен кредит, смятат цената на заемите за умерена (39%). Въпреки това делът на тези, които считат, че кредитите са скъпи, остава висок - 26%. Макар условията по кредити да се подобряват, 52% от анкетираните продължават да считат, че нивата на лихвите могат още да паднат.\r\n\tХората, които все още нямат кредити обаче, считат, че те са скъпи. Тяхното мнение е базирано на впечатленията им за размера на лихвите, които считат за високи (39%). Като „високи“ те определят и първоначалните еднократни такси (24%).\r\n\tЖелаещите ипотечен кредит предпочитат бъдещата им месечна вноска да е в границите 300 – 400 лв.\r\n\tОт хората, които не желаят да ползват кредит, 31% казват, че основната причина за това е, че имат собствено жилище и нямат нужда от заем за ново. 19% не желаят да задлъжняват, а 18% не са съгласни с политиката на банките за едностранна промяна на условията по кредитите.", "date": "2017.10.25", "title": "1/3 от хората с жилищен кредит не знаят как се формира лихвата им"}
{"url": "http://www.mediapool.bg/spetssadiite-shte-vzemat-po-20-000-lv-otgore-za-polovin-delo-na-godina-news270966.html", "text": "За последните три години прокуратурата е внесла точно 26 дела за т.нар. \"корупционни престъпления\" срещу хора от върховете на властта. Това прави близо девет дела на година, които от началото на ноември тази година ще се гледат от Специализирания наказателен съд. В момента тези дела са подсъдни на Софийския градски съд (СГС).\r\n\tСтатистиката, предоставена от СГС, напълно разбива мита, лансиран от управляващите, че спецсъдиите трябва да получат по шест заплати отгоре на година, за да не блокират от допълнителната работа.\r\n\tШестте заплати отгоре за всички магистрати и съдебни служители в специализираните звена на съдебната система ще струват на бюджета около 2 милиона лева годишно, показва справка на Mediapool. Приемането на проекта на ГЕРБ, \"Обединени патриоти\", ДПС и \"Воля\" от Народното събрание е на финална фаза. Предстои гласуване на второ четене в пленарна зала.\r\n\t\r\n\tПървоинстанционен спецсъдия с десетгодишен стаж получава около 3400 лева брутна заплата на месец. Ако получи допълнително шест заплати, неговото годишно възнаграждение ще достигне 61 200 лв. Точно толкова получават и върховните съдии.\n\n\r\n\tВ Специализирания наказателен съд работят 18 съдии, на които ще бъдат възложени допълнително девет дела за \"корупционни престъпления\" по върховете на властта. Това е при условие, че прокуратурата продължи да внася такива дела със същата скорост, както и досега. Сметките показват, че на съдия се пада по половин дело на година срещу 20 000 лева по-голяма годишна заплата.\r\n\tИронията е, че на практика само половината съдии ще разглеждат такива дела, а останалите ще получават огромни заплати за нищо. На този фон шестте заплати отгоре и за съдебните служители изглеждат повече от необяснимо за подобен нищожен приток от документи.\r\n\tЕто какво се казва в мотивите за внасянето на поправките в Закона за съдебната власт, които ще осигурят увеличените заплати: \r\n\tСтатистиката еднозначно показва, че когато управляващите, ДПС и \"Воля\" са писали тези мотиви, са били в пълно неведение какво точно предлагат. Според тях девет дела на година е \"огромен\" обем от дела.\r\n\tИзвън моралната страна на въпроса, новите заплати се оспорват от редица съдии и с правни аргументи. Има сериозни опасения, че властта се опитва да прокара противоконституционни промени за спецсъдилищата. Проблемът е, че вкарването на делата срещу определена категория лица в отделен съд означава, че се създава специално (извънредно) съдилище - трибунал, а не специализирано съдилище. А това е забранено изрично от конституцията. Сега на тези съдии се раздават и извънредни заплати, което само потвърждава това впечатление.\r\n\t\r\n\tЗа сравнение за същия близо тригодишен период в Наказателното отделение на Софийския градски съд са постъпили за разглеждане 8300 дела. Това прави по около 2750 дела на година.\r\n\tГрадският съд разглежда наказателни дела едновременно като първа и втора инстанция.\r\n\tУправляващите решиха ВСС да може да отпуска допълнително пари за прекомерно натоварване, но сумата не е фиксирана. Т.е. пари може и да не се дадат, ако в бюджета не бъде предвидено подобно плащане.\r\n\tСпециализираният наказателен съд е само първоинстанционен. За последните три години той разглежда по 100 дела от общ характер.", "date": "2017.10.25", "title": "Спецсъдиите ще вземат по 20 000 лв отгоре за половин дело на година"}
{"url": "http://www.mediapool.bg/si-tszinpin-betonira-vlastta-si-v-kitai-bez-da-posochi-svoi-naslednik-news270949.html", "text": "Новоизбраният Централен комитет на Китайската комунистическа партия преизбра в сряда Си Цзинпин за генерален секретар на партията и определи останалите членове на Политическото бюро, което на практика управлява Китай. Преизбран в комитета бе премиерът Ли Къцян. Си Цзинпин бе избран и за председател на Военния съвет на ЦК.\r\n\t \r\n\tИзкачвайки се по стълбицата на партийната бюрокрация, Си заема постове в крайморските източни провинции Фуцзян и Чжъцзян, които са сред най-развитите в икономически план. През октомври 2007 г. влиза в \"светая светих\" на партийния апарат - Постоянния комитет на Политбюрото на ЦК на ККП. През 2008 е назначен за зам.-председател на КНР, през 2010 - зам.-председател на Военния съвет на ЦК, а през 2012 г. оглавява Съвета.\r\n\t \r\n\tПрез ноември 2012 г. пленум на предишния ЦК на ККП за пръв път избира Си Цзинпин за генерален секретар.\r\n\tДПА отбелязва, че водещи световни медии не са били допуснати днес на официалното представяне на новия Постоянен комитет на Политбюро на ККП.\r\n\t \n\n\r\n\tЖурналисти от Би Би Си, \"Икономист\", \"Файненшъл таймс\", \"Гардиън\" и \"Ню Йорк таймс\" не бяха допуснати на събитието, за разлика от много други чужди медии, съобщи в декларация в Туитър Клубът на чуждестранните кореспонденти в Китай. \"Трудно е да не се направи изводът, че тези медии не бяха допуснати, за да се отправи послание\", написа клубът в декларацията. \"Да се използва достъпът на медиите като инструмент за наказване на журналисти, чиято работа китайските власти не одобряват, е грубо нарушение на принципите на свободата на словото\", гласи декларацията.\r\n\t \r\n\tКореспондентката на Би Би Си в Китай Кари Грейси заяви, че не е била съобщена официална причина, но \"неофициално на журналистите е било казано, че причината е начинът, по който отразяват събитията\".\r\n\t \r\n\tПрезидентът Си Цзинпин каза пред журналистите, присъствали на представянето, че не са необходими \"щедри хвалби\", но че са добре дошли \"обективно отразяване и конструктивни предложения\", добавя ДПА.\r\n\t \r\n\tСи не посочи свой наследник\r\n\t\r\n\tСи Цзинпин, който е на власт от края на 2012 г., със сигурност ще бъде преизбран и за още един мандат на най-високия държавен пост през март догодина, отбелязва Франс прес. Ден по-рано името на Си беше вписано в партийния устав, което се случва за пръв път от времето на Мао Цзедун. Мислите на Си Цзинпин ще бъдат пътеводни идеи за работата на партията, гласи внесена поправка в устава на партията.\r\n\t \r\n\tТова му осигурява статут, близък до този на основателя на режима - Мао Цзедун, отбелязва френският в. \"Фигаро\". Това признание ще осигури на 64-годишния китайски ръководител внушителна власт и авторитет, тъй като ще е трудно да се противопоставиш на онзи, чиято доктрина е канонизирана от партията. То може да му даде възможност също да остане дълго на власт (и след 2022 г.) като генерален секретар на партията (въпреки възрастовото ограничение от 68 години) или на друг стратегически пост, откъдето би могъл да продължи да дърпа конците, допълва френският всекидневник.\r\n\t \r\n\tКитай обяви новите си висши лидери, нарушавайки традицията, като не назова приемник на президента Си Цзинпин, акцентира на сайта си Би Би Си. Пропускът бетонира хватката на Си върху Китай за следващите пет години, а може би и повече.\r\n\t \r\n\tВ седемчленния постоянен комитет на Политбюро - най-могъщата институция в страната - има пет нови назначения. Освен Си единствено 62-годишният премиерът Ли Къцян запазва поста си в комитета.\r\n\t \r\n\tВ последните десетилетия китайските лидери номинираха един или повече възможни свои приемници в Постоянния комитет в началото на последния си мандат, очертавайки ясна линия на приемственост. Имаше спекулации, че Си може да издигне своето протеже Чън Минър и партийния секретар на Гуандун Ху Чунхуа , и двамата на по петдесет и няколко години - достатъчно млади, за да бъдат смятани за подходящи приемници.\r\n\t \r\n\tНо всички мъже в тъмни костюми, които се появиха на подиума днес, бяха над 60-годишни и най-вероятно ще се пенсионират в края на този петгодишен мандат. Липсата на ясен наследник повдига въпроса колко дълго възнамерява да управлява Си Цзинпин, отбелязва Би Би Си.\r\n\t\r\n\tКитайският лидер има толкова титли (повече от дузина), че го наричат \"председателя на всичко\". Той е президент, генерален секретар на комунистическата партия и председател на Централната военна комисия, оглавява работни групи по всевъзможни въпроси - от Тайван до сигурността в интернет. Миналата година той беше провъзгласен и за \"основен лидер\" на партията - звание, което го издига на същия пиедестал като Мао, Дън Сяопин и Цзян Цзъмин и макар да не носи специални правомощия, дава знак, че Си не бива да бъде предизвикван, пише в. \"Ню Йорк таймс\".", "date": "2017.10.25", "title": "Си Цзинпин бетонира властта си в Китай без да посочи свой наследник"}
{"url": "http://www.mediapool.bg/vtori-senator-ot-republikanskata-partiya-na-sasht-vleze-v-konfrontatsiya-s-tramp-news270950.html", "text": "Сенаторът от Републиканската партия на САЩ Джеф Флейк, критично настроен към президента Доналд Тръмп, заяви, че няма да се кандидатира за нов мандат, за да може да си позволи да говори свободно, предадоха световните агенции.\r\n\t \r\n\tСенаторът от Аризона изнесе снощи 17-минутна реч в Сената, в която описа каква опасност за демокрацията представлява според него управлението на Тръмп. Той подчерта, че няма да бъде съучастник на власт, която смята за недостойна и няма да мълчи, отбелязва Франс прес.\r\n\t \r\n\t\"Не трябва никога да смятаме за нормално отслабването на нашите демократични идеали\", предупреди сенаторът, цитиран от ДПА. \"Никога не трябва смирено да приемаме всекидневното разделение на нашата страна\", добави той.\r\n\t \r\n\t\"Личните атаки, заплахите срещу принципи, свободи и институции, очевидното пренебрегване на истината и благоприличието, опасните провокации по причини, често най-дребнави и лични, причини, които нямат нищо общо с добруването на хората, на които сме били избрани да служим. Нито една от тези възмутителни черти на сегашната ни политика не трябва никога да бъде смятана за нормална\", подчерта Флейк.\r\n\t \r\n\tТой заяви, че е решил да не се кандидатира, за да не загуби първичните избори на Републиканската партия от подкрепящ Тръмп кандидат. Той посочи, че голяма част от партията вече не споделя вярата му в ограниченото правителство, свободната търговия и имиграцията.\r\n\t \n\n\r\n\tГоворителката на Белия дом Сара Сандърс заяви, че Флейк \"вероятно е взел добро решение\", като не се кандидатира в Аризона. Тя припомни негови предишни изказвания срещу Тръмп и посочи, че подкрепата за сенатора в родния му щат спада.\r\n\t \r\n\tНападките на двамата сенатори от Републиканската партия засенчиха опитите на Тръмп да събере подкрепа в Сената за плановете си за намаляване на данъците, отбелязва Ройтерс.\r\n\t \r\n\tПо-рано Тръмп влезе в остър конфликт със сенатора от Републиканската партия Боб Коркър и двамата републиканци си размениха обиди в Туитър, припомня ДПА. Коркър е най-високопоставеният представител на партията в Комисията по външни отношения на Сената, но също няма да се кандидатира за нов мандат.\r\n\t \r\n\tПо-рано Коркър беше заявил в телевизионно интервю, че Тръмп трябва \"да остави външната политика на професионалистите\" и да остави на Конгреса изработването на данъчна реформа.\r\n\t \r\n\t\"Президентът изпитва голямо затруднение с истината\", заяви Коркър в интервю за телевизия Си Ен Ен в Капитолия, където Тръмп трябва да се срещне със сенатори по-късно през деня, за да постигне съгласие за данъчна реформа.\r\n\t \r\n\t\"Той целенасочено руши отношенията, които имаме по света и които са полезни за нашата страна\", каза Коркър.\r\n\t \r\n\t\"Мисля, че това, с което той ще бъде запомнен най-вече, е унижението на нашата страна\", заяви сенаторът.", "date": "2017.10.25", "title": "Втори сенатор от Републиканската партия на САЩ влезе в конфронтация с Тръмп"}
{"url": "http://www.mediapool.bg/nikolai-nenchev-otkazat-na-pilotite-da-letyat-e-opit-za-palzyasht-prevrat-news270951.html", "text": "Отказът на пилотите от \"Граф Игнатиево\" да летят е опит за пълзящ преврат, заяви бившият военен министър Николай Ненчев в сряда. \r\n\t \r\n\tНенчев призова за бързо разследване от военната полиция, ДАНС и разузнаването. По думите му случаят може да се окаже лавинообразен  и да доведе до други протести и до обтягане на отношенията вътре в структурите на отбраната. \r\n\t \r\n\t”За да постъпят по този начин, очевидно тези хора имат основание да вярват в една подкрепа, която очевидно е на високо ниво”, коментира бившият министър на отбраната пред БНР.\n\n\r\n\t \r\n\tВъв вторник сутринта бойните пилоти масово отказаха да летят, тъй като се чувстват несигурни да изпълнят задачите си. Въпреки че военният министър Красимир Каракачанов заяви, че случаят не е ”бунт или стачка”, напрежението в базата е известно отдавна. Пилотите се чувстват обидени от поредното отлагане на проекта за нов тип изтребители и окаяното състояние на наличните съветски изтребители МиГ 29.\r\n\t \r\n\t\"Ситуацията прилича на пуч, на пълзящ държавен преврат, опит за дестабилизация на държавата и на правителството, опит за извиване на ръце. Виждам елемент на организация, който на този етап изглежда: направете всичко възможно, дайте ни \"Грипен”, допълни Ненчев пред бТВ.\r\n\t \r\n\tВ качеството си на военен министър Ненчев беше в конфликт с президента Румен Радев, койтто тогава командваше Военновъздушните сили. Преди две години в знак на протест Радев дори хвърли оставка като командир на ВВС, но след това набързо бе разубеден от премиера Бойко Борисов. През последните месеци държавният глава влезе в челен сблъсък с управляващите заради отказа им да закупят бързо новите шведски самолети \"Грипен\" и парламентарното разследване на проекта за придобиване на нов тип изтребители. \r\n\t \r\n\tНенчев коментира още, че ВВС са останали без изтребители заради забавянето на процедурата по закупуване на нов самолет. Решението му да бъдат закупени 10 нови и ремонтирани  двигатели за МиГ-29 от Русия трябвало да обезпечи преходния период.\r\n\t \r\n\t\"По онова време не съм имал никакво съмнение, че ще сключим договор в края на 2016 г. за новите изтребители. Ако бяхме подписали, след година и половина – две щяхме да получим първите самолети”, каза Ненчев.\r\n\t \r\n\tКъм момента обаче има  и с поръчаните двигатели за МиГ-овете. Oсем от доставените 10 нови и ремонтирани двигатели от Русия не са приети и вкарани в експлоатация, защото липсват оригиналните формуляри на производителя и така не се знае кога са произведени, колко време са работили и най-важното - какъв е остатъчният им ресурс.\r\n\t \r\n\tПо думите на Ненчев случилото се в авиобазата \"Граф Игнатиево\" вече е на бюрото на генералния секретар на НАТО.\r\n\t \r\n\t\"Ако българските пилоти откажат да изпълняват задълженията си при момент на криза, ако тези хора не се почувстват добре, кой ще защитава националния суверенитет на страната?”, каза Ненчев.", "date": "2017.10.25", "title": "Николай Ненчев: Отказът на пилотите да летят е опит за пълзящ преврат"}
{"url": "http://www.mediapool.bg/2018-byudzhet-na-maskiraniya-sotsializam-news270952.html", "text": "Всяка година горе долу по това време финансовият министър представя бюджета на България за следващата. Така е от десетилетия - било е и по времето на непобедилия, и на победилия, и на зрелия социализъм. Така е и сега - по времето на маскирания социализъм. Защо е маскиран ли? Защото, май само на книга скъсахме с него. Целият ни живот зависна между социализма и демокрацията. Бюджета, най-вече! Няма и следа в бюджет 2018 от финансиране на дългосрочни проекти. Липсва ясен и предварително широко обсъден приоритет на нацията, чието финансиране да се гарантира за десетилетия напред. А, защо е социализъм всички знаем. И по времето на НРБ и сега разпределянето на приходите се прави на принципа “за всекиго по нещо”.\r\n\t \r\n\tВинаги като чета мотивите към който и да е бюджет се изумявам (и чак умилявам), че нямало достатъчно пари, за да се осъществят всички хубави идеи на управляващите партии. И че ако съберем само още няколко милиарда, ще настъпи такъв живот, че само ще си викаме: Дано!\r\n\t \r\n\tТова обаче просто не е вярно. Всяка година бюджетът разпределя над 35 млрд. лева, а за догодина цифрата е почти 40 млрд. лв. Проблемът е, че тези пари потъват в черни дупки, които никой не иска да запуши. Защото ще трябва да се захване с непопулярни и тежки реформи, които ще му докарат недоволни протестиращи под прозорците, а това направо ще му утрепе рейтинга. Да не говорим, че плодовете и славата остават за неговите наследници, които ще извадят късмета да управляват страната след 5-10-15 години. А и няма нищо по-удобно от контролирания електорат - онези хора, които разчитат главно на държавата, за да вържат двата края, и които са готови да гласуват за всеки, които им обещае 5-10 лв. повече месечно. Затова и правителствата се държат като господари, а не като слуги на обществото. Те \"дават\", \"даряват\", \"смиляват се\", но не управляват.\n\n\r\n\t \r\n\tВсичко това ясно личи и в бюджета за 2018 година.\r\n\t \r\n\t- При добре развиваща се икономика (4% очакван ръст) пак се увеличават данъци, осигуровки, минимални осигурителни прагове, акцизи, и се трупа дефицит от 1,1 млрд. лв.\r\n\t \r\n\t- Най-много пари отиват за социално подпомагане - 13 млрд. лв. или 35% повече от миналата година. Но по-голямата част от тях са за пенсии, които ще се увеличат едва с 3.8%. Гарантираният минимален доход се вдига с 10 лв., детските за 1 дете - с 3 лв., другите социални плащания - също долу-горе с толкова. Мижави резултати на фона на огромните суми, защото не са запушени пробойните нито при инвалидните пенсии, нито при ранното пенсиониране.\r\n\t \r\n\t- С 14% (до 3 млрд. лв.) се увеличават парите за образование. Но от това качеството няма да се подобри, защото всичко потъва в плащания на калпак. Няма нито визия, нито желание за промяна на качеството нито на преподаването, нито на образователния процес. Ако искаме да последваме първенци като Финландия в образоването и реализацията на нашите деца, трябва да обособим специален фонд и ясно разписан проект за модернизация на образованието в България. Това обаче е сложно! Я да си караме постарому с бюджета за образование - с много счетоводство и никакви смислени идеи.\r\n\t \r\n\t- С 12% повече или общо 14 млрд. лв. ще получи здравеопазването, но системата ще продължи да бъде източвана, защото не се предвиждат никакви мерки срещу мошениците и затягане на контрола. Единственото, което управляващите успяха да измъдрят, е да орежат правата на всички българи, намалявайки обезщетението за първите три дни болничен. Засега тази несправедливост е спряна, но е показателна за това, че е по-лесно да се накажат всички, отколкото да се заловят и накажат тарикатите.\r\n\t \r\n\t- 90% от гигантския бюджет на МВР от 1.3 млрд. лв. отиват за заплати!?! А полицаите справедливо протестират срещу ниското заплащане, липсата на облекло и техника! Просто чиновниците там са твърде много и никой не желае да прекрати порочната практика те да получават колкото хората, които работят на улицата и рискуват живота си.\r\n\t \r\n\t- Същият е проблемът и при министерството на отбраната - 911 млн. лв. от 1.2 млрд. бюджет отиват за заплати! Откъде пари за превъоръжаване? Летците вече приземиха бойните самолети, които се разпадат. Скоро и другите войски ще ги последват в протестите. Докато комисионерите във високите си кабинети се надцакват и наумуват, войската ще се самозакрие.\r\n\t \r\n\tТака че пари има! Ефективно управление липсва!", "date": "2017.10.25", "title": "2018: Бюджет на маскирания социализъм"}
{"url": "http://www.mediapool.bg/vitsepremierat-valeri-simeonov-e-osaden-za-antiromska-rech-na-omrazata-news270953.html", "text": "Вицепремиерът и лидер на НФСБ Валери Симеонов е осъден за разпространяване на антиромска реч на омразата. председател на Националния съвет за сътрудничество по етническите и интеграционните въпроси.\r\n\t \r\n\tСтава дума за изявлението му от трибуната на Народното събрание през декември 2014 година, в който той обяви, че ромите са се превърнали в \"нагли, самонадеяни и озверели човекоподобни, изискващи право на заплати без да полагат труд, изискващи помощи по болест без да са болни, детски за деца, които играят с прасетата на улицата, и майчински помощи за жени с инстинкти на улични кучки\".\r\n\t \r\n\tДелото за това му изказване бе заведено от журналистите от ромски произход Кремена Будинова и Огнян Исаев, които бяха представлявани пред съда от Българския хелзинкски комитет (БХК). Двамата ищци не са поискали обезщетение.\n\n\r\n\t \r\n\tБургаският районен съд казва, че изказването на Валери Симеонов е \"тормоз\" по смисъла на Закона за защита от дискриминация. Съдът допълва, че тези думи \"водят до накърняване достойнството на лицето и създаване на враждебна, принизяваща, унизителна и обидна среда, и всеки с ромска етническа принадлежност може да бъде засегнат от тях, като не е необходимо изявлението да се отнася до цялата ромска общност, за да бъде възприето като накърняващо достойнството на отделен неин представител, определящ се като такъв“.\r\n\t \r\n\tСимеонов е осъден да преустанови нарушението, както и да се въздържа в бъдеще от подобни приказки.\r\n\t \r\n\tРешението може да се обжалва пред горната инстанция.\r\n\t \r\n\t\"Решението е добра новина – успех за самия съд, който показва своята независимост в политическа среда, понастоящем доминирана от расистки наративи от най-долна проба. Ответникът – ултранационалистически опортюнист без социализация и култура, е вицепремиер. Неговата формация, която предизвиква демократичния правов ред, е легитимирана като част от правителството. Този овластен расизъм не е съвместим с върховенството на правото. Добре е, че в страна, управлявана от години от Бойко Борисов, който поощряваше \"ловци на бежанци\", съдът знае да се произнесе в този смисъл\", коментира адв. Маргарита Илиева, цитирана от сайта на БХК.", "date": "2017.10.25", "title": "Вицепремиерът Валери Симеонов е осъден за антиромска реч на омразата"}
{"url": "http://www.mediapool.bg/protestirasht-zamerya-tramp-s-ruski-flagove-v-kapitoliya-news270954.html", "text": "Протестиращ захвърли няколко руски флага към президента Доналд Тръмп в Капитолия, докато той влизаше на среща със сенатори от Републиканската партия. Активистът нарече президента предател и го обвини в заговор в руското правителство, съобщиха американски медии. Той настоя Конгресът да обсъди връзките на Тръмп с Кремъл, а не данъчната реформа.\r\n\tПротестиращият е Райън Клейтън от движението \"Americans Take Action\". През юли той се опита да връчи руски флаг и на Джаред Къшнър – зет на Тръмп и негов съветник в Белия дом.", "date": "2017.10.25", "title": "Протестиращ замеря Тръмп с руски флагове в Капитолия"}
{"url": "http://www.mediapool.bg/frenskite-sadilishta-sa-pretovareni-ot-stotitsi-dela-za-terorizam-news270955.html", "text": "Усилията на Франция да води борба с тероризма и да осуети бъдещи атаки на своя територия създават такъв обем от работа за разследващите органи и съдилищата, че ще е нужно да се назначат още хора, заявиха източници от съда и разузнаването, цитирани от Ройтерс.\r\n\t \r\n\tПредупреждението дойде в момент, когато президентът Еманюел Макрон се опитва да ограничи държавните разходи, като същевременно се старае това да не се отрази на сигурността.\r\n\t \r\n\tНатоварването на съдилищата, които гледат свързани с тероризъм дела, е нараснало десетократно през последните пет години по официални данни, с рязко увеличение от 2014 г., когато привърженици на \"Ислямска държава\" призоваха конкретно за нападения срещу французи.\r\n\t \r\n\tПрез последните три години при атентати във Франция са убити над 240 души, в това число 130 от вдъхновени от ИД нападатели и атентатори-самоубийци в Париж през ноември 2015 г.\r\n\t \r\n\tКъм 9 октомври т.г. са започнати 621 дела, от които 452 са предварителни проверки или задействани разследвания на предполагаема радикална ислямистка дейност, заявиха представители на съдебната система.\r\n\t \n\n\r\n\tОт 2012 г. е удвоен броят на антитерористичните следователи в парижката прокуратура, но те все още са само 14. Отделно броят на съдиите и съдия-следователите, които работят по борбата с тероризма е нараснал на 11 души от 7-8, като още един ще започне работа догодина.\r\n\t \r\n\t\"Не сме достигнали точката на пречупване, но въпросът сега е колко дълго нещата могат да продължат така\", заяви Паскал Гастино, ръководител на Френското сдружение на съдия-следователите.\r\n\t \r\n\tВ миналото присъдите по дела за тероризъм бяха около 10 години затвор. Сега много от хората, които финансират, вербуват за или членуват в терористични организации или се завръщат от войните в Ирак и Сирия, може да получат 20 години затвор.\r\n\t \r\n\tСега обаче по-тежките присъди в повечето дела изискват съдебен процес от съдебен колектив - бавна процедура, която допълнително увеличава броя на незавършените дела.\r\n\t \r\n\t\"За случаи от 2016 г. ще има съдебен процес не по-рано от 2018-2019 г.\", заяви неназован съдия.", "date": "2017.10.25", "title": "Френските съдилища са претоварени от стотици дела за тероризъм"}
{"url": "http://www.mediapool.bg/podkrepyani-ot-sasht-i-rusiya-sili-mozhe-da-se-sblaskat-v-siriya-news270956.html", "text": "Подкрепяни от САЩ бойци напредват по източния бряг на река Ефрат, което може да доведе до сблъсък между САЩ и Русия, чиито съюзници се надпреварват да отнемат първи от Ислямска държава стратегически богати на петрол територии, предаде Асошиейтед прес.\r\n\t \r\n\tДвете страни вероятно ще избегнат пряк сблъсък, но превземането на град Ракка от подкрепяните от САЩ сили, последвано от бързото завземане на най-голямото петролно находище в Сирия, доведоха до недоволство в Дамаск. Сирийският режим се нуждае от петрола, за да подсили икономиката си, отбелязва АП.\r\n\t \r\n\tСъперничещите си международни коалиции се надпреварват да разгромят екстремистите и да отнемат петролни и газови находища. Руската армия направи серия от гневни изявления, обвинявайки САЩ в сътрудничество с Ислямска държава и други екстремистки групи, целящо да попречи на напредъка на правителствените сили, отбелязва АП.", "date": "2017.10.25", "title": "Подкрепяни от САЩ и Русия сили може да се сблъскат в Сирия"}
{"url": "http://www.mediapool.bg/katalunski-grad-obyavi-ispanskiya-kral-za-persona-non-grata-news270957.html", "text": "Испанският крал Фелипе Шести беше обявен за персона нон грата от градския съвет на каталунския град Жирона, в който сепаратистите имат силни позиции, предаде ТАСС, цитирана от БТА.\r\n\t \r\n\tПредложението за обявяване на държавния глава за персона нон грата беше подкрепено на заседание на градския съвет. Освен Фелипе Шести съветниците обявиха за нежелан и представителя на централното испанско правителство в Каталуния Енрик Мильо.\r\n\t \r\n\tГрадският съвет гласува с мнозинство и да откаже да подкрепи действието на чл. 155 от испанската Конституция, задействан от правителството на Мариано Рахой. Решението на централното правителство беше взето след референдума за независимост на Каталуния и предполага частично ограничаване на местното самоуправление в автономната област.\r\n\t \r\n\tПо-рано предложение за обявяване на краля за персона нон грата беше отхвърлено от градския съвет на Барселона. То беше внесено от партията Кандидатура за народно единство, която подкрепя отделянето от Испания. Тя обаче не успя да събере достатъчно гласове.\r\n\t \n\n\r\n\tПървият заместник-кмет на каталунската столица Херардо Писарульо отбеляза, че обявяването на краля и семейството му за персона нон грата е нецелесъобразно и не би било от полза.", "date": "2017.10.25", "title": "Каталунски град обяви испанския крал за персона нон грата"}
{"url": "http://www.mediapool.bg/rahoi-vazstanovyavaneto-na-zakonnostta-v-katalunya-e-prioritet-na-pravitelstvo-news270958.html", "text": "Един от приоритетите на испанското правителство е възстановяване на \"нормалността и законността\" в богатата североизточна област Каталуня, заяви премиерът Мариано Рахой пред парламента.\r\n\t \r\n\tИспанското правителство иска да избегне по-нататъшни икономически щети за Каталуня, дължащи се на опитите за сепаратизъм, като наложи пряко управление на областта, каза Рахой, цитиран от Ройтерс.\r\n\t \r\n\tНад хиляда компании изтеглиха централите си от Каталуня, за да избегнат нестабилността, сочи фирменият регистър. Заради несигурността Мадрид понижи прогнозата за растеж на икономиката, добавя Ройтерс.\r\n\t \r\n\tНезависима Каталуня би била принудена да напусне Европейския съюз и еврозоната, което пряко ще засегне регионалната икономика, заяви същевременно испанският икономически министър Луис де Гиндос, цитиран от Ройтерс.\n\n\r\n\t\r\n\t\"Тя (областта) ще бъде извън всички договори, 70 процента от брутния й вътрешен продукт ще бъдат обхванати от мита и физически граници. Тя ще бъде извън еврозоната и банките няма да бъдат включени в дейността на Европейската централна банка. . .ще трябва да създаде собствена валута, която ще бъде силно обезценена\", заяви Де Гиндос пред парламента.", "date": "2017.10.25", "title": "Рахой: Възстановяването на законността в Каталуня е приоритет на правителство"}
{"url": "http://www.mediapool.bg/predpolagaem-islyamist-e-arestuvan-v-berlin-news270959.html", "text": "Берлинската полиция съобщи, че през изминалата нощ е арестувала предполагаем ислямист и при обиски е иззела оръжия, но уточни, че няма данни за подготвян атентат, предаде Франс прес.\r\n\t \r\n\tЗаподозреният е 40-годишен германец и днес съдия ще реши каква ще е мярката му за неотклонение, заявиха полицията и прокуратурата в общо комюнике, без да уточнят самоличността на задържания.\r\n\t \r\n\tПри четири обиска са конфискувани оръжия, части за оръжия и голям брой муниции, се казва в документа без повече подробности.\r\n\t \r\n\tРешението за ареста на заподозрения \"е взето с оглед повишения риск от насилие\", посочват властите. \"До момента нищо не показва, че е имало конкретен план за атентат\", допълват те.\r\n\t \n\n\r\n\tОбиските са извършени в помещения, в които живеят ислямисти. Задържаният е поддържал връзки с ислямски радикали, се посочва в комюникето.", "date": "2017.10.25", "title": "Предполагаем ислямист е арестуван в Берлин"}
{"url": "http://www.mediapool.bg/partiite-v-germaniya-pregovaryashti-za-koalitsiya-protiv-ideyata-za-byudzhet-na-evrozonata-news270960.html", "text": "Нито една от партиите в Германия, които преговарят за коалиционно правителство, не подкрепя идеята на френския президент Еманюел Макрон за създаване на отделен бюджет за еврозоната.\r\n\t \r\n\tТова съобщи в сряда за Ройтерс преговарящият от партията \"Зелени\" Райнхард Бютикофер, участвал в продължилата до късно снощи среща с представителите на консерваторите на канцлера Ангела Меркел (ХДС/ХСС) и либералите от Свободната демократическа партия (СвДП), предаде Ройтерс.\r\n\t \r\n\tПо думите на евродепутата Бютикофер \"Зелените\" подкрепят предложението за повече инвестиции в инфраструктурата, но не са съгласни да има нов бюджет.\r\n\t \n\n\r\n\t\"Нито една от участващите партии не подкрепя бюджет на еврозоната\", посочи той, като добави, че партията му \"изцяло подкрепя идеята\" в рамките на настоящия бюджет на ЕС да се намерят начини за увеличаване на инвестициите в инфраструктурата.\r\n\t \r\n\tИзмежду германските партии, които се опитват да съставят коалиция, \"Зелените\" са най-големите поддръжници на идеите на Макрон. Но изказването на Бютикофер е удар по предложението на френския президент да се създаде бюджет от неколкостотин милиона евро на страните от еврозоната, за да стане по-неуязвима на сътресения единната европейска валута, коментира Ройтерс.\r\n\t \r\n\tСъпредседателят на \"Зелените\" Джем Йоздемир заяви пред националното радио \"Дойчландфунк\", че въпреки постигнатото съгласие да не се повишава държавният дълг до сключването на споразумение за тристранната коалиция трябва да се извърви още много път.\r\n\t \r\n\t\"Тъй като не всичко е договорено, още нищо не е окончателно договорено\", каза той.", "date": "2017.10.25", "title": "Партиите в Германия, преговарящи за коалиция, против идеята за бюджет на еврозоната"}
{"url": "http://www.mediapool.bg/spored-parlamentarnata-proverka-zamarsena-voda-ne-dostiga-do-potrebitelite-news270977.html", "text": "В резултат на предприетите мерки няма питейна вода, доставяна до крайния консуматор, която да е с отклонения в изискванията за качество и да представлява реална или потенциална опасност за здравето на хората. Това установи продължилата половин година проверка на временната парламентарна комисия, която беше създадена след откритото превишение на нормите на уран в питейната вода на Хасково.\r\n\tЗдравните органи, управителите на ВиК дружествата и кметове категорично са декларирали пред комисията, че никъде в страната до потребителите не достига питейна вода извън нормите и при засичане на отклонения се взимат нужните мерки за изключване на замърсените водоизточници от системата.\r\n\tДокладът на комисията беше приет във вторник от парламента и ще бъде изпратен до Министерството на здравеопазването, Министерството на регионалното развитие и благоустройството и Министерството на околната среда и водите.\r\n\tВ констатациите на доклада се посочва, че в отделни района на страната отклоненията в нормите за вода, ползвана за питейни нужди, са по-чести и периодично се отчитат временни или трайни завишения в някои от показателите, но са били предприети мерки.\r\n\tЕлена Йончева от БСП, по чието искане беше създадена комисията, заяви, че към доклада липсва изследване на Института за ядрени изследвания и ядрена енергетика към БАН, който давал отговор на въпроса дали водата в Хасково е опасна за здравето. По думите й от доклада не става ясно и кой носи отговорност за замърсяването.\n\n\r\n\tЙончева заяви, че няколко месеца се е криело от хората за превишени стойности на уран в питейната вода преди да се вземат мерки. Депутатът от ГЕРБ Александър Ненков обаче обясни, че това са спекулации и БСП се опитва да създаде психоза, но трябва да е известно, че при констатиране на превишени стойности на уран питейната вода в Хасково е била спирана още на същия ден.\r\n\tНяма кладенец, водоизточник, неотговарящ на нормите, увери председателят на временната комисия Георги Колев от Обединените патриоти.\r\n\tДокладът не посочва кой е замърсил водоизточниците в района на Хасково, коментира Джейхан Ибрямов от ДПС.\r\n\tАлександър Ненков посочи, че всеки специалист, изслушан в комисията, е имал различно мнение за това каква е причината за замърсяването на водата в Хасково. По думите му, обаче, хората могат да бъдат спокойни, че замърсена вода не е била пускана във водопреносната мрежа.\r\n\tВременната комисия препоръчва създадената междуведомствената работна група с представители на здравното, регионалното и еко министерствата да има постоянно действие и да се отчита на 6 месеца пред парламента относно качеството на питейната вода.", "date": "2017.10.25", "title": "Според парламентарната проверка замърсена вода не достига до потребителите"}
{"url": "http://www.mediapool.bg/grigor-dimitrov-ofitsialno-be-vklyuchen-vav-finalniya-mastars-na-atp-v-london-news270979.html", "text": "Мастърса в Синсинати и от турнирите в Бризбейн и София.\r\n\tОстаналите тенисисти, които ще играят в британската столица, са световният номер 1 Рафаел Надал, Роджър Федерер, Александър Зверев, Доминик Тийм, Давид Гофен и Пабло Карено Буста. Турнирът ще се проведе между 12 и 19 ноември.", "date": "2017.10.25", "title": "Григор Димитров официално бе включен във финалния Мастърс на ATP в Лондон"}
{"url": "http://www.mediapool.bg/mlada-zhena-e-pochinala-pri-razhdane-v-maichin-dom-news270968.html", "text": "27-годишна жена е починала при раждане в столичната болница \"Майчин дом\", потвърдиха от здравното зведение в сряда.\r\n\tПо-рано от полицията съобщиха, че разследват мистериозната смърт на млада жена. По думите на брат ѝ пред БНР от болницата са обяснили на семейството единствено, че тя е страдала от бронхопневмония и анемия.\r\n\tЗаради липсата на информация близките на жената подават сигнал в полицията, която предприе проверка в сряда и на място бе изпратен екип на Четвърто РПУ. Малко след това от \"Майчин дом\" излязоха с официална позиция, според която родилката е починала от оследвалите реанимационни действия са под ръководството на националните консултанти по \"Акушерство и гинекология\" и \"Реанимация и анестезия\". Въпреки усилията на лекарите обаче настъпва полиорганна недостатъчност и срив в жизнените показатели на жената, която е починала на 24 октомври, допълват от \"Майчин дом\".\r\n\tБебето ѝ все пак е родено живо и е спасено. В момента състоянието му е стабилизирано и се намира в интензивното отделение на Отделението по неонатология. От болница \"Майчин дом\" са подали сигнал за случая в Изпълнителната агенция \"Медицински одит\" и са информирали ръководството на здравното министерсдтво, става ясно още от съобщението на болницата.\r\n\tОт болница “Щерев“ съобщиха, че бременността на починалата жена е била нормално развиваща се и са й били извършени пълен набор акушеро-гинекологични прегледи и клинични изследвания. Включително са й направени скрининг тест и фетална морфология при специалист по фетална медицина през първия триместър.\r\n\t \r\n\tНа 21-ви октомври вечерта пациентката отишла в болницата с оплакване от висока температура след прекаран грип, като отказала хоспитализация. Лекарите й препоръчали при продължаване на симптомите да отиде отново в болницата.\r\n\t \r\n\tНа следващия ден, 22-ри октомври, пациентката отново отишла в болницата за провеждане на запис на детски сърдечни тонове. Сред извършването на няколко записа на детски сърдечни тонове, които показват съмнения за недобро състояние на плода, е насочена към извършване на доплерови изследвания. Те потвърждават, че бебето е в добро състояние, казват от болницата.\n\n\r\n\t \r\n\tПоради съмнения за възпалителен процес на жената е предложено да бъде хоспитализирана и тя приема. Назначени са серия от лабораторни изследвания на същия и на следващия ден. На 23-ти октомври са получени финалните резултати от нейните изследвания, които показват наличие не само на възпалителен процес, но и на нарушена бъбречна и чернодробна дейност.\r\n\t \r\n\tЕкипът поставя предполагаема диагноза HELLP синдром и взема решение, че трябва да започне раждане, а пациентката да бъде изпратена в “Майчин дом“. Решението за превеждане на пациентката в друга болницата е поради факта, че нивото по медицински стандарт по неонатология на болница “Д-р Щерев“ не дава право да се полагат медицински грижи за тежко недоносени бебета.\r\n\t \r\n\tПациентката е преведена в добра обща кондиция, на собствен ход, и с обикновен автомобил на болницата в “Майчин дом“, тъй като състоянието й не изисква използване на линейка, твърдят от болница “Д-р Щерев“.", "date": "2017.10.25", "title": "Млада жена е починала при раждане в \"Майчин дом\""}
{"url": "http://www.mediapool.bg/vlastta-se-machi-da-omalovazhi-otkaza-na-boinite-piloti-da-letyat-news270961.html", "text": "Управляващите втори ден се опитват да омаловажат . Парламентът отказа да изслуша военният министър Красимир Каракачанов по темата, премиерът Бойко Борисов ги иронизира  за \"неразположението им \", а военната прокуратура излезе с резултатите от проведена светкавично още вчера проверка, установила че \"няма бунт\" в авиобазата \"Граф Игнатиево\".\r\n\tВоенните прокурори и полицаи не са \"хванали\" пилоти и техници, които да отказват да изпълняват задачите си и няма \"каквито и да е данни за престъпление\", съобщиха от държавното обвинение.\r\n\t\r\n\tПреди ден военните пилоти масово отказаха да летят с обяснението, че се чувстват несигурни, че могат да изпълнят задачите си, което доведе до отмяна на планираните полети.\r\n\tВ \"Граф Игнатиево\" от месеци има силно напрежение заради поредното забавяне на проекта за покупката на нови изтребители и плачевното състояние на наличните съветски машини МиГ 29.\n\n\r\n\tВ сряда полети на авиобазата отново няма, но от военното министерство твърдят, че това се дължи на планирани по-късно други \"мероприятия\".\r\n\t\r\n\tПремиерът Бойко Борисов не коментира в сряда проблемите в бойната авиация, но се усъмни, че е възможно някой да \"подръчква\" пилотите, за да откажат да летят.\r\n\t, каза Борисов.\r\n\tВ характерния си стил той обясни, че за \"никой друг не са давани толкова пари, колкото за българските военни летци\".\r\n\t, заяви Борисов и добави, че има процедура за милиарди за нови самолети.\r\n\t, коментира Борисов.\r\n\t\r\n\tОще във вторник пък вицепремиерът и военен министър Красимир Каракачанов обяви случая за \"недоразумение\" и коментира, че \"армията не е детска градина\". В сряда управляващите влязоха в същия тон, правейки се че няма проблем.\r\n\tТе отказаха искането на БСП Каракачанов да бъде изслушан в парламента, а левицата в характерния си стил в последните месеци се опита да завихри политическа истерия около случая.\r\n\t, каза депутатът от БСП Николай Цонков.\r\n\tТой обаче пропусна да припомни, че за бедстващото положение на военната авиация вина имат най-малко последните пет правителства, в това число кабинетите на тройната коалиция и Пламен Орешарски.\r\n\t\r\n\t \r\n\tДепутатът от ГЕРБ Емил Христов, който оглавяваше парламентарното разследване на проекта за нов тип изтребители, коментира от своя страна, че \"ако от утре пилотите летят, значи нещо не е както трябва\".\r\n\t \r\n\t, коментира Христов пред Clubz.\r\n\t \r\n\t, добави Христов. \r\n\t \r\n\tСпоред депутата от \"Обединени патриоти\" (ВМРО) Милен Михов този инцидент трябва да бъде решен в рамките на ВВС и не трябва да се политизира.\r\n\t \r\n\t\r\n\t \r\n\tБившият началник на отбраната и сегашен депутат от ДПС Симеон Симеонов коментира от своя страна, че не може да става дума за бунт, но посочи, че исканията на българските пилоти са изключително аргументирани. \r\n\t \r\n\t, посочи Симеонов пред БНР. \r\n\t \r\n\tТой препоръча да се заложи на поддържане на бойните ни самолети, защото на този етап държавата трудно може да си позволи да купи нови машини:\r\n\t \r\n\t, посочи Симеонов.\r\n\t \r\n\t\r\n\t \r\n\tНа този етап премиерът президентът и доскорошен командир на Военно-въздушните сили Румен Радев се дистанцира от случая. През последните месеци той влезе в челен сблъсък с управляващите заради отказа им да закупят бързо новите шведски самолети \"Грипен\" и парламентарното разследване на проекта за придобиване на нов тип изтребители.\r\n\t \r\n\tРадикални настроения в бойната авиация имаше, още докато тя се командваше от Радев. Преди две години в знак на протест той дори хвърли оставка като командир на ВВС, но след това набързо бе разубеден от премиера Бойко Борисов.\r\n\t \r\n\tВоенното министерство от своя страна ограничи информацията за случващото се в базата, а командирът й ген. Иван Лалов няма разрешение да говори с медии.\r\n\t \r\n\t\r\n\t \r\n\tВ сряда бившият военен летец и авиоинструктор о.р. майор Станислав Пешев коментира пред бТВ, че случилото се преди ден \"не е бойкот, а начин да се алармира, да се поставят едни проблеми, които пряко касаят военната авиация\".\r\n\t \r\n\tПо думите му военните, които нямат право на организирани протестни действия, и друг път демонстративно са оставали на земята – през 1992 г. и през 1995 г. Отново заради лошото състояние на ВВС.\r\n\t \r\n\tПешев разказа, че се е случвало по 6 месеца цяла ескадрила да не лети заради липса на агрегати, които струват по няколко десетки долара.\r\n\t \r\n\t, допълни бившият пилот.\r\n\t \r\n\tТой изрази мнение, че  с падналия в морето вертолет на ВМС, при който загина пилотът, също е свързан с недостатъчна подготовка.\r\n\t \r\n\t\"В МО е заровено кучето – тези проблеми са натрупани над 25 г. и винаги са решавани половинчато, на парче”, смята майорът.\r\n\t \r\n\t\r\n\t \r\n\tОсновните проблеми на бойните пилоти са малкото часове във въздуха заради лошото състояние на техниката.\r\n\t \r\n\tЛетците в изтребителната авиация се борят да натрупат по 30 часа във въздуха годишно и не всички успяват, въпреки че стандартът в НАТО е 180 часа. Затова е напълно разбираемо, че на моменти може да не се чувстват сигурни във въздуха.\r\n\t \r\n\tОсвен това пилотите се чувстват обидени от поредното отлагане на закупуването на нови изтребители. Бъдещето на проекта засега е неясно, а военният министър Красимир Каракачанов вече  за Русия за остарялата и несъвместима с НАТО съветска техника.\r\n\t \r\n\t с поръчаните 10 нови и ремонтирани двигатели от Русия за изтребителите МиГ 29. Oсем от тях не са приети и вкарани в експлоатация, защото липсват оригиналните формуляри на производителя и така не се знае кога са произведени, колко време са работили и най-важното - какъв е остатъчният им ресурс.", "date": "2017.10.25", "title": "Властта се мъчи да омаловажи отказа на бойните пилоти да летят"}
{"url": "http://www.mediapool.bg/zapochva-puskaneto-na-parnoto-v-sofiya-news270980.html", "text": "\"Топлофикация София\" обяви, че от четвъртък – 26 октомври, започва да пуска отоплението в столицата заради предстоящото понижаване на температурите.\r\n\tОбичайно първо ще бъдат включени детските градини, учебните и здравните заведения, след това жилищните сгради във всички райони и накрая административните сгради и стопанските потребители.\r\n\tОбщинското дружество напомни на клиентите си да отвъртят докрай вентилите на радиаторите си, за да не се получават въздушни възглавници и да се налага допълнително източване на системата, което ще натовари сметките на живущите.\r\n\tДа се проверят топломерите и ако дисплеят им е угаснал, да се потърси веднага топлинниа счетоводител, обслужващ входа, предупреждават още от столичното парно.\r\n\tТо съветва и да се приключат ремонтите, свързани с отоплението, защото в сгради, където вътрешната система не е запълнена, няма да се пусне централното парно.\n\n\r\n\tЖелаещите по-късно включване на отоплението трябва да подадат заявление и решение на общото събрание в обслужващия ги топлорайон.\r\n\tВ пълна готовност да пусне парното е и топлофикационното дружество в Пловдив. Преди два дни от \"ЕВН Топлофикация\" обявиха, че ще пуснат отоплението, ако има три последователни дни със средноденонощна температура под 12 градуса, както и прогноза за трайно застудяване.\r\n\tДо момента в Пловдив централното отопление е включено на 3 жилищни и 17 стопански сгради по желание на собствениците им.\r\n\tВсички абонатни станции на ЕВН имат монтирани датчици за външна температура, които автоматично преустановяват топлоподаването, когато температурата се повиши над нормативно приетите температури. Съответно при понижение на външната температура топлоподаването за всяка една абонатна станция се възстановява автоматично с цел осигуряване на максимален комфорт на клиентите, посочиха от дружеството.\r\n\tСъщата система се прилага и в голяма част от топлоснабдяваните сгради в София.", "date": "2017.10.25", "title": "Започва пускането на парното в София"}
{"url": "http://www.mediapool.bg/nemski-zhp-kompanii-prouchvat-vazmozhnostite-za-proekti-v-bulgaria-news270981.html", "text": "Делегация, включваща представители на 7 германски компании от железопътния сектор, се срещна със зам.-министъра на икономиката Александър Манолев за проучване на възможностите за инвестиции и реализиране на съвместни проекти, съобщиха от икономическото ведомство.\r\n\tДелегацията е ръководена от Аксел Шупе, управител на Съюза на германската жп-индустрия – организация на федерално ниво, която обединява над 190 компании покриващи цялата верига по отношение на жп техниката. \r\n\tПо думите на зам.-министъра през последните години у нас се осъществят мащабни проекти за подобряване на жп инфраструктурата, финансирани от европейските фондове, които привличат много чуждестранни компании, кандидатстващи за тяхното изпълнение.\r\n\t\"България има много добри традиции в жп сектора, в това число и със специализирани училища, които подготвят квалифицирани кадри“, подчерта Александър Манолев. Той коментира, че се надява, че ще бъдат установени ползотворни връзки с български компании като акцентира, че те имат сериозен потенциал. Даден бе пример с подписания договор за продажба и ремонт на 40 товарни вагона, който бе сключен между завод \"Септември“ и полската група \"ЗУЕ“.\r\n\tПо време на срещата Българска агенция за инвестиции и Национална компания \"Индустриални зони“ са направили презентации за възможностите за инвестиции и мерките по Закона за насърчаване на инвестициите, от които биха могли да се възползват, допълниха от министерството.", "date": "2017.10.25", "title": "Немски жп компании проучват възможностите за проекти в България"}
{"url": "http://www.mediapool.bg/germaniya-ekspulsira-14-afganistantsi-s-otkazano-ubezhishte-news270982.html", "text": "Германия експулсира 14 афганистанци с отхвърлени молби за убежище, обяви регионален министър на фона на протести срещу връщането на тези бежанци в страна, раздирана от нарастващо насилие, предаде Франс прес.\r\n\t\r\n\tС тези експулсирания \"се изпраща ясен сигнал\" и се показва, че Германия \"действа като правова държава\", оправда решението вътрешният министър на провинция Саксония Маркус Улбиг в изказване пред общественото радио МДР.\r\n\t\r\n\tСамолет на чешка авиокомпания с афганистанците на борда излетя от Лайпциг снощи и днес кацна в Кабул. Сред експулсираните имаше един престъпник, уточни министърът.\r\n\t \r\n\tЗаместник-председателката на Бундестага Клаудия Рот, депутат от Зелените, призова за спиране на експулсиранията, припомняйки, че 250 души са били убити миналата седмица при различни нападения в афганистанската столица. Германия \"действа в разрез със задължението си за хуманитарна защита\", заяви Рот.\r\n\t \r\n\tДемонстрация против експулсирането на афганистанците се състоя вчера близо до летището в Лайпциг.", "date": "2017.10.25", "title": "Германия експулсира 14 афганистанци с отказано убежище"}
{"url": "http://www.mediapool.bg/aktrisa-obvini-dzhordzh-bush-starshi-che-ya-bil-dokosnal-otzad-news270983.html", "text": "Телевизионната актриса Хедър Линд обвини бившия американски президент Джордж Х. У. Буш, че я бил докоснал отзад, докато тя позирала за снимка с него, и й разказал мръсен виц, предаде Асошиейтед прес, като се позова на сп. \"Пийпъл\".\r\n\t \r\n\tЛинд заявила във вече изтрит коментар в Инстаграм, че случката станала, докато тя позирала за снимка с Буш по време на турне за популяризиране на нейния сериал \"TURN: Washington's Spies\". Линд се снимала с 93-годишния Буш, седнал в инвалидна количка, на прожекция на филма в Хюстън през 2014 г.\r\n\t \r\n\t\"Президентът Буш никога, при никакви обстоятелства не би причинил умишлено страдание на когото и да било и най-искрено се извинява, ако опитът му да се пошегува е обидил Линд\", заяви неговият говорител Джим Макграт.", "date": "2017.10.25", "title": "Актриса обвини Джордж Буш старши, че я бил докоснал отзад"}
{"url": "http://www.mediapool.bg/izraelskite-vlasti-odobriha-stroezha-na-176-novi-zhilishta-v-iztochen-erusalim-news270985.html", "text": "Израелските власти утвърдиха план за голямо разширяване на еврейски заселнически анклав в палестински квартал на Източен Ерусалим, издавайки разрешителни за строеж на 176 нови жилища, предаде ДПА.\r\n\t \r\n\tПо думите на говорителка на ерусалимската община строежът е бил одобрен от общинската комисия по градоустройството. Палестинците окачествиха решението като нарушение на международното право.\r\n\t \r\n\tС изграждането на новите сгради броят на заселническите домове в селището \"Неве цион\" почти ще се утрои. Към момента там има 91 жилищни постройки, обградени от палестински домове в квартал \"Джабел Мукабер\".\r\n\t \r\n\t\"Обединяваме Ерусалим чрез действия на място\", каза за разширяването на селището кметът на Ерусалим Нир Баркат.\r\n\t \r\n\tУасел Абу Юсиф, представител на Организацията за освобождение на Палестина, определи намеренията за строителство в \"Джабел Мукабер\" като \"предизвикателство към всички призиви на международната общност\" за спиране на селищното строителство.", "date": "2017.10.25", "title": "Израелските власти одобриха строежа на 176 нови жилища в Източен Ерусалим"}
{"url": "http://www.mediapool.bg/panamskite-dosieta-razkriha-bogatstvoto-na-dalechen-rodnina-na-putin-news270986.html", "text": "Група журналисти, стоящи зад така наречените \"Панамски досиета\", публикуваха разследване за богатство на далечен роднина на руския президент Владимир Путин, предаде Асошиейтед прес.\r\n\t \r\n\tПроектът за репортажи за организираната престъпност и корупцията (ПРОПК) публикува материал, в който се твърди, че Михаил Шеломов, син на братовчед на Путин, през годините е натрупал активи в размер на близо 600 милиона долара.\r\n\t \r\n\tВ огласеното в сряда разследване се казва още, че фирмата на Шеломов е натрупала дялове в доходоносни компании, ръководени от хора от близкото обкръжение на руския президент.\r\n\t \r\n\tПРОПК беше едно от средствата за масово осведомяване, огласили документи на панамска правна кантора за регистрирани компании на стотици богати и влиятелни хора в данъчни убежища.", "date": "2017.10.25", "title": "\"Панамските досиета\" разкриха богатството на далечен роднина на Путин"}
{"url": "http://www.mediapool.bg/tarsyat-se-posrednitsi-za-osiguryavane-na-chastno-finansirane-za-gradski-evroproekti-news270987.html", "text": "Търсят се финансови посредници, които да осигурят части инвестиции за съфинансиране на проекти за градско развитие по оперативната програма \"Региони в растеж\" 2014-2020 г, съобщи Фонд мениджърът на финансови инструменти в България (ФМФИБ) в сряда.\r\n\tСрокът за подаване на заявления от кандидати за участие в  е до 29 Декември 2017 г.\r\n\tРеално се търсят финансови посредници за трите регионални фонда на Фонда за градско развитие Фонда за градско развитие (ФГР) по ОПРР.\r\n\tОбщо 353.3 млн. лв. от еврофондовете са предвидени за проекти за градско развитие в 39 града и регионален туризъм в цяла България. Средствавата са разпределени за София - 87.4 млн. лв. , за Северна България - 130.4 млн. лв., и за Южна България - 135.5 млн. лв.\r\n\tПарите се предназначени за проекти за градско развитие, енергийна ефективност, туризъм и културно наследство.\n\n\r\n\tТърсените финансови посредници ще трябва да осигурят съфинансиране с частен ресурс на стойност не по-малко от 30% от общия размер на финансирането, предоставено от ФГР за всеки инвестиционен проект.\r\n\tОт Фонда за градско развитие ще се финансират проекти за облагородяване на градската среда, градския транспорт, зоните с потенциал за икономическо развитие, спортна и културна инфраструктура, както и инвестиции за повишаване на енергийната ефективност в еднофамилни жилищни сгради и студентски общежития. Предвидени са пари и за развитие на туризма, свързано с обекти на национално и световно културно наследство. Крайните получатели могат да бъдат, както физически и юридически лица, така и публично частни партньорства, общини и други публични организации.\r\n\tФинансирането ще е под формата на кредити с гратисен период до 36 месеца в зависимост от сектора на инвестицията и финансирания проект, с максимален срок за погасяване до 20 години.\r\n\tФМФИБ ще предоставя и гаранции към кредитите, частично покриващи риска по съфинансирането. За да могат да се възползват от предоставената гаранция, финансовите посредници ще трябва да осигурят частен ресурс на стойност не по-малка от 40% от общия размер на финансирането, предоставено от ФГР за всеки инвестиционен проект.\r\n\tОтделно фонд мениджърът на е подписал споразумение за сътрудничество с Европейската инвестиционна банка (ЕИБ), което предоставя възможност за изграждане на Инвестиционна платформа за потенциално комбинирано финансиране на средствата от ФМФИБ чрез Европейския социален инвестиционен фонд и допълнително финансиранеq предоставено от ЕИБ в рамките на Eвропейския фонд за стратегически инвестиции. Тази нова инвестиционна платформа ще отключи допълнителни източници на финансиране, част от инвестиционния план за Европа. Целта е да се ще разшири обхватcj на финансовите продукти в полза на крайните получатели.\r\n\t“Чрез финансовия инструмент Фонд за градско развитие, ФМФИБ цели да подобри достъпа до финансов ресурс в регионите, комбиниирайки публичния ресурс с допълнително привлечен частен капитал за инвестиции създаващи икономически растеж ”, заяви изпълнителният директор на Фонда на Фондовете Светослава Георгиева, цитирана в съобщението.\r\n\tПовече информация за процедурата можете да намерите на .", "date": "2017.10.25", "title": "Търсят се посредници за осигуряване на частно финансиране за градски европроекти"}
{"url": "http://www.mediapool.bg/katalunskiyat-lider-otkaza-da-govori-pred-ispanskiya-senat-news270988.html", "text": "Каталунският лидер Карлес Пучдемон е отказал поканата да говори пред испанския Сенат в четвъртък, ден преди горната камара на парламента да гласува за поставянето на Каталуня под опеката на Мадрид, съобщи регионалното правителство, цитирано от Ройтерс.\r\n\t \r\n\t\"Председателят Пучдемон няма да отиде в четвъртък в Сената\", заяви негов говорител и уточни, че няма да го направи, защото испанското правителство вече е решило да установи контрол върху Каталуня, за да попречи на областта да обяви независимост.\r\n\t \r\n\tПо-рано в сряда някои каталунски медии, позовавайки се на свои източници, твърдяха, че Пучдемон е решил да говори утре в испанския Сенат. Той възнамерявал да даде на Мадрид отговора на решението на испанското правителство да задейства член 155 от конституцията.\r\n\t \r\n\tЗасега не е опровергана информацията, че каталунският регионален премиер ще държи реч на заседание в парламента на каталунската автономия, което е насрочено за утре в 10 ч. местно време. Единствената точка в дневния ред на заседанието на каталунския парламент ще бъде отговорът на Барселона на решението на Мадрид да задейства член 155.\r\n\t \n\n\r\n\tВ събота испанското правителство поиска от Сената отстраняването на каталунския лидер и правителството му, ограничаване на функциите на парламента в Барселона и провеждането на нови избори в автономната област.\r\n\t \r\n\tПремиерът Мариано Рахой обяви, че заради референдума за независимост и подписаната декларация за отделяне от Испания страната ще задейства спорния чл. 155 от конституцията, който позволява Каталуня да мине на пряко управление до организирането на нови избори.\r\n\t \r\n\tРешението трябва да бъде одобрено от Сената, а гласуването там е насрочено за 27 октомври.\r\n\t \r\n\t\"Не се прекратява автономията, нито се премахва местното правителство. Само се санкционират онези, които нарушават закона\", каза Рахой.\r\n\t \r\n\tИспанският премиер каза, че правителството \"никога не е имало желание“ да задейства член 155 от конституцията за суспендиране на самоуправлението на областта, но е принудено да го направи.\r\n\t \r\n\t\"Кабинетът нямаше друг избор, освен да наложи директно управление на областта“, каза той, посочвайки, че \"регионалните власти са действали срещу закона и в търсене на конфронтация“, каза Рахой.\r\n\t \r\n\tЧлен 155 от конституцията, чрез който Мадрид може да отнеме автономията на Каталуня и цялата администрация да мине на централно подчинение, досега никога не е бил прилаган.\r\n\t \r\n\tТекстът гласи, че \"ако дадена автономна област не изпълнява задълженията, които Конституцията или други закони ѝ вменяват или действа по начин, който накърнява сериозно общия интерес на Испания, (властите), с абсолютно мнозинство в Сената, могат да приемат необходимите мерки, за да я задължат да изпълни принудително въпросните задължения или за да защитят гореспоменатия общ интерес\".\r\n\t \r\n\tВ сряда Рахой каза пред парламента в Мадрид, че един от приоритетите на испанското правителство е възстановяване на \"нормалността и законността\" в Каталуня.\r\n\t \r\n\tИспанското правителство иска да избегне по-нататъшни икономически щети за Каталуня, дължащи се на опитите за сепаратизъм, като наложи пряко управление на областта, каза Рахой, цитиран от Ройтерс.\r\n\t \r\n\tНад хиляда компании изтеглиха централите си от Каталуня, за да избегнат нестабилността, сочи фирменият регистър. Заради несигурността Мадрид понижи прогнозата за растеж на икономиката, добавя Ройтерс.\r\n\t \r\n\tНезависима Каталуня би била принудена да напусне Европейския съюз и еврозоната, което пряко ще засегне регионалната икономика, заяви същевременно испанският икономически министър Луис де Гиндос, цитиран от Ройтерс.\r\n\t \r\n\t\"Тя (областта) ще бъде извън всички договори, 70 процента от брутния й вътрешен продукт ще бъдат обхванати от мита и физически граници. Тя ще бъде извън еврозоната и банките няма да бъдат включени в дейността на Европейската централна банка. . .ще трябва да създаде собствена валута, която ще бъде силно обезценена\", заяви Де Гиндос пред парламента.", "date": "2017.10.25", "title": "Каталунският лидер отказа да говори пред испанския Сенат"}
{"url": "http://www.mediapool.bg/tarsi-se-kompromis-po-razhodite-v-evrobyudzheta-za-2018-g-news270989.html", "text": "След преговори за компромис ще стане ясен европейският бюджет за 2018 г. Причината е разминаването между Съвета на ЕС и Европейския парламент (ЕП) относно разходите, които бяха завишени от депутати с 2 млрд. евро в сряда.\r\n\tОще през юли Съветът реши поетите задължения да бъдат 158.9 млрд. евро, а плащанията в размер на 144 млрд. евро, което е увеличение съответно с 0.6% и 7.4% спрямо бюджета на ЕС за тази година.\r\n\tВ сряда в Страсбург евродепутатите обаче гласуваха увеличаване на поетите задължения на 162.6 млрд. евро и на плащанията – 146.7 милиарда евро през 2018 г. Това означава увеличения със съответно 1.2% и 0.9% в сравнение с предложението на Европейската комисия и не е ясно дали страните членки ще са съгласни с ръста на ангажиментите им.\r\n\tЕП прие в сряда бюджетна резолюция с 414 гласа \"за\" срещу 63 \"против\" и 90 \"въздържал се\".\r\n\tСега Съветът (правителствата) и Европейският парламент имат 21 дни за преговори, в които да стигнат до компромис, така че депутатите да дадат одобрението си за бюджета до края на ноември.\r\n\tРазмерът на поетите ангажименти винаги е по-висок от плащанията, които стават през финансовата година. Поетите задължения представляват равностойността на правните задължения за плащания, които бюджетът на ЕС поема в рамките на една година, но някои от тях могат да бъдат предназначени за следващи години. Плащанията са реалните разходи, които бюджетът на ЕС прави през съответната година.\r\n\tПрез 2018 г. плащанията в евробюджета нарастват значително, защото програмите от настоящия програмен период (2014—2020 г.) се очаква да достигнат оптималния си ритъм на изпълнение след първите години на стартирането им.\r\n\tАкцентът в Евробюджет 2018 са мерките по насърчаване на заетостта и растежа, укрепване на сигурността и решаване на проблемите, свързани с миграцията.\r\n\tКакто повечето от останалите страни, така и за България 2018 г. ще бъде решителна за наваксване на изоставането в усвояването на евросредствата, още повече, че това е първата година, в която има риск от загуба на пари.\r\n\tЗа България предвиденият бюджет за 2018 г., одобрен от ЕП, е над 2 млрд. евро, съобщи Андрей Новаков (ГЕРБ/ЕНП), който е единственият български евродепутат участвал в преговорния екип.\n\n\r\n\tБлизо една трета от средствата (около 800 млн. евро) са предвидени за директни плащания към фермерите по различните схеми за подпомагане, каза Новаков. Още толкова ще отидат за градско развитие и инфраструктура, а близо 380 млн. евро са насочени към развитие на селските региони. Средствата планирани по мерки за насърчаване на заетостта са в размер на 185 млн. евро.\r\n\t\"Това ще бъде глътка въздух за България и ще подкрепи растящия икономически ръст на страната, а и смятам, че предложения бюджет и предвидените в него плащания за България, са успех\", коментира Новаков.\r\n\tСпоред еврокомисаря по бюджета и човешките ресурси Гюнтер Йотингер, ЕС трябва да направи всичко възможно, за да засили българската конкурентноспособност.\r\n\t\"Европейският бюджет за 2018 г. ще направи много за стабилизирането на Европа. Да вземем за пример кохезионните фондове. С тези милиарди от европейския бюджет съфинансираме инвестиции в инфраструктурата, сградите, конкурентноспособността, главно в селските райони и в страни като България, която е нова страна-член. Брутният вътрешен продукт на човек е около 6500 евро годишно. За сравнение в Люксембург той е 90 хиляди, в Германия - 40 хиляди, а средният БВП на човек в Европейския съюз е 30 хиляди евро. Трябва да направим всичко възможно, за да засилим българската конкурентноспособност, българския БВП чрез инвестиции в инфраструктурата\", казва Йотингер.\r\n\tОтделен е въпросът дали страната ни ще успее да усвои планираните средства през 2018 г. За тази година България не успява за изпълни поетите ангажименти. Забавянето при реализирането на планираните разходи за 2017 г. се очаква да доведе до изместване на разходи към следващите години, е посочено в актуализираната средносрочна .\r\n\tОт финансовото министерство очакват през 2018 г. да започне същинската реализация на проектите, финансирани чрез оперативните програми на ЕС. Това са строителството на магистрала \"Струма\", довършването на жп магистрала \"Тракия\" в участъка Пловдив-Бургас, третия лъч на метрото, обновяването на градовете, здравната инфраструктура, както и големите водни проекти на Плевен, Добрич, Асеновград.\r\n\tЕдинствено временното спиране на плащанията от страна на Европейската комисия по оперативна програма \"Наука и образование за интелигентен растеж\" през първите девет месеца на 2017 г. се оценява от финансовото министерство като възможен риск от загуба на средства в края на следващата година в случай, че не се навакса изоставането.", "date": "2017.10.25", "title": "Търси се компромис по разходите в евробюджета за 2018 г."}
{"url": "http://www.mediapool.bg/ep-prie-vavezhdaneto-na-obshta-baza-danni-za-preminavashtite-prez-granitsite-na-sayuza-news270984.html", "text": "Европейският парламент прие въвеждането на база данни, в която да се отразяват преминаванията на граждани на държави извън ЕС през границите на Шенген. В новата система ще бъдат включени България и Румъния, след като на двете страни бе осигурен достъп до визовата система на ЕС.\r\n\t\r\n\tВ системата ще бъдат записвани имената, данните от пътническите документи, пръстовите отпечатъци, лицевите снимки, датата и мястото на преминаване на чужденците, както и отказите за влизане в Шенгенското пространство.\r\n\t \r\n\tТази система ще замести поставянето на печат в паспортите и се очаква да ускори пресичането на границите и установяването на нарушителите.\r\n\t \r\n\tСъбираните данни ще бъдат съхранявани за три години, а в случай на установени нарушения - за пет години. Системата се очаква да помогне за откриването на чужденците, останали в ЕС по-дълго от разрешения срок.", "date": "2017.10.25", "title": "ЕП прие въвеждането на обща база данни за преминаващите през границите на съюза"}
{"url": "http://www.mediapool.bg/otpadat-nyakoi-udostovereniya-za-uchastie-v-obshtestvenite-porachki-news270990.html", "text": "Промени в Закона за обществените поръчки и на други закони предвиждат отпадането на някои удостоверителни документи за участие в търгове и за кандидатстване за еврофинансиране. Това е съобщил вицепремиерът по еврофондовете Томислав Дончев по време на Съвета за административна реформа, чието първо заседание под негово председателство се проведе в сряда, предаде правителствената информационна служба.\r\n\tВ съобщението не е посочено кои удостоверителни документи за участие в обществени поръчки предстои да отпаднат. Най-вероятно става въпрос за регистрацията на фирмите, финансовите им отчети и други, които се съдържат в публични регистри.\r\n\tАмбицията на правителството е до края на годината да бъде осигурена връзка между Централния компонент за служебен обмен на данни и информация (RegiX) и регистъра \"Булстат\", става ясно от съобщението.\r\n\tПредвижда се също така до края на годината в сила да влезе и пакетът закони, свързан с отпадането на свидетелството за съдимост и осигуряване на техническа възможност за предоставяне на служебни справки за съдимост. Това ще стане, ако промените в тези закони минат безпроблемно в парламента, се казва в съобщението.\r\n\tСъветът по административна реформа е разгледал доклад за извършване оценка на въздействието на нормативните актове за 2016 г. и е направил преглед на предприетите мерки за изпълнение на един от основните приоритети на правителството – намаляването на административната тежест.\n\n\r\n\tКонкретните ангажименти до края на 2017 г. в изпълнение на този приоритет включват внасяне за разглеждане от Народното събрание на пакети законопроекти, свързани с оптимизация на административните услуги, намаляване на административната тежест, приемане на нормативните актове за премахване на изискването за предоставяне на хартия на 12 удостоверения.\r\n\tДо края на годината Държавна агенция \"Електронно управление\" ще изготви проект на архитектурна рамка на електронното управление и списък на административни услуги на централните администрации, които да бъдат електронизирани.\r\n\tВ рамките на този ангажимент ще бъде осигурена връзка между Централния компонент за служебен обмен на данни и информация (RegiX) и регистъра \"Булстат\".\r\n\tСъветът за административна реформа определи Министерството на здравеопазването като една от пилотните администрации за участие в проекта за споделени услуги, изпълняван от Световната банка.\r\n\tНа заседанието беше представен експертен доклад за най-честите нарушения на Закона за държавния служител, постигнато бе съгласие за търсене на институционално решение за засилване на контрола в областта на държавната служба.", "date": "2017.10.25", "title": "Отпадат някои удостоверения за участие в обществените поръчки"}
{"url": "http://www.mediapool.bg/sofiya-podobryava-usloviyata-za-zhivot-v-kv-vitosha-sled-protest-news270991.html", "text": "Столичната община пое ангажимент за подобряване на условията на живот в квартал \"Витоша\". Мерките се предприемат след като жители на квартала протестираха в събота под прозорците на кмета Йорданка Фандъкова.\r\n\tВ сряда Фандъкова е провела среща с жители на квартала. На нея са били набелязани конкретните мерки за подобряване на придвижването, инфраструктурата и благоустройството. На срещата е бил и кметът на район \"Лозенец\" Любомир Дреков, съобщиха от пресцентъра на \"Московска\" 33.\r\n\tПървата група от мерки са краткосрочните и се предвижда да бъдат изпълнени до края на годината.\r\n\tВече е променен интервалът на зеления светофар за излизане от кв. \"Вигтоша\". С обратна информация от гражданите ще бъде направена допълнителна корекция при нужда, така че да се намали времето за изчакване. Предстои да се постави допълнителен бутон на светофара и за пешеходно пресичане, се казва в съобщението.\r\n\tДо края на годината ще бъде изградено още едно пътно платно за десен завой към бул. \"Симеоновско шосе\", което ще намали времето за изчакване. За целта се организира преместването на разпределителните кутии от ъгъла при светофара (продължението на ул. \"Георги Райчев\" при бул. \"Симеоновско шосе\").\r\n\tЩе бъде изграден \"джоб\" за автобусите и навес на спирката на бул. \"Симеоновско шосе\" (до S-образния завой), за да се освободи пътното платно при спиране на автобусите.\r\n\tПоет е ангажимент за изграждане на изкуствени неравности и пешеходни пътеки по ул. \"Слав Караславов\", ул. \"Асен Разцветников\", ул. \"Константин Петканов\" и др. За целта транспортната комисия ще разгледа всички предложения на гражданите.\r\n\tДетската площадка на ул. \"Дионисий Дионисиев\" в момента се проектира и при подходящи метеорологични условия ще бъде завършена до края на годината.\r\n\tТротоарът по ул. \"Чавдар Мутафов\", който да свързва детската градина и зоопарка, също ще бъде направен до края на годината.\r\n\tИма готовност да започне поставяне на улични лампи по съществуващи стълбове на ЧЕЗ. С енергоснабдителното дружество вече се водят разговори за осигуряване на мощност. Изграждането на осветление ще продължи и през следващата година, се казва в съобщението.\r\n\t\r\n\tНабелязани са и няколко средносрочни мерки, за които ще бъдат предвидени средства в Бюджет 2018 на Столична община.\r\n\tПроектира се изграждането на връзката между ул. \"Борис Руменов\" и ул. \"Ангел Каралийчев\", като по този начин ще бъде отворен вход/изход на квартала към бул. \"Черни връх\", станцията на метрото \"Витоша\" и новата детска градина в кв. \"Кръстова вада\", която ще се изгражда през 2018 г.\r\n\tПрез следващата година ще бъдат ремонтирани участъци от ул. \"Могилата\", заедно с тротоар и ще се изгради канал по ул.\"Филип Кутев\".\r\n\tЩе се работи и за отваряне на ул. \"Васил Арнаудов\", като за целта ще бъдат изкупени частните терени, които попадат в обхвата на улицата. До момента е постигнато съгласие на част от собствениците и има отказ на един от собствениците да участва в преговори. При категоричен отказ за изкупуване ще се пристъпи към отчуждаване.\r\n\tГолемият проблем в кв.\"Витоша\" е липсата на общински терени, включително и върху улици – голяма част от които са изградени върху частни терени.\r\n\tВ последните години Столична община наложи практиката да изисква от инвеститорите да осигурят достъп на сградите, които изграждат, през терени, които да са публична общинска собственост. Дарените в полза на общината улици в последните години са над 21 хил. кв. м.\r\n\tЗа съжаление, десетилетия назад това не е било практика, което е довело до тежка ситуация в някои квартали, като \"Витоша\", \"Кръстова вада\", \"Манастирски ливади\" и други. Така сега се налага да се осигури огромен финансов ресурс за изкупуването на терени, за прокарване на улиците, посочват от общината.\r\n\tОсвен терена за детската градина, която е построена преди няколко години, в квартала до момента има само още два общински имота, върху които се предвижда да се построят детска площадка и спортно игрище.\r\n\tЧастните терени в кв. \"Витоша\" са бивши земеделски земи, които са връщани по силата на Закона за собствеността и ползването на земеделски земи.\r\n\tКато дългосрочна цел се работи за изграждане на връзка между ул.\"Борис Руменов\" и ул. \"Ангел Каралийчев\".\r\n\tПо отношение на строежа на нова сграда на бул. \"Симеоновско шосе\" Фандъкова е възложила на дирекция \"Контрол на строителството\" в направление \"Архитектура и градоустройство\" и районната администрация да направят пълна проверка на строителния обект.\r\n\tСтоличният инспекторат със съдействието на Общинска полиция има задачата да извършва проверки на строителната техника.\r\n\tПо предложения на гражданите ще се изследват и възможностите за изграждане на други две връзки на квартала с Околовръстния път.", "date": "2017.10.25", "title": "София подобрява условията за живот в кв. \"Витоша\" след протест"}
