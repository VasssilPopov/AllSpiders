{"url": "http://www.mediapool.bg/lavina-zatrupa-deset-dushi-v-shveitsariya-news275720.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tДесет души бяха затрупани от лавина в Швейцария в неделя. Инцидентът е станал на 2500 м надморска височина в швейцарския кантон Вале, съобщи местната полиция.\r\n\tПо думите на полицейския говорител инцидентът е станал в района на град Фено до френската граница.\r\n\tЗапочнало е издирване на затрупаните, но засега няма данни за съдбата им.", "date": "2018.02.18", "title": "Лавина затрупа десет души в Швейцария"}
{"url": "http://www.mediapool.bg/i-golemite-bagazhi-mozhe-da-se-vozyat-bezplatno-v-sofiyskiya-gradski-transport-news275712.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tБилетът за превозване на големи багажи с градския транспорт в София може да отпадне. Сега чанти, куфари, пакети трябва да се таксуват, ако сборът от височината, ширината и дебелината им надхвърля 140 см. При превозване без билет на чанти, които надхвърлят тези габарити, се налага глоба от 40 лв.\r\n\tСпоред зам.-кмета на София Евгени Крусев таксуването на големите багажи може да отпадне. Такова предложение щяла да внесе администрацията в общинския съвет.\r\n\tПричината е, че много пътници не знаят, че трябва да купуват билети за чантите си. Това важи особено за чуждите и българските туристи в София. Според Крусев след отмяната на заплащането за чанти ще се разчита на съвестта на пътуващите, за да не качват в градския транспорт големи багажи.", "date": "2018.02.18", "title": "И големите багажи може да се возят безплатно в софийския градски транспорт"}
{"url": "http://www.mediapool.bg/pravoslavnite-hristiyani-praznuvat-sirni-zagovezni-news275705.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПравославната църква днес отбелязва Сирни Заговезни, празника на всеобщото опрощение, наричан още Прощална неделя и Поклади. Празникът винаги е седем седмици преди Великден.\r\n\tПо традиция на този ден младите искат прошка от по-възрастните. Вечерта на празника при родителите се събират семействата на техните синове, дъщери, внуци, за да заговяват от млечни храни. За трапезата се приготвят баница със сирене, риба, варени яйца, варено жито, бяла халва с ядки, тъй като след това и млечните продукти са забранени за постещите до Великден.\r\n\tИзвършва се обичаят хамкане с парче бяла халва или варено яйце. Те се завързват на червен конец, най-възрастният мъж завърта конеца в кръг и всеки се стреми да хване яйцето/халвата с уста. Който успее, ще бъде здрав през цялата година.\r\n\tХарактерни обичаи са също Оратници и маскарадните игри. Оратници е свързан със запалването на празнични огньове. На много места в страната традицията е високите пламъци да се прескачат за здраве. В някои краища на страната по Заговезни има и кукерски игри, а маските трябва да прогонят злите духове. Карнавалът символизира победата на светлината над мрака, т.е. настъпването на пролетта и края на зимата.", "date": "2018.02.18", "title": "Православните християни празнуват Сирни Заговезни"}
{"url": "http://www.mediapool.bg/tramp-napadna-fbr-za-porednoto-masovo-ubiystvo-v-uchilishte-news275702.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tПрезидентът на САЩ Доналд Тръмп нападна Федералното бюро за разследвания (ФБР) за . Според него ФБР можело да спре стрелеца, ако е прекарало по-малко време, работейки над руското разследване и намесата на Русия в изборите за президент на САЩ, които Тръмп спечели, предаде Асошиейтид прес.\r\n\tВ същото време във Флорида бяха организирани протести с искане за затягане на контрола над оръжията. Част от недоволството е и срещи президента на САЩ, чиято предизборна кампания беше финансирана и от Националната асоциация на притежателите на огнестрелни оръжия. Самият Тръмп до момента избягва темата за контрола над продажбата на оръжия.\r\n\tВместо това той заяви, че ФБР губи прекалено много време в опитите си да докаже, че е имало сговор между неговите помощници и Русия по време на президентските избори през 2016 г. и затова е изпуснало Никълъс Крус, който в сряда застреля 17 души в училище в град Паркленд, в щата Флорида.\r\n\t\"Много печално е, че ФБР е пропуснало всичките многобройни сигнали срещу извършителя на стрелбата в училище в щата Флорида. Това е неприемливо\", написа в Туитър американският държавен глава. Той призова бюрото за разследвания да се върне към основните си задължения и вместо да се занимава с руското разследване да даде „повод на всички ни да се гордеем“.\r\n\tГубернаторът на Флорида Рик Скот прикани директора на ФБР Кристофър Рей да подаде оставка.\r\n\tТръмп често критикува ФБР,  упреквайки бюрото в партизанщина, отбеляза АП.\r\n\tФБР , когато получава сигнал, че 19-годишният Никълъс Круз е готвил нападението над гимназия \"Марджъри Стоунман Дъглас\" в Паркланд, Флорида. Това отприщи искания от страна на мнозина конгресмени за разследване в бюрото.\r\n\tМеждувременно хиляди ученици, родители, учители и съседи протестираха във Форт Лодърдейл, настоявайки за промяна в американските закони за огнестрелните оръжия.\r\n\tДемонстрацията даде политически израз на нарастващия обществен гняв след касапницата в гимназия \"Марджъри Стоунман Дъглас\". На митинга пред сградата на федералния съд във Форт Лодърдейл 18-годишната Ема Гонзалес, ученичка от гимназията, оцеляла от стрелбата, осъди политиците, които отказват да затегнат контрола над огнестрелните оръжия и получават дарения от мощното оръжейно лоби. Когато тя, разплакана, извика \"Срам за вас\", множеството започна да скандира думите ѝ. Момичето директно нападна президента Доналд Тръмп, получил финансова подкрепа по време на предизборната си кампания през 2016 г. от Националната асоциация на притежателите на огнестрелни оръжия (НРА).\r\n\t\"На политиците, които седят в позлатените си къщи и сенатски кресла, финансирани от НРА, когато ни казват, че никакви закони не са можели да предотвратят това, ние казваме: \"Глупости!\", допълни Гонзалес.\r\n\t\"Ако президентът ми казва в лицето, че това е ужасна трагедия, но нищо не е можело да се направи, аз бих го попитала колко е получил от НРА. Аз зная: 30 милиона долара. Толкова ли струва животът на тези хора за вас, г-н Тръмп\", продължи тя, сравнявайки сумата с броя на жертвите от нападения с огнестрелно оръжие в САЩ от началото на годината, предаде Франс прес. \"Важно е да се признае, че това не е проблем на психично разстройство. Стрелецът нямаше да може да нарани толкова много хора с нож\", разплакана заяви тя, имайки предвид изявленията на президента Тръмп и други, че ментално заболяване е главният фактор на нападението.\n\n\r\n\tМасовото убийство в гимназията във Флорида отприщи вълна от призиви за протестни акции в цялата страна с цел да подтикнат членовете на Конгреса да приемат по-строги закони за контрол над оръжията. Организаторите на Марша на жените призова за 17-минутен протест на 14 март срещу бездействието на Конгреса, нежелаещ да предприеме нещо повече от молитви и съчувствени туитове в отговор на насилието. Мрежата за публично образование обяви национален Ден за действие на 20 април, годишнината от стрелбата през 1999 г. в Колумбайн, Колорадо. \"Политиците седят със скръстени ръце, докато нашите деца и техните учители са избивани в класните си стаи\", написаха в пост онлайн Даян Равич, президент на организацията, и изпълнителният директор Керъл Бърис.\r\n\tПланове за протести изпълниха вчера социалните мрежи, което е сигнал, че призивите за законодателни мерки може и да не затихнат този път, за разлика от реакциите след предишните масови убийства. Много от тях, като стрелбата в училище \"Санди Хук\", в Нютаун, Кънектикът, през 2012 г., породиха кампании за нови закони за контрол над огнестрелните оръжия, но те замряха в Конгреса. \"Трябва да използваме инерцията в момента, за да постигнем действителните промени, нужни в тази страна, така че подобни (полуавтоматични) оръжия (като AR-15) да не попадат в ръцете на хора, които не бива да ги притежават\", заяви Ранди Уайнгартън, президентка на Американската федерация на учителите.\r\n\tТийнейжджърите, оцелели от стрелбата в \"Марджъри Стоунман Дъглас\" станаха публични застъпници за по-строг контрол с изявления в социалните медии и телевизионни интервюта. В интернет се появиха дори призиви за бойкот на училищата, докато законите не бъдат променени, по подобие на епохата на борбата за граждански права.\r\n\tПрезидентът Тръмп обаче при посещението си във Флорида през уикенда избягна темата за контрола и предпочете да съсредоточи вниманието си върху местните служители, които са реагирали първи след стрелбата. Президентът изрази възхищение от бързината, с която спасителите са транспортирали ранените в болница и каза, че заслужават повишение.\r\n\tВ друг туит вчера той нападна демократите. \"Защо не са приели законодателните мерки за огнестрелните оръжия, когато държаха контрола и над Камарата, и над Сената по времето на администрацията на Обама? Защото не са искали, а сега само приказват\", написа той.", "date": "2018.02.18", "title": "Тръмп нападна ФБР за поредното масово убийство в училище"}
{"url": "http://www.mediapool.bg/zapochvat-tseremoniite-za-145-godini-ot-gibelta-na-levski-news275706.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t145-ата годишнина от гибелта на Васил Левски ще бъде отбелязана в неделя вечер в родния му град Карлово с възпоменателна церемония.\r\n\t \r\n\tРитуали по полагане на цветя в знак на признателност към Васил Левски има в няколко града на страната.\r\n\tСъбитията по повод годишнината започват в Ловеч със заря-проверка и гражданско поклонение. В храма \"Света Троица\" ще бъде отслужена панихида. Тържествената заря-проверка пред паметника на Апостола ще започне от 18.30 ч. Във военния ритуал по поднасяне на венци и цветя пред най-големия монумент на Левски у нас ще участват военнослужещи от Центъра за начална подготовка в Плевен и Представителния духов оркестър на Сухопътните войски. Заради гражданското поклонение за времето от 12.00 до 21.00 ч. ще бъде затворена за движение ва автомобили ул. \"Мадара\".\r\n\t \n\n\r\n\tПо повод годишнината Националният военноисторически музей в София представя на своите посетители безплатно най-успешната си образователна програма - „Васил Левски - вчера и днес“. Програмата е подходяща за деца между 7 и 17-годишна възраст и може да бъде посетена в неделя.\r\n\tНа 19 февруари – денят на обесването на Левски, в софийския храм \"Св. София\" от 17 часа ще бъде отслужена архиерейска панихида в негова памет. След това ще има литийно шествие. В 18.00 часа пред Паметника на Апостола ще започне церемонията поклонение.", "date": "2018.02.18", "title": "Започват церемониите за 145 години от гибелта на Левски"}
{"url": "http://www.mediapool.bg/nad-40-ot-uchitelite-shte-se-pensionirat-za-8-godini-news275703.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВ следващите 8 години над 40% от българските учители предстои да излязат в пенсионна възраст и това ще доведе до един сериозен дефицит. Проблемът със застаряването на преподавателите е на дневен ред отдавна и въпреки че през последните години броя на младите педагози нараства, той не може да компенсира излизащите в пенсия. За преодоляване на недостига на учители е нужно към професията да бъдат привлечени още млади хора.\r\n\tТова каза зам.-министърът на образованието Деница Сачева пред БНР. Според нея преподавателската професия трябва да се рекламира сред учениците, които сега са на 15-16 години. \"Да им кажем, че професията на учителя предстои да бъде много по-добре платена, с много по-добри условия на труд в рамките на следващите няколко години и е професия, която ще има голямо търсене\", добави Сачева.\r\n\tТя коментира и резултатите от срещата между представители на министерството, на общините, на учителите и на родителите, на която се обсъждаха мерки за предотвратяването на агресията в класните стаи. Сачева отново повтори, че позицията на министерството е, че задължително видеонаблюдение в детските градини и училищата не трябва да има. На същото мнение са учителските синдикати и някои от родителските организации. \"По отношение на видеонаблюдението по-голямата част от участниците се обединиха около това, че подобен тип мярка не само че не би била решение, а би била отваряне на \"кутията на Пандора\". Агресията и насилието, за съжаление, е феномен, който далеч не е само в образователната система. За съжаление, ние ежедневно сме свидетели на насилие и агресия дори в обичайните си човешки отношения\", коментира Сачева.\r\n\tТя припомни, че образователното министерство се ангажира да разработи антистресова програма за преподавателите, а краткосрочните мерки за подобряване на взаимодействието между родители и учители трябва да се набележат и прилагат от педагогическите съвети в градините и училищата.\r\n\tЗаместник-министърът уточни, че Министерството на образованието работи в посока на подобряването на работната среда на учителите чрез увеличение на заплатите и инвестиции в инфраструктурата.\r\n\t\"Говорим за инвестиции повече от 600 млн. лв. в образователна инфраструктура, които, въпреки мащаба на това число, ще бъдат недостатъчни за всички нужди. Трябва да си даваме сметка в какво време живее. Разбира се, в това време имаме много повече стрес, много повече конкуренция, динамика на информацията, сериозни проблеми в семействата. В България има сериозен проблем с деца, чиито родители са в конфликт, деца на родители емигранти. Всички тези проблеми в най-голяма степен рефлектират именно в училището и като общество трябва да си даваме сметка, че очакваме от учителя да бъде свръхчовек и да компенсира всички тези дефицити\", коментира Сачева.\r\n\tМеждувременно продължават протестите в страната с искане за камери в детските градини и училищата. Те са организирани от Националния комитет за иновативно образование, а поредната проява беше в Перник в неделя.", "date": "2018.02.18", "title": "Над 40% от учителите ще се пенсионират за 8 години"}
{"url": "http://www.mediapool.bg/arestuvan-e-upravitelyat-na-latviyskata-tsentralna-banka-news275714.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tУправителят на латвийската централна банка Илмар Римшевич е бил задържан от служители на антикорупционната агенция, съобщи в неделя офисът на премиера Марис Кучинскис, предаде \"Ройтерс\".\r\n\tВ петък в дома и офиса на управителя на Латвийската банка бяха извършени обиски.\r\n\tСлед като е бил разпитван седем часа в офис на антикорупционната служба в Рига, Римшевич е бил прехвърлен на друго място, допълни Франс прес.\r\n\tДо момента няма официална информация за причините за ареста на гуверньора на латвийската централна банка.\r\n\tПрезидентът на Латвия Раймондс Вейонис написа в Туитър, че ще свика Национални съвет за сигурност, за да обсъди \"ситуацията в банковия сектор\", без да посочва точна дата. Латвия е част от еврозоната, а Римшевич е част от управителния съвет на Европейската централна банка.\r\n\tПремиерът Кучинскис коментира, че няма основание да се меси в работата на антикорупционната агенция и когато от институцията сметнат за нужно да дадат повече информация по случая, ще го направят. Той добави, че Римшевич губи правомощията си на централен банкер по време на разследването, но това няма да спре работата на централната банка или на банковия сектор в страната като цяло. Според него няма заплаха за финансовия сектор на страната, но въпреки това в понеделник правителството се събира на извънредно заседание заради ареста.\r\n\tЦентралната банка на Латвия излезе със съобщение, че продължава да работи нормално, а управителният съвет ще осигури не само операциите на институцията, но и взаимодействието ѝ с останалите финансови институции в страната, както и с ЕЦБ.\r\n\tТвърди се, че освен Римшевич при акцията е арестуван бизнесменът Марис Мартинсонс. Бизнесът му е в сферата на строителството и бързите кредити и според местни медии е арестуван като организатор на престъпна група, която се занимавала с подкупи. От няколко дни в страната има публикации за изнудване на акционери на Norvik Banka от висши представители на властта с цел да получат рушвети.\r\n\tЗадържането става в седмицата, когато САЩ поискаха пълно изолиране от американската финансова система на ABLV - най-голямата независима частна банка в Латвия, заради подозрения, че през нея са изпрани милиарди долари от корупция в Русия, Украйна и Азербайджан и организирана престъпност и тя е била използвана за програмата на Северна Корея за междуконтинентални балистични ракети.\r\n\tПочти цялата кариера на Римшевичс - още от 1992 г., преминава в централната банка. Той е неин несменяем управител от декември 2001 г. насам, като на 13 октомври 2013 г. получи третия си шестгодишен мандат. От 1 май 2004 г. банкерът е член на Генералния съвет на Европейската централна банка, а от 1 януари влиза в Управителния съвет на ЕЦБ.\r\n\tСкандалът с ABLV е вторият подобен при неговото управление. Първият бе свързан с рухването и последвалото спасяване на банка Parex, за която латвийските медии писаха, че е перяла пари на руската мафия.", "date": "2018.02.18", "title": "Арестуван е управителят на латвийската централна банка"}
{"url": "http://www.mediapool.bg/vazrastna-zhena-e-ubita-v-lom-news275711.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЖена на 85 години е намерена убита в жилището ѝ в Лом, съобщиха от Министерството на вътрешните работи. В тежко състояние е и 66-годишната дъщеря на жертвата, която е намерена в жилището с порезни рани по гърдите и шията.\r\n\tСигналът за инцидента е подаден в полицията в събота към 10.45 часа от сестрата на 66-годишната жена. Обяснила, че сутринта отишла в дома на 85-годишната си майка, която била на легло. Заварила възрастната жена починала, а сестра си в тежко състояние с порезни рани в областта на шията и гърдите. Веднага на място пристигнали полицейски и медицински екипи. Ранената жена била откарана в болница, където лекарите продължават да се борят за живота ѝ.\r\n\tНа място е извършен оглед, при който е установена дълбока порезна рана в областта на шията на починалата. Една от водещите версии, по които криминалистите работят е битова. По случая е образувано досъдебно производство, действията по него продължават под наблюдението на прокуратурата.", "date": "2018.02.18", "title": "Възрастна жена е убита в Лом"}
{"url": "http://www.mediapool.bg/vanshno-ministerstvo-rabotelo-za-sreshta-borisov-tramp-news275710.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Подготовката на среща между американския президент Доналд Тръмп и българския премиер Бойко Борисов винаги е в ход\", каза в неделя заместник-министърът на външните работи Георг Георгиев пред БНР. От думите му се разбра, че съгласие от страна на САЩ за подобно събитие към момента няма, а \"българската дипломация поддържа контакти на високо ниво с администрацията на Тръмп и този въпрос постоянно се поставя пред американската страна\".\r\n\tГеоргиев все пак е убеден, че такава среща ще се състои, а въпросът дали ще е във Вашингтон, или в София бил технически. По-важното било, че американската администрация приема много добре българския премиер.\r\n\tМеждувременно Министерството на външните работи осъди провелата се в събота вечер в столицата за поредна година „демонстрация на ксенофобия, дискриминация и омраза, известна като \"Луковмарш\". Позиция срещу демонстрацията изрази и посолството на САЩ.\r\n\t\"Тази проява на неподправена нетърпимост към другия се провежда по-малко от месец след като целият свят отдаде почит към жертвите от Холокоста. Снощният марш събра в България, която в момента е и председател на Съвета на Европейския съюз, хора от различни националности, дошли тук, за да демонстрират омраза и нетолерантност. Това трябва да бъде ясен сигнал за нас като общество и като европейци, които не са забравили страданията, причинени от Втората световна война, че не е достатъчно само да припомняме трагичните събития\", се посочва в декларацията на външното министерство.\r\n\tВ нея се заявява, че всеки акт на омраза и прослава на антисемитската и нацистката идеология е абсолютно неприемлив. Пробуждането на нетърпимост към различния, проповядването на нетолерантност и яростната употреба на словото на омразата са опит за разклащане на демократичните ценности, които отстояваме като народ и като общност. Затова МВнР високо цени усилията на Световния еврейски конгрес и Организацията на евреите в България \"Шалом\" за повишаване на обществената информираност по тази тема, както и насърчаването на борбата с причините за антисемитизма и речта на омразата, отбелязват от министерството.\r\n\tМинистерството на външните работи ще продължи да работи в рамките на международните организации и в сътрудничество със своите партньори от международната общност за спазването на правата на човека, борбата с насилието и разпространяването на културата на мира, за да се превърнат сборища като \"Луковмарш\" в част от миналото, се отбелязва в декларацията.", "date": "2018.02.18", "title": "Външно министерство работело за среща Борисов-Тръмп"}
{"url": "http://www.mediapool.bg/bivsh-shef-v-zdravnata-kasa-obvini-ministerstvoto-che-ya-kontrolira-news275709.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tМинистерството на здравеопазването контролира оперативното управление на Националната здравно-осигурителна каса (НЗОК), кадрува в институцията, дава директно нареждания на административния персонал и променя бюджетите на болниците. Това твърди бившият подуправител на касата д-р Димитър Петров. Той обясни, че намесата от страната на министерството се осъществява от зам.-министъра и председател на надзора на касата Жени Начева. По принцип НЗОК трябва да е независим от правителството орган, който има отделен бюджет, а управителят му се избира от парламента. по искане на управителя ѝ проф. Камен Плочев, който също вероятно ще напусне поста съвсем скоро, след като оставката му беше поискана от министъра на здравеопазването Кирил Ананиев. При напускането си Петров предупреди за хаос в институцията, тъй като Плочев не разбирал естеството на работата там.\r\n\tПо думите му тя кадрува в НЗОК, разпорежда се директно на административния персонал, променя бюджети на болници. \"Това не само че не е редно, но според мен тя извършва серия от закононарушения\", смята Петров. Подобни обвинения той хвърли и при отстраняването си от управлението на здравната каса.\r\n\tВ петък пък министърът на здравеопазването  проф. Камен Плочев, тъй като поискал парламентът да актуализира бюджета на институцията през главата на министъра. Ананиев обясни, че Плочев се опитал да оправдае това с думите, че не погледнал какво подписва, когато парафирал писмото с искане за повече пари, изпратено до Народното събрание. Мотивът за исканата актуализация са задълженията към чужди здравни каси за лечение на българи.\r\n\tСпоред освободения през декември подуправител на НЗОК Димитър Петров проф. Плочев категорично не е за поста управител на касата, тъй като никога не се е занимавал със здравно осигуряване. \"Изумен съм, че изискванията за управител на касата са толкова ниски, че са по-ниски от тези за директор на районна каса\", коментира Петров.\r\n\t\"Като си тръгвах, му казах, че най-доброто, което може да направи за касата и за себе си, е да се махне по най-бързия начин, защото той ще има проблеми\", каза той и допълни, че ръководителят на здравно-осигурителната институция не разбира какво се случва в нея, какво му дават да подписва. \"Първоначално не искаше да подписва нищо, беше го страх\", каза още д-р Димитър Петров. Според него, ако Плочев реши да не подава оставка, скандалът ще се задълбочи.\r\n\tСпоред Димитров разходът за погасяване на задължения към чужди здравни каси е лесно предвидим, тъй като парите се плащат след 18 месеца, което означава, че нужните средства са били ясни през юни миналата година.\r\n\t\"Това е можело да се предвиди в бюджета, който се приема през октомври. Грешката на проф. Плочев е, че е трябвало да се сети да постави въпроса тогава\", каза Димитров. Той обаче постави и въпросът защо тези разходи не са предвидени и от надзора на касата, който се оглавява от Жени Начева.\r\n\tСпоред Димитров подобни скандали ще продължават, докато НЗОК не си възвърне характера на независима институция.\r\n\tД-р Петров коментира също, че не е привърженик на прогнозата на проф. Плочев, че до 1-2 г. системата на здравеопазването ще се срине. \"Има големи проблеми, но такъв апокалипсис не може да се очаква\", заяви той.\r\n\t\r\n\tСкандалите в здравната каса станаха пореден повод за критики от страна опозицията от БСП към управляващите от ГЕРБ.\r\n\tВ неделя депутатът от левицата и член на парламентарната здравна комисия Георги Гьоков заяви, че партията ме застава зад проф. Плочев.\r\n\t\"Далеч съм от мисълта да защитавам проф. Плочев. Той може би е изградено име в България, в медицинските среди. Въпросът е в това, че здравеопазването в България е в критично положение и това го заявихме още при приемането на бюджета на НЗОК. Проф. Плочев и това, което той направи, е в потвърждение на нашите тези, че здравеопазването е недофинансирано, че задлъжнялостта е голяма – цифрата е около 300 млн. Директорът на НЗОК се назначава от Народното събрание и в момента Камен Плочев е директор\", каза Гьоков пред БНР. Той отново заяви, че Плочев е бил заплашван от здравния министър да си подаде оставката.\n\n\r\n\t\"В публичното пространство излезе, че чрез посредник министърът го е заплашил да подаде оставка, пряка заплаха получава. По памет е казано \"Предайте на професора незабавно и доброволно да подаде оставка, за да се разделим с добро, защото в противен случай има и други мерки и ще включим цялата държавна машина срещу него и няма да си намери място в България като професор. Това показва стила на управление. Много намирисва на мутренските времена\", коментира Гьоков.\r\n\tСпоред него има опит за овладяване на здравната каса, финансите се поставят пред пациента.\r\n\tДепутатът от ГЕРБ Тома Биков посочи, че въпросът за здравеопазването не е толкова медицински, колкото икономически и политически. Според него проблемите са изцяло свързани с мениджмънта на здравната каса. Според него институцията се нуждае не от \"гениален лекар, а от гениален мениджър, за да може да функционира добре\". \"Факт е, че парите за здравеопазване и парите за НЗОК нарастват всяка година, а проблемите – една част се решават, но, за съжаление, една част от проблемите остават. На българското здравеопазване е необходим икономически модел, който да гарантира, че българите ще получават качествено здравеопазване\", коментира Биков пред БНР. Според него здравният министър Кирил Ананиев имал потенциал да предложи по-добър икономически модел на системата, \"понеже много дълги години се занимава с такъв тип модели в цялата държава\". \"Той е безспорен финансист и бюджетар, от какъвто българското здравеопазване безспорно има нужда\", смята Биков.\r\n\tБиков посочи още, че един от основните проблем е източването на парите от НЗОК. Според него трябва да се балансира между максимално широк достъп и максимално качествено здравеопазване.", "date": "2018.02.18", "title": "Бивш шеф в здравната каса обвини министерството, че я контролира"}
{"url": "http://www.mediapool.bg/egipetskiyat-muzei-v-kairo-pokazva-kreshtyashtata-mumiya-news275713.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\r\n\t\"Крещящата мумия\" е изложена в Египетския музей в Кайро. Счита се, че тя е на сина на един от египетските фараони, който е екзекутиран заради заговор за убийство на баща си.\r\n\tМумията е известна като \"незнайният човек Е\", а външният ѝ вид показва, че този човек е умрял в мъки – лицето е сбръчкано, а устатата отворена сякаш е застинала в момент на вик или стенание. Този експонат не е част от постоянната експозиция на музея.\r\n\tСпоред ДНК анализ мумията е на един от синовете на фараона Рамзес ІІІ, управлявал Египет в периода 1186 – 1155 година пр. Хр. Става въпрос за Пентавър, който е осъден на смърт чрез обесване, тъй като е подготвял заговор за убийството на баща си. Конспирацията е документирана в древен папирус, според който Пентавър е зоговорничил с майка си Тийе – втора съпруга на Рамзес ІІІ. Не е ясно дали заговорът е успял, но има индикации, че фараонът е бил наръган с нож във врата.", "date": "2018.02.18", "title": "Египетският музей в Кайро показва \"крещящата мумия\""}
{"url": "http://www.mediapool.bg/izrael-predupredi-che-mozhe-da-deistva-direktno-sreshtu-iran-news275715.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИзраел може да предприеме действия директно срещу Иран, а не само срещу неговите съюзници в Близкия Изток. Това заяви министър-председателят на Израел Бенямин Нетаняху. Иранските власти отговориха с насмешка, че репутацията на Израел като недосегаем е рухнала, след като самолет на военновъздушните сили на страната беше свален в Сирия преди около седмица.\r\n\tНапрежението между Иран и Израел се повиши, след като преди осем дни беше свален ирански дрон, навлязъл в израелското въздушно пространство. В отговор Израел предприе офанзива срещу сирийски и ирански цели в Сирия. Тогава израелски изтребител пък беше свален над сирийска територия от сирийска ракета. Израел обвини Иран за събитията, но Техеран отхвърли обвиненията и посочи, че дори не разполага с дронове на сирийска територия.\r\n\tДемонстрацията на недоволство от страна на Израел към Иран продължи и в неделя по време на конференция по сигурността в Мюнхен, която събира представители на властта и дипломати от Европа и САЩ. По време на речта си на форума Нетаняху размаха парче от, по думите му иранския дрон, навлязъл в израелското въздушно пространство по-рано този месец, предаде \"Ройтерс\".\r\n\t\"Израел няма да позволи на режима до постави примката на терора около врата му. Ако е нужно, ще предприемем действия и срещу Иран, не само срещу съюзниците му\", каза Нетаняху.\r\n\tИранският външен министър Мохамед Джавад Зариф определи демонстрацията на израелския премиер като цирк, който дори не заслужава отговор.\r\n\t\"Това, което се случи в последните дни е, че т. нар. недосегаемост на Израел беше разбита\", каза Зариф, имайки предвид инцидента със сваления израелски самолет в Сирия. \"След като сирийците имаха куража да свалят един от техните самолети, реагират сякаш е станало някакво бедствие\", добяви Зафир и обвини Израел в агресия срещу съседните държави Сирия и Ливан.\r\n\tИзраел пък обвинява Иран в това, че търси военни позиции в Сирия, където поддържани от Иран сили подкрепят президента Башар Асад. В страната се води гражданска война вече осем години.\r\n\tНетаняху обяви, че Ислямска държава губи позиции, но в същото време Иран и неговите съюзници се опитват да завземат територии и в същото време да създадат подстъпи към Ирак, Сирия, Ливан и Газа.\r\n\tОт месеци Израел търси подкрепа на сунитските арабски държави, които споделят притесненията на еврейската държава от шиитски Иран. За момента са подписани споразумения само с Йордания и Египет.", "date": "2018.02.18", "title": "Израел предупреди, че може да действа директно срещу Иран"}
{"url": "http://www.mediapool.bg/zemetresenie-raztrese-velikobritaniya-news275707.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tЗеметресение с магнитуд 4.4 беше регистрирано във Великобритания в нощта на събота срещу неделя, съобщи Британският геофизичен институт. Това е най-силният трус на Острова от десетилетие.\r\n\tЕпицентърът му е бил на 20 км северно от уелския град Суонзи. Сградите там са се разтресли за няколко секунди и кампусът на местния университет е бил евакуиран. Няма данни за щети.\r\n\tТрусът е бил усетен в части от Уелс и Югозападна Англия.\r\n\tТой е относително слаб, но е най-силният, регистриран на Острова след земетресението с магнитуд 5.2 през 2008 г.", "date": "2018.02.18", "title": "Земетресение разтресе Великобритания"}
{"url": "http://www.mediapool.bg/rusiya-predupredi-es-da-ne-pravi-sas-sarbiya-sashtata-greshka-kato-s-ukraina-news275717.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tС поставянето на Сърбия пред избора \"или с Русия, или със Запада\" Европейският съюз прави същата грешка, която е довела до украинската криза, разединявайки обществото в Украйна, предупреди руският външен министър Сергей Лавров.\r\n\tВ интервю за телевизия \"Евронюз\" Лавров каза, че Сърбия има изключително добри отношения с ЕС и НАТО, а същевременно има и споразумение за свободна търговия с Русия, започнала е преговори за влизане в зоната за свободна търговия на Евразийския икономически съюз и поддържа контакти с Организацията на Договора за колективна сигурност.\r\n\t\"Смятам, че това е абсолютно нормален път за развитие на външните връзки на Сърбия\", каза Лавров. Добрите отношения с Русия обаче могат да бъдат нарушени, ако Сърбия влезе в Европейския съюз, тъй като за да се присъедини към общността, балканската държава трябва да приеме външната политика на съюза. Преди няколко години ЕС наложи санкции на Русия заради анексирането на Крим. Сред условията за присъединяването на Сърбия към ЕС е и признаване на Косово.\r\n\t\"В съвременния свят такива ултиматуми са крайно непристойни и не подобават на структура като ЕС. Ако погледнете, на Балканите няма нито една страна, в която американските и европейските посланици да не настояват за прекратяване на приятелството с Русия\", каза руският министър.\r\n\tЛавров изрази надежда, че Западът е видял грешките, които е направил с Украйна, особено като се вземе предвид, че в тази страна в момента не управлява президентът, а \"радикално военно течение\".", "date": "2018.02.18", "title": "Русия предупреди ЕС да не прави със Сърбия същата грешка като с Украйна"}
{"url": "http://www.mediapool.bg/kradets-varna-violonchelo-za-13-mln-evro-news275716.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tОткраднатото в четвъртък в района на Париж виолончело от XVIII век, оценено на над 1 милион евро, бе върнато в събота на музикантката, от която бе задигнато, предаде агенция \"Франс прес\".\r\n\t\"Получих телефонно обаждане, в което се казваше, че виолончелото е в автомобил, паркиран пред дома ми - разказа професионалната музикантка Офели Гаяр. - Открих виолончелото на задната седалка.\"\r\n\tЕдин от прозорците на колата бил счупен и тя успяла да извади от задната седалка инструмента, който бил в добро състояние.\r\n\tГаяр бе обрана на улицата в парижко предградие от мъж, който я заплашил с нож. Той откраднал мобилния ѝ телефон, и калъфа, в който бил музикалният инструмент.\r\n\tВиолончелото, произведено през 1737 г. в Удине, Италия, от лютиера Франческо Гофрилер, било предоставено на Гаяр от банка и било оценено на 1.3 милиона евро.\r\n\tСпоред полицията крадецът върнал инструмента, тъй като трудно би могъл да продаде такъв уникат.", "date": "2018.02.18", "title": "Крадец върна виолончело за 1.3 млн. евро"}
{"url": "http://www.mediapool.bg/federer-ostava-nepobedim-za-grigor-dimitrov-news275718.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tГригор Димитров загуби финала на тенис турнира в Ротердам от швейцареца Роджър Федерер. Българинът игра без настроение и отстъпи в два сета – 2:6, 2:6. Мачът продължи едва 55 минути.\r\n\tСлед победата си Федерер ще оглави световната ранглиста при мъжете и става най-възрастният играч №1 в тениса. Димитров пък ще се изкачи с една позиция и от утре ще е четвърти в ранглистата.\r\n\tФиналът в Ротердам беше седмият двубой между Димитров и Федерер, а всички мачове досега са спечелени от швейцареца.\r\n\tГригор Димитров започна добре мача като взе първите си две подавания. След това обаче започна да играе без настроение и беше категорично надигран от Федерер, който спечели 97-ата титла в кариерата си.\r\n\tНосителят на 20 титли от Големия шлем остава единственият от водещите играчи, срещу когото Димитров няма победа. В седемте мача помежду им българинът е успял да спечели едва 2 сета.\r\n\tФиналът в Ротердам беше първият за Димитров през тази година и общо 15-и в кариерата му. Последният трофей на българина беше от финалния турнир в Лондон през 2017 г. Федерер пък спечели първия голям турни за сезона – откритото първенство на Австралия.", "date": "2018.02.18", "title": "Федерер остава непобедим за Григор Димитров"}
{"url": "http://www.mediapool.bg/valeri-simeonov-zagovori-za-ostavka-na-ministara-na-turizma-news275719.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tВицепремиерът и лидер на Националния фронт за спасение на България (НФСБ) заговори за оставка на министъра на туризма Николина Ангелкова. Той обаче не даде категоричен отговор дали НФСБ ще постави въпроса за оттеглянето на Ангелкова по време на предстоящия съвет на „Обедидени патриоти“, в който влизат и представители на ВМРО.\r\n\tСимеонов неведнъж открито е критикувал политиката на министъра на туризма, обвинявал я е, че дава плажове за стопанисване от мутренски групировки, казвал е, че говори глупотевини. Досега обаче публично не е искал оставката ѝ.\r\n\tЗа размесвания в правителството първо заговори зам.-председателят на НФСБ Борис Ячев. В интервю за Канал 3 в събота, той обяви, че на предстоящия съвет на \"Обединени патриоти\" партията му ще постави въпроса за оставка на Ангелкова.\r\n\tДен по-късно председателят на партията и вицепремиер Симеонов даде доста по-витиеват отговор на въпроса дали това ще се случи. Той припомни, че има сериозни разминавания по отношение на цялостната концепция за българските курорти между него и Ангелкова. \"Може би ще трябва по-внимателно обаче да обсъдим този въпрос с оставката, тъй като едни разминавания не винаги предопределят оставка - не е задължително това да се случи\", уточни вицепремиерът пред БНР.\r\n\tОсвен това щяло да има и консултации с ГЕРБ, защото \"Обединени патриоти\" били подготвили редица законопроекти за устройство на черноморските курорти - например, свързани с преместваемите обекти и \"трябва да се уточни и как ще се гласуват от Народното събрание\", а разминаване имало и по отношение на концесиите - все въпроси, които, по думите на Симеонов, трябва да бъдат уредени. Валери Симеонов посочи, че ще се опитат да постигнат единомислие, но ако няма такова, една от политическите форми за търсене на решение е оставката.", "date": "2018.02.18", "title": "Валери Симеонов заговори за оставка на министъра на туризма"}
{"url": "http://www.mediapool.bg/rashidov-nechistoplatno-e-da-se-demonizira-peevski-news275708.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\t\"Делян Пеевски никой не го е осъдил за нищо и е грозно да се ползва като боздуган трето лице и като плашило\". Думите са на депутата от ГЕРБ и бивш министър на културата Вежди Рашидов и са по повод замесването на Пеевски в публичен спор между премиера Бойко Борисов и президента Румен Радев.\r\n\tПрез седмицата президент и премиер си разменяха реплики през медиите за това дали и какво общо имат с депутата и крупен бизнесмен Пеевски. В интервю за бТВ Рашидов упрекна Борисов и Радев, че се разправят публично и защити Пеевски като заяви, че не може двамата да го ползват като бухалка и изрази надежда, че държавните мъже ще се \"разберат като мъжкари\".\r\n\tСамият Пеевски критикува президент и премиер, че го замесват в търканията помежду си.\r\n\tВ изказването си пред бТВ в неделя Рашидов демонстрира рязка промяна в отношението си към Пеевски, когото само преди по-малко от 5 години нарече \"дебел, грозен, на 20 години милионер\". Сега според депутата от ГЕРБ образът на Пеевски, когото той критикувал през годините, е демонизиран в обществото и това не е честно. \"И той има семейство, близки. Ако има нещо, има си органи за тази работа, но публично да се размахва, е нечистоплътно\", каза бившият културен министър. Той направи сравнение със собственика на \"Мултигруп\" Илия Павлов, когото обичал като човек, и чиито образ също бил демонизиран.\r\n\tКъм днешна дата позицията на Рашидов по отношение на Пеевски изглежда доста по-умерена в сравнение с негови изказвания по адрес на депутата от 2013 г. и 2014 г. Тогава той отново употребява думата „боздуган“ заедно с името на \"успелия бизнесмен\", но контекстът е доста по-различен. През 2013 г. в неформален разговор с журналисти в кулоарите на парламента депутатът от ГЕРБ и бивш министър на културата.\r\n\t\"Ние оставихме всички мангизи да минават през банката на тоя л....р, на Доган парите да текат, спокойно да се управлява заради един медиен комфорт и сега разбрахме, че това са едни гадове, които ни изпързаляха“, казва Вежди Рашидов.\r\n\t\"Всички ли сме роби само на един дебел, грозен, на 20 години милионер бе, \"да му е...\". Всички ли сте роби на такъв изрод, нямате ли смелост... Как е станал този боклук мултимилиардер на 20 години и е изкупил всички хора и за 1000 лева заплата всички му слугуват“, възмути се тогава Рашидов.\r\n\tТой обясни, че заради нуждата от медиен комфорт Борисов е направил голяма грешка при първото си правителство по отношение на КТБ. \"Банката (КТБ - бел.ред.) е собственик на вестниците, а Делян Пеевски е боздуганът с майка си отпред. Те перат едни пари“, коментира тогава Рашидов.\r\n\tГодина по-късно Рашидов отново продължава да изразява публичната си неприязън към Пеевски като пред медиите го нарича „дете, което купува цяла България“, както и \"едно милионерче, охранено, на 30 години, което ми гради образ\".\r\n\tИ в двата случая повод за изблиците на настоящия депутат от ГЕРБ бяха публикации срещу него и семейството му в издания на Пеевски.\r\n\tПреди да окачестви като грозно използването на Пеевски като боздуган, Рашидов изрази надежда, че Бойко Борисов и Румен Радев ще се разберат като мъжкари. Той ги упрекна, че спорят през медиите. \"Битки винаги има, не е хубаво да се водят през медиите. Те са сериозни, достолепни мъже, на всичкото отгоре са и екстремни в живота – единият е летец, а другият – каратист. Смятам, че като мъжкари могат да си вдигнат телефона и смятам, че ще го направят\", каза Рашидов.\r\n\tСпоред него дразгите през медиите са им \"урок, че не бива да се разголват публично, защото цялото общество гледа тях и разчита на тях\". Освен това от подобно поведение страдало обществото, което \"първо се забавлява и след това плаче\".\r\n\tРашидов смята, че президентът Румен Радев не може да бъде обвиняван за ситуацията, тъй като \"ще се учи в движение на политика, защото той е законният президент\". Като пример за учене в в крачка той даде министър-председателя и себе си. \"Бойко Борисов от един пожарникар днес е един сериозен държавник, и то с много опит. И аз в началото като министър се бях уплашил, отидох при Бойко и викам: \"Не разбирам нищо от тая работа, да хвърля оставка\". Той вика: \"И аз не съм бил министър, ще се развием и ще се учим в движение\". Това беше правилно\", отбеляза Рашидов.\r\n\tИ въпреки че заяви, че президентът не може да бъде обвиняван за поведението си заради неопитността си в политиката, Рашидов все пак го критикува за нападките му към\r\n\tвъншната политика на правителството. Повод за това бяха думите на Румен Радев, че е много важно при предстоящата среща между ЕС и турския президент Реджеп Ердоган у нас ролята на България да не се свежда до \"домакина, който разнася шербет\", а да постави на Ердоган важни въпроси.\r\n\tСпоред Рашидов иронията на Радев е неоснователна.\r\n\t\"Това, което Борисов успя да направи в дипломацията, не е нужно да минават толкова години, че да получи оценка. Турция е голяма страна, тя няма нужда се конфронтира с Европа. Тук не е въпрос на шербет, а на спокоен сън на българите. Ако някой се сеща, от 2 г. няма тема \"бежанци\". Помните ли какви възбуди имахме с казарми, училища. Българинът спи спокойно\", смяна депутатът от ГЕРБ.\r\n\tРашидов, който беше един от големите частни вложители в КТБ и загуби спестяванията си, коментира и законодателните опити да се спре вторичното ограбване на активите на банката. Законопроект в тази посока предложиха депутатите от ДПС Делян Пеевски, Йордан Цонев и Хамид Хамид. Той беше приет от парламента с гласовете и на ГЕРБ.\r\n\t\"КТБ е един оглозган до костите в саваната слон, там няма месо\", смята Рашидов. Според него вече фалиралата банка е ограбена и вторично ограбване няма. \"Няма КТБ, активите са прибрани, получени кредити няма да се върнат\", допълни Рашидов.\r\n\tТова пък няма да позволи да се удовлетворят исканията на вложителите за възстановяване на парите им над гарантираните по закон суми. Такъв е случаят и на Рашидов. Според него \"това, че ме окрадоха\" е един от най-звучните шамари, които е получавал.\r\n\t\"Трудно го преживявам, аз не съм кредитополучател, моите пари откраднаха, честните ми пари. Бяха най-чистите, затова моето име се завъртя. Това много ме засегна\", коментира Рашидов.\r\n\tТой обаче не припомни, че парите в КТБ са на \"Доган и на двама шейхове от Оман\", вестниците на Пеевски са на банката, а \"Делян Пеевски е боздуганът с майка си отпред\".", "date": "2018.02.18", "title": "Рашидов: Нечистоплътно е да се демонизира Пеевски"}
{"url": "http://www.mediapool.bg/patnicheski-samolet-s-65-dushi-se-razbi-v-iran-news275704.html", "text": "Вход в Mediapool.bgEmail:Парола:Вход в Mediapool.bgEmail:Парола:Вход в Mediapool.bgEmail:Парола:\r\n\r\n\tИрански пътнически самолет се разби в югозападната част на страната. Не е ясно дали има оцелели сред 65-те души на борда, предадоха местни медии, цитирани \"Ройтерс\". Първоначално беше съобщено, че в самолета е имало 66 човека, но пъ-късно иранските власти обявиха, че един от пътниците е пропуснал полета.\r\n\tСамолетът е изпълнявал полет от столицата Техеран за град Ясудж. Разбил се е в планински район на близо 480 км южно от иранската столица. Самолетът е на авиокомпанията \"Асеман\" (Aseman). Неин говорител първоначално заяви, че се смята, че всички хора на борда са загинали. В последствие това съобщение беше оттеглено и от превозвача съобщиха, че все още не е ясно дали всички са загинали, а мястото на катастрафата не е напълно уточнено.\r\n\tКъм мястото на инцидента е изпратен спасителен хеликоптер, който обаче не успял да се приземи заради гъста мъгла. Така до мястото трябвало да се стигне по земя, като са изпратени 12 екипа.\r\n\tСамолетът е изчезнал от радарите 50 минути след излитането си от едно от летищата на Техеран. Забил се е в планински хребет. Засега причините за катастрофата не са ясни. Машината е ATR 72-500 и е пътнически турбовитлов самолет, произведен във Франция.\r\n\tПрез последните десетилетия в Иран станаха няколко самолетни катастрофи. Властите се оплакват, че не могат да купуват нови самолети или части за съществуващите заради санкциите от страна на САЩ.\r\n\tПреди седмица при самолетна катастрофа в Русия загинаха 71 души.", "date": "2018.02.18", "title": "Пътнически самолет с 65 души се разби в Иран"}
