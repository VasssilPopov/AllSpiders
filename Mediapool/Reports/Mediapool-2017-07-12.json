{"url": "http://www.mediapool.bg/dobrovoltsi-izdirvat-uchenik-pomel-s-kola-grupa-turisti-news266499.html", "text": "Издирването на 16-годишния Кристиян, който през уикенда блъсна с автомобил туристи край девинското село Триград, за пореден ден е безрезултатно, съобщи бТВ.\r\n\t \r\n\tМомчето избяга от мястото на инцидента.\r\n\t \r\n\tВ операцията по издирването му вчера се включиха доброволци и куче, като бяха претърсени и пещерите в района.\n\n\r\n\t \r\n\tЕдна от версиите, по която работи полицията е, че Кристиян може да се е прибрал в София, където живее със семейството си.\r\n\t \r\n\tПри катастрофата пострадаха четирима туристи, които са настанени в болницата в Смолян. Между пострадалите е и 6-годишно момиче с комоцио.", "date": "08:43 | 12 юли 2017 | ", "title": "Доброволци издирват ученик, помел с кола група туристи"}
{"url": "http://www.mediapool.bg/sasht-prodavat-na-rumaniya-raketi-peitriat-za-za-39-mlrd-dolara-news266492.html", "text": "САЩ решиха да доставят зенитно-ракетни комплекси \"Пейтриът\" на Румъния и авиационни ракети \"Хелфайър\" на Холандия, съобщи правителствена агенция към американското министерството на отбраната.\r\n\t \r\n\tСпоред Пентагона договора с Букурещ възлиза на 3.9 милиарда долара, а с Амстердам - на 34 милиона долара.\r\n\t \r\n\tНа Румъния се предвижда да бъдат доставени 7 зенитно-ракетни комплекса \"Пейтриът\", включващи 56 ракети от една модификация и 168 - от друга.\n\n\r\n\tХоландия купува още 70 ракети \"Хелфайър\" към вече поръчани 180.\r\n\t \r\n\tСпоред министерството на отбраната, новият договор с Румъния ще укрепи външната политика и националната сигурност на САЩ, тъй като ще увеличи сигурността на съюзник в НАТО, който е бил и продължава да е фактор за политическа стабилност и икономически напредък в Европа. \r\n\t \r\n\tТази сделка ще отговори на нуждите на Румъния в сферата на самоотбраната, както и на целите на НАТО, без да промени равновесието на силите в района, подчерта Пентагонътр цитиран от БТА.\r\n\t \r\n\tРазрешение от Държавния департамент за осъществяване на продажбите, каквото се изисква по закон, е получено. Правителството е уведомило официално Конгреса и сега законодателите имат 30 дни да проучат новите контракти и евентуално да ги блокират.", "date": "07:42 | 12 юли 2017 | ", "title": "САЩ продават на Румъния ракети ”Пейтриът” за  за 3.9 млрд долара"}
{"url": "http://www.mediapool.bg/pechataneto-na-falshivi-pari-v-evropa-namalyava-news266493.html", "text": "Франция е най-засегната от наличието на фалшиви пари в Европа, но на континента се наблюдава спад в количеството подправени банкноти, съобщи Франс прес.\r\n\tСпоред данни на Централното бюро за борба с фалшифицирането на пари към френската полиция във Франция са засечени 34 на сто от фалшивите банкноти, пласирани на континента.\r\n\t \r\n\tСледващи в антикласацията са Италия, Германия и Испания.\r\n\t \n\n\r\n\tСлужбата е установила тенденция на спад в тази дейност - заловените фалшиви пари във Франция са намалели с 35 процента, а в Европа - с 25 на сто.\r\n\t \r\n\tОтслабването на явлението се дължи главно на разбиването на две печатници за подправени банкноти в Италия, която захранва Франция (73 процента от задържаните фалшиви пари са дошли оттам).\r\n\t \r\n\tОсвен това в обръщение във Франция влязоха новите банкноти от 20 евро, които по-трудно могат да бъдат фалшифицирани.\r\n\t \r\n\tЦентралното бюро очаква тенденцията на спад да се запази и през 2017 г. поради появата на новата банкнота от 50 евро.\r\n\t \r\n\tСпоред полицията банкнотите от 20 и 50 евро са най-често фалшифицираните. Те представляват 87 процента от всички подправени банкноти, които се разпространяват.", "date": "07:44 | 12 юли 2017 | ", "title": "Печатането на фалшиви пари в Европа намалява"}
{"url": "http://www.mediapool.bg/ruski-voenen-savetnik-zagina-v-siriya-news266495.html", "text": "Руски военен съветник загина в сирийската провинция Хама при внезапен минохвъргачен обстрел. Това съобщи руското министерство на отбраната, цитирано от ТАСС и БТА.\r\n\t \r\n\tВ съобщение на министерството се казва, че загиналият капитан е бил част от екипа руски съветници, обучаващи военнослужещи от подразделения на сирийските сухопътни войски.\r\n\t \r\n\tНе е уточнено засега кога е загинал офицерът.", "date": "07:52 | 12 юли 2017 | ", "title": "Руски военен съветник загина в Сирия"}
{"url": "http://www.mediapool.bg/chetirite-arabski-strani-boikotirashti-katar-zapazvat-sanktsiite-news266494.html", "text": "Четирите арабски страни, които бойкотират Катар, заявиха, че санкциите им срещу Доха се запазват, докато тя не изпълни исканията им, съобщи Ройтерс.\r\n\t \r\n\tВ общо изявление, разпространено от държавните им медии, Саудитска Арабия, Обединените арабски емирства, Египет и Бахрейн посочват, че оценяват усилията на САЩ в борбата с тероризма, но смятат за недостатъчна стъпка подписването на споразумението между Вашингтон и Доха и ще следят внимателно доколко сериозни са катарските власти в борбата си с всички форми на финансиране и подкрепа за тероризма, отбеляза Франс прес.\r\n\t \r\n\tВчера САЩ и Катар подписаха споразумение за борба с финансирането на тероризма. Това стана при посещение на американския държавен секретар Рекс Тилърсън в Доха в опит да се сложи край на продължаващата вече месец конфронтация между съюзническите на Запада арабски страни.\n\n\r\n\t \r\n\tЧетирите държави наложиха санкции на Катар, обвинявайки го, че финансира екстремистки организации и че се съюзява с заклетия враг на арабските страни в Персийския залив - Иран. Доха отхвърля обвиненията.", "date": "07:47 | 12 юли 2017 | ", "title": "Четирите арабски страни, бойкотиращи Катар, запазват санкциите"}
{"url": "http://www.mediapool.bg/es-obsazhda-dali-da-prenasochva-migrantite-kam-razlichni-evropeiski-pristanishta-news266498.html", "text": "Европейската агенция за гранична и брегова охрана Фронтекс и страните от ЕС, участващи в операция \"Тритон\", се договориха да променят параметрите на операцията в полза на Италия, но не стигнаха дотам да обявят, че мигрантите могат да пристигат на пристанища, различни от италианските, предаде Франс прес.\r\n\t \r\n\tСлед техническа среща във Варшава Фронтекс съобщи, че незабавно ще бъде създадена работна група, която да подготви нов оперативен план за \"Тритон\", който после ще бъде предоставен за разглеждане на участващите страни.\r\n\t \r\n\tСъгласно действащия план страната домакин на операцията трябва да приема всички мигранти, спасени от корабите на Фронтекс. Същото правило важи за операциите, ръководени от Гърция и Испания.\n\n\r\n\t \r\n\tНа срещата Италия заяви, че при масиран приток на мигранти тя иска мигрантите да се транспортират до пристанища и на другите страни членки, посочи европейската агенция.\r\n\t \r\n\tВсички участници признаха, че Италия е изправена пред извънреден натиск и има нужда от допълнителна подкрепа от страна на ЕС и Фронтекс, подчерта тя в комюнике.\r\n\t \r\n\tОт седмица Италия апелира за помощ от европейските си партньори и за конкретен техен принос в опитите да се спре притока на мигранти към Европа и да се разпределят по-добре на континента спасените в морето.\r\n\t \r\n\tМиналата седмица италианският премиер Паоло Джентилони предупреди, че възможностите на Италия да поема мигранти не са неограничени.\r\n\t \r\n\tНа вчерашната среща Фронтекс и някои страни заявиха, че искат да споделят опита си с работната група за създаването на \"кодекс за поведение\" за неправителствените организации, участващи в спасителните операции.\r\n\t \r\n\tЗа такъв кодекс настоява Италия, за да се подобри събирането на информация и за по-ефективна борба срещу трафикантите.\r\n\t \r\n\tМинистрите на вътрешните работи на Германия и Италия, Томас де Мезиер и и Марко Менити, призоваха за борба с мигрантската криза още в Африка и за активно сътрудничество с африканските страни и местни структури за противодействие на незаконния трафик на бежанци, съобщи ТАСС, цитирана от БТА.\r\n\t \r\n\tУсилията за справяне с миграционната криза не може да се ограничават географски само с ЕС, а още по-малко с италианското крайбрежие, където пристигат мигрантите. С кризата трябва да се води борба още в Африка, където се коренят причините и където икономическите, екологични и хуманитарни проблеми принуждават хората да мигрират, посочиха двамата министри в обща статия за германския в. \"Велт\".", "date": "08:14 | 12 юли 2017 | ", "title": "ЕС обсъжда дали да пренасочва мигрантите към различни европейски пристанища"}
{"url": "http://www.mediapool.bg/senatat-na-sasht-otlozhi-vakantsiyata-si-zaradi-nesvarshena-rabota-news266496.html", "text": "Лидерът на републиканското мнозинство в Сената Мич Макконъл съобщи, че вместо в края на юли, сенаторите ще излязат във ваканция от третата седмица на август. Това се налага заради закъснението в приемането на законодателната програма, и най-вече на силно оспорваната в групата на мнозинството реформа в здравната система, съобщиха информационните агенции. \r\n\t \r\n\tЦелта на републиканците е следващата седмица да гласуват здравната реформа, а после да преминат към годишния закон за отбраната, важен за функционирането на американските въоръжени сили. Сенатът трябва да утвърди и няколко от предложените от президента Доналд Тръмп назначения за различни длъжности.\r\n\t \r\n\tВодачът на републиканците упрекна демократическата опозиция в отказ да сътрудничи. Малцинството наистина води капания за възпрепятстване, за да забави парламентарната процедура, главно при утвърждаването на номинираните от президента – нещо, което правилникът на Сената ѝ позволява.\n\n\r\n\t \r\n\tЧастичното отменяне на закона на демократите за здравното застраховане от 2010 г., известен като „Обамакеър”, всява разделение в републиканския лагер.\r\n\t \r\n\tКонсервативните и умерените сенатори са против предложените наскоро промени. Очаква се нова версия да бъде огласена тази седмица. Умерените отказват да подкрепят текст, който ще ореже значително държавните помощи и ще лиши милиони американци от здравеопазване.", "date": "07:55 | 12 юли 2017 | ", "title": "Сенатът на САЩ отложи ваканцията си заради несвършена работа"}
{"url": "http://www.mediapool.bg/chehiya-zasilva-natiska-nad-es-zaradi-razlichnoto-kachestvo-na-hranite-news266497.html", "text": "Чехия ще увеличи натиска си над ЕС да контролира стандартите на храните и ще поиска нов закон за еднакво качество. Нови тестове разкриха съществени разлики в качеството на съставки, използвани от многонационални компании в хранителни продукти в Чехия и в западните й съседки, събщи Ройтерс.\r\n\t \r\n\tМинистърът на земеделието на Чехия - Мариан Юречка, съобщи, че тестове, извършени от неговото министерство и Университета по химия и технология показват, че хранителни продукти в чешките супермаркети често пъти съдържат по-малки количества от основните съставки, отколкото продаваната в Германия тяхна версия, например замразени рибни пръчици с по-малко риба.\r\n\t \r\n\t\"Двойните стандарти\" в храните се превърнаха в чувствителна тема за източните членки на ЕС. Чехия, Словакия, Унгария и Полша ги приемат като знак, че те са със статут на \"втора класа\" спрямо западните членки на съюза. Проверка на Българската агенция по безопасност на храните също установи при храните на българския и европейския пазар.\n\n\r\n\t \r\n\tТези страни настояват Европейската комисия да забрани на компаниите да ползват по-нискокачествени съставки в продавани на тяхна територия хранителни продукти. България също се оплака от тази практика. \r\n\t \r\n\tПрез февруари Юречка заяви, че на чехите им е омръзнало да са \"боклуджийската кофа\" на Европа. Днес той съобщи на пресконференция, че ще представи резултатите от тестовете на среща на земеделските министри на ЕС следващата седмица, за да докаже, че \"проблемът съществува\". \r\n\t \r\n\tЦелта е да се прокара закон за уеднаквени стандарти на храните.\r\n\t \r\n\t\"Чехия и другите потребители в ЕС заслужават да получават същото качество продукти\", каза той.\r\n\t \r\n\tКомпаниите се аргументират, че се съобразяват с местните вкусове, като използват различни комбинации от съставки. Тази практика е законна в ЕС, стига съставките да са обявени.\r\n\t \r\n\tКато цяло храните в Чехия са около 25 процента по-евтини, отколкото в Германия, сочат данни на Евростат. Много чехи обаче редовно пресичат границата и пазаруват в Германия или Австрия.", "date": "08:02 | 12 юли 2017 | ", "title": "Чехия засилва натиска над ЕС заради различното качество на храните"}
