{"url": "http://www.mediapool.bg/fenomenalno-news271366.html", "text": "Има едно явление в наши дни, което заслужава особено внимание.\r\n\tИ то е Мария Захарова – официалният представител на външното министерство на Руската федерация. Не използвам граматическата форма за женски род на името\"представител\" и не казвам\"представителка\" тук, тъй като подозирам, че самата госпожа Захарова би възприела отнасянето на езиковия термин с окончание за женски род към нея самата по-скоро негативно. Предполагам, че реакцията ѝ може би ще е такава, тъй като си давам сметка, че в очите на госпожа Захарова придаването на такава пък чак значимост на стандартите за политическа коректност със самата си  е проява на враждебност към Русия. Или реминисценция за някои маниери от времето на социализма, които сега не са сред най-модните в Москва.\r\n\tМария Захарова е феномен наистина. Защото изявите ѝ като представител на руското външно министерство често са така ярки, че са направо ослепителни! В началото на тази седмица например Мария Захарова хвърли мощен лъч светлина върху един документален факт, за да илюстрира, тоест осветли през него значението на понятието .\r\n\tВ студиото на \"Россия 1\" госпожа Захарова , направена по думите ѝ в Белия дом. А на фотографията виждаме Хилари Клинтън, като външен секретар на Съединените щати, да се усмихва широко, видимо приятно развълнувана от това, че се ръкува в този момент не с друг, а със самия Осама бин Ладен. Ето ви, коментира госпожа Захарова пред руската медия, ето ви един великолепен пример за лобизъм.\r\n\tИма усет за точните попадения Мария Захарова. И какви връзки между нещата и понятията прави само! А това, че въпросната снимка е несръчно подправена, че е ниска топка монтаж, от най-примитивните като изпълнение, от възможно най-неубедителните, това е друга работа. Какво значение може да има нещо такова за човек с размаха и ума на Мария Владимировна! И с нейните феноменални познания в различни области, разбира се.\n\n\r\n\tТа, като стана дума за многостранната информираност на Мария Захарова и за акуратните ѝ наблюдения по различни въпроси от първостепенно значение, се сетих за нещо друго с нейно участие от вчера, което дава да се разбере колко неотразимо феноменални са познанията по най-нова европейска история на настоящия официален представител на руското външно министерство. На 02. 11. 2017 г. в рамките на свой брифинг Захарова призова българските власти да направят необходимото, за да се сложи край на вандалското поругаване на съветските паметници, намиращи се на територията на България. Повод за това нейно официално изявление стана появата на надпис върху всеизвестния монумент в София на 31-и октомври. Осъждайки този акт, Захарова заяви и следното, цитирано впоследствие от ТАСС:\r\n\tФеноменално! Много се притеснявам, да ви кажа. Притеснявам се да не да последва някоя официална негативна реакция от страна на българското Външно министерство във връзка с величествените позовавания на безспорните исторически факти от страна на Захарова. Опасявам се да не вземе някой от българска страна да реагира остро и да попита какво общо има спасяването на българските евреи с действията на съветската армия. Представете си, че на най-високо място в Москва, като резултат от тази реакция, вземат, че посъветват Мария Захарова да бъде малко по-внимателна, когато прави исторически препратки и въз основа на тях дава оценки. Ами ако това вземе, че стане?\r\n\tСъществува опасност Мария Захарова да спре да ни радва със своите така красиви, непосредствени и толкова нежно закачливи хрумвания, със своите проникновени и честни, но заедно с това и забавни, глумливи коментари. Те, коментарите на Мария Владимировна, са като пляски, игриви са такива едни, въртеливи.\r\n\tНо са и умни, да, и са премерени! Точно като за дипломат от ранга на госпожа Захарова. Така е наистина. Защото, забележете само колко хитро и внимателно защитено е съждението на Мария Владимировна относно зависимостта между спасяването на близо 50 000 български евреи и действията на съветската армия по време на Втората световна война. А каже някой, че такава връзка изобщо няма и няма как да има, а го е хванала веднага натясно Мария Захарова с аргумента, че става дума за поредица от свързани помежду си събития и процеси, отвеждащи в крайна сметка до успехите на съветската армия срещу нацистка Германия, които са в основата на всичко. Нима, ще ви каже госпожа представителят на руското външно министерство, можеше да стане възможно възпрепятстването на депортацията на евреите от България, ако по онова време Червената армия не беше вече притиснала здраво Хитлер? Феноменално, нали?\r\n\tЕто защо за нищо на света не бива да се лишаваме от свежите, румени и дълбокомислени прозрения на Мария Захарова по исторически и дипломатически теми. Ще ни липсват иначе. А споделянията на Захарова от такова приятно естество и в такъв дух по адрес на България тъкмо зачестиха за наша радост тази година. Че даже и регулярни станаха.\r\n\tНеотдавна в текста си \"\" (публикуван в Портал\"Култура\" на 22. 09. 2017) припомних хронологията на дружеските закачки с България от страна на представители на руската държава, съпровождали чинно големите празници от българския национален календар в рамките на една година. Позволете ми да скицирам тази последователност още веднъж:\r\n\t– изказването на Пьотр Толстой за това, че руснаците скоро ще изкупят\"цяла България\";\r\n\t – Захарова съобщава за нота от външното министерство на Руската федерация във връзка с появата на графити върху паметника\"Альоша\";\r\n\t – президентът Путин рефлектира на всеослушание върху кирилицата като културен феномен, появил се в определен историко-географски ареал;\r\n\t – Захарова отправя от името на Русия нота във връзка с посегателство върху Паметника на съветската армия в София; 02.11.2017 – изказване на Мария Захарова, предизвикано от действия на неизвестни лица по отношение на същия този паметник, в което Захарова обвързва съдбата на българските евреи през 1943 г. с ролята на съветската армия през Втората световна война.\r\n\tРегулярност и логика тук несъмнено има. Да вземем най-скорошното от тези феноменални съвпадения, последвано от още по-феноменалното салто на Мария Захарова.\r\n\tТа нали на първи ноември в България се отбелязва българският Ден на будителите. Установен при това първоначално на тази дата във връзка с празника на Свети Иоан Рилски –19 октомври, който ден по стария календарен стил съвпада със сегашния 1 ноември.\r\n\t Какво удобно време е този ден на памет и поменуване за оскверняването на нечия памет и на нечий паметник! Нали! Какво сгодно време е този български празник за произвеждането на груби предизвикателства, с помощта на които да се създаде впечатлението, че не българското общество, а Червената армия е спасила българските евреи. Чрез изписването точно върху този паметник на послание, което се интерпретира като антисемитско. За да бъде опетнен и посрамен Денят на будителите. Съжалявам, но за мен някои връзки тук изглеждат повече от очевидни. Серията от провокации, съпътстващи българските празници, продължи.\r\n\tИ затова, моля Ви, министър Захариева, да не излизате с официална реакция заради думите на Мария Захарова! Недейте, защото в противен случай рискуваме някой най-голям големец в Москва да си каже, че все пак е хубаво да има и мяра, спирачки някакви да има все пак. А стане ли това, колкото и невероятно да е, може изведнъж да ни спрат шоуто на Мария Захарова. Или най-малкото да го променят. И ще си останем тогава само със скуката на достойното си съществуване на европейци, унесени в което често забравяме, че има и такива, на които много, ама много им се иска да го нямаме.\r\n\tА тези хора – хора като Мария Захарова и нейните работодатели, са ни нужни.\r\n\tЗа да ни веселят с пляските си, но и за да ни държат с тях будни.", "date": "2017.11.03", "title": "Феноменално"}
{"url": "http://www.mediapool.bg/uvolneniya-v-stroitelna-firma-zaradi-problemen-remont-v-sofiya-news271368.html", "text": "Уволнения във фирмата \"Пътища и съоръжения\" заради проблемите по ремонта на софийските булеварди \"Шипченски проход\" и \"Асен Йорданов\". Освободени от постовете си са изпълнителният директор инж. Николай Додеков и техническите ръководители, отговорни за проекта - Константин Георгиев и Христо Дживтерeв, съобщиха от дружеството.\r\n\tРемонтът на двата булеварда беше критикуван неколкократно от кмета на София Йорданка Фандъкова. Проблемите, обявени от нея, бяха свързани с качеството на асфалта и ремонта на тротоарите. Фандъкова обяви, че договорът с фирмата ще бъде прекратен. Той включва ремонт и на още едно трасе в столицата и е за общо около 8 млн. лева. Все още няма официална информация за анулирането му в регистъра на обществените поръчки.\r\n\tОт \"Пътища и съоръжения\" припомниха, че незабавно са предприети \"адекватни мерки и за своя сметка отстрани положената настилка в зоните на неравност и асфалтира повторно участъците от пътните платна\". Ремонтът на двата булеварда вече е приключен.\r\n\t\"Пътища и съоръжения\" ЕАД е с дългогодишен опит в строителството, реконструкцията и рехабилитацията на пътища и прилежащата им инфраструктура. Дружеството има ресурси за качествено изпълнение на пътни инфраструктурни обекти и е доказало това през годините\", обявиха в петък от компанията.\r\n\t\"Пътища и съоръжения\" ЕАД никога не е толерирало и няма да толерира недобри строителни практики\", добавиха от дружеството.\n\n\r\n\tПо-рано през седмицата кметът обяви, че компании с прекратени заради лошо качество договори, няма да се допускат до обществени поръчки. В същото време тя обясни, че вина за лошите ремонти вероятно имат отделни служители на дружествата и строители. Фирмите нямали интерес от подобни практики понеже трябвало да оправят проблемите за своя сметка, от което губят пари.", "date": "2017.11.03", "title": "Уволнения в строителна фирма заради проблемен ремонт в София"}
{"url": "http://www.mediapool.bg/merkel-mozhem-da-sazdadem-koalitsiya-ako-polozhim-usiliya-news271370.html", "text": "Германската канцлерка Ангела Меркел изрази увереност, че преговорите за съставяне на коалиция с две по-малки партии може да доведат до успех, предадоха информационните агенции в петък.\r\n\t \r\n\tХристияндемократическият съюз (ХДС) на Меркел и баварските им съюзници от Християнсоциалния съюз (ХСС) започнаха тежки преговори с подкрепящата бизнеса Свободна демократическа партия (СВдП) и Зелените след парламентарните избори през септември. Потенциалните партньори имат разногласия по ключови въпроси, включително имиграцията и защитата на околната среда.\r\n\t \r\n\tДосега консерваторите от ХДС и ХСС управляваха в широка коалиция с левоцентристката Германска социалдемократическа партия (ГСДП), която премина в опозиция.\r\n\t \r\n\tМеркел заяви, че предстоят трудни преговори, но изрази увереност, че е възможно \"да постигнем успех, ако положим усилия, и то по начин, който позволява на всеки партньор да подчертае идентичността си, по начин, който да бъде от полза за Германия\". \"ХДС със сигурност е готова да направи това\", подчерта германската канцлерка, коментирайки напредъка в преговорите.\r\n\t \r\n\tИзборите през септември предизвикаха шок в германския политически живот. Крайнодяснята партия Алтернатива за Германия (АзГ) спечели близо 13 на сто от гласовете, а подкрепата за почти всички водещи формации намаля, отбелязва ДПА.", "date": "2017.11.03", "title": "Меркел: Можем да създадем коалиция, ако положим усилия"}
{"url": "http://www.mediapool.bg/hilyadi-izlyazoha-po-ulitsite-v-katalunya-v-zashtita-na-zadarzhanite-bivshi-ministri-news271347.html", "text": "Хиляди хора излязоха по улиците на каталунските градове Барселона, Тарагона, Жирона и Леида, за да протестират срещу задържането под стража на осем членове на сваленото регионално правителство на Каталуния, съобщи Асошиейтед прес.\r\n\t \r\n\tНа този фон сваленият от поста председател на каталунското регионално правителство Карлес Пучдемон, който от началото на седмицата е в Брюксел, поиска да бъдат освободени задържаните му колеги.\r\n\t \r\n\t\"Като легитимен председател на правителството на Каталуня, настоявам за освобождаването на съветниците (министрите, бел. АФП) и на заместник-председателя\" Ориол Жункерас, заяви Пучдемон в реч, излъчена от регионалната каталунска телевизия. \n\n\r\n\t \r\n\tВ изявлението, направено в Белгия, Пучдемон призова каталунците да протестират срещу испанските власти \"без насилие, мирно и с уважение към мненията на всички\", предаде Асошиейтед прес.\r\n\t \r\n\t\"Яростта, с която испанското правителство нападна една прекрасна европейска нация, е възмутителна и е заплаха за всички нас\", каза Пучдемон и добави, че каталунската независимост \"вече не е вътрешен проблем\" на Испания.\r\n\t \r\n\t\r\n\t \r\n\tАдвокатът на Карлес Пучдемон заяви в ефира на белгийската телевизия Ве Ер Те, че испански съд е издал заповед за арест на сваления от власт каталунски лидер, \r\n\t \r\n\t\"Току-що научих от клиента си, че е издадена заповед за арест на председателя и четирима от неговите министри, които се намират в Белгия\", заяви адвокат Пол Бекерт.\r\n\t \r\n\t\"Това на практика означава, че испанското правосъдие ще изпрати сега искане за екстрадиция до федералната прокуратура в Брюксел\", допълни той.\r\n\t \r\n\tВисокопоставен източник от испанския Върховен съд обаче опроверга твърдението на адвоката и каза, че заповед за арест най-вероятно ще бъде издадена в петък.\r\n\t \r\n\tНе е ясно каква е причината за противоречивите информации. Още вчера испански медии прибързаха да съобщят за издаването на тази заповед, но източници от съдебната власт в Испания отрекоха това да е вярно. \r\n\t \r\n\tКогато бъде издадена, заповедта трябва да бъде преведена и изпратена на прокуратурата в Белгия. Впоследствие белгийската прокуратура трябва да разпореди на полицията да задържи издирвания и да го доведе за разпит от белгийския съд. \r\n\t \r\n\tСлед разпита издирваният може да бъде освободен или задържан до предаването му на властите, издали заповедта.\r\n\t \r\n\tСъдът в Белгия следва да се произнесе по заповедта в срок до 60 дни, а съдебното решение подлежи на обжалване. Ако издирваният се съгласи доброволно да бъде върнат, процедурата отнема до 10 дни.\r\n\t \r\n\tПучдемон пристигна в Брюксел в началото на тази седмица, а наетият от него местен защитник Пол Бекерт уточни, че клиентът му засега ще остане в Белгия. Адвокатът не изключи възможността\r\n\t \r\n\tПучдемон да поиска от Белгия политическо убежище - вероятност, която самият Пучдемон отхвърли по-рано открито. \r\n\t \r\n\tАко тази процедура бъде задействана, тя може да повлияе на сроковете за изпълнение на европейската заповед за задържане.\r\n\t \r\n\tОфициалните процедури по европейската заповед за арест предвиждат държавите от ЕС да изпълнят подобна заповед по принципа на взаимното признаване на съдебните решения. Европейска заповед за арест се издава за деяния, наказуеми съгласно правото на издаващата държава с лишаване от свобода за не по-малко от 12 месеца, или ако наложеното наказание лишаване от свобода е със срок над четири месеца.\r\n\t \r\n\tВ решението на Съвета на ЕС от 2002 г., с което се въвежда европейската заповед за задържане, е отбелязано, че съдът може да постанови отказ за връщането на издирвания. Отказът може да бъде постановен, когато европейската заповед е издадена \"с цел преследване или наказване\" на някого \"заради неговия пол, раса, вяра, етническа принадлежност, националност, език, политически убеждения или сексуална ориентация\". \r\n\t \r\n\t\r\n\t \r\n\tВ петък каталунският бивш министър Санти Вила плати гаранция от 50 000 евро и съдия нареди той да бъде освободен от затвор край Мадрид.\r\n\t \r\n\tВила, който прекара изминалата нощ в затвора, е единственият член на сваленото каталунско правителство, получил вчера право на освобождаване под гаранция.\r\n\t \r\n\tНа останалите осем бивши регионални министри, задържани по силата на разследване за опит на регионалните власти да предизвикат отцепване на автономната област от Испания, това право беше отказано.\r\n\t \r\n\tВила, който в каталунското правителство отговаряше за бизнеса, подаде оставка в знак на протест ден преди на 27 октомври каталунският парламент да гласува в подкрепа на обявяването на независимост.\r\n\t \r\n\tСъдия Кармен Ламела нареди паспортът му да бъде конфискуван и той ще трябва да се явява в съда на всеки две седмици. Бившият каталунски министър продължава да е разследван за бунт, противодържавна дейност и злоупотреба със средства наред с останалите си колеги от уволнения регионален кабинет.\r\n\t \r\n\t\r\n\t \r\n\tВ петък германското правителство подкрепи начина, по който Мадрид се справя с кризата в Каталуния, предаде Франс прес.\r\n\t \r\n\t\"Според мнението на германското федерално правителство Испания е правова държава и поради това като говорител на правителството аз не виждам причина да коментирам решенията на испанските съдилища\", заяви пред журналисти правителственият говорител Щефен Зайберт.\r\n\t \r\n\t\"За нас е важно и от огромен интерес единството и конституционният ред в Испания да бъдат запазени\", подчерта Зайберт. \r\n\t \r\n\tТой добави, че Берлин подкрепя изцяло позицията на испанския премиер Мариано Рахой.\r\n\t \r\n\t\r\n\t \r\n\tГоворител на Европейската комисия от своя страна коментира, че въпросът с европейската заповед за задържането на бившия премиер Карлес Пучдемон е изцяло в ръцете на съдебните власти и ние напълно уважаваме тяхната независимост. \r\n\t \r\n\t\"Изцяло уважаваме конституционния ред в Испания и нямаме какво да добавим, каза говорителят в отговор на всякакви въпроси по тази тема. Няма повод да се намесваме\", добави говорителят, цитиран от БТА.", "date": "2017.11.03", "title": "Хиляди излязоха по улиците в Каталуня в защита на задържаните бивши министри"}
{"url": "http://www.mediapool.bg/s-noviya-shef-na-tsentralnata-banka-tramp-zalaga-na-priemstvenostta-news271372.html", "text": "Доналд Тръмп предпочете приемствеността в паричната политика, номинирайки Джероум Пауел начело на най-могъщата банка в света, пише в петък агенция Франс прес.\r\n\tДжероум Пауел е на 64 години и вече заема отговорен пост в Управлението за федерален резерв на САЩ. Той е умерен републиканец, юрист и бивш банкер.\r\n\tАко номинирането му за четиригодишен мандат бъде утвърдено от Сената, което е почти сигурно, той ще смени Джанет Йелън, първата жена ръководила тази влиятелна институция, чийто мандат изтича през февруари.\r\n\t\"Той е силен, той е решителен, той е интелигентен\", заяви президентът на САЩ обявявайки снощи номинацията му в Белия Дом. Тръмп подчерта, че Пауел има уникален опит в света на бизнеса.\r\n\t\"Той ще даде на правителството ни перспектива за реалния свят\", допълни Тръмп, който освен това похвали работата на Йелън и я определи като \"изключителна личност\".\n\n\r\n\tИзборът на нов централен банкер е едно от най-важните икономически решения в мандата на Тръмп, отбелязва АФП.\r\n\tДействията в паричната политика на централната банка могат да стимулират или да забавят темпа на най-голямата икономика в света при определянето на цената на кредитирането, при въздействието върху долара и оттам на всички финансови пазари в целия свят.\r\n\tДжероум Пауел е мултимилионер. Той не е икономист по образование. Член е на управителния съвет на УФР от 2012 година, номиниран по онова време от президента демократ Барак Обама.\r\n\tПауел се възприема като човек на компромиса и консенсуса. През цялата си досегашна кариера той се е ангажирал \"да взема обективни решения въз основа на най-добрите данни, с които разполага, както повелява дългата традиция на независимост на паричната политика\".\r\n\tКато член на Комитета по паричната политика на УФР Джероум Пауел винаги е следвал Джанет Йелън в нейните решения по паричната политика и е символ на приемствеността, която е успокояваща за пазарите, давайки в същото време възможност на Тръмп да сложи собствен отпечатък в управлението централната банка като избере републиканец.\r\n\tДжанет Йелън, на 71 години, е демократка, номинирана от Барак Обама през 2014 година и ще остане в историята като първата жена на този пост.\r\n\tРеакцията й на номинацията на Пауел бе незабавна. Тя изрази увереност, че той ще направлява успешно жизненоважната обществена мисия на банката.\r\n\tМакар че снощи Тръмп изрази признанието си към работата на Йелън, за първи път от 40 години американски президент не оставя на поста централния банкер, избран от неговия предшественик, отбелязва АФП.", "date": "2017.11.03", "title": "С новия шеф на централната банка Тръмп залага на приемствеността"}
{"url": "http://www.mediapool.bg/stratfor-gartsiya-trudno-shte-izleze-ot-spasitelnata-programa-bez-vanshna-pomosht-news271374.html", "text": "Американската агенция за стратегически проучвания Стратфор изказва сериозни резерви за това, че Гърция ще постигне \"чисто\" излизане от сегашната спасителна програма, тоест, без да прибягва до нова програма.\r\n\t \r\n\tВ свой анализ, цитиран от гръцкото издание \"Прото тема\", Стратфор твърди, че Гърция трудно ще успее да се справи без външна финансова помощ след 2018 г.\r\n\t \r\n\tАгенцията преценява, че Гърция ще продължи да се нуждае от такава външна помощ. Според Стратфор кредиторите й били обезпокоени, че Атина може да спре реформите, изисквани от нея в замяна на отпусканите сега заеми.\r\n\t \r\n\tОтношенията между Гърция и нейните кредитори вече са станали сърдечни. Гърция получава траншове по линия на сегашната помощна програма през последните месеци без съществени проблеми. Но това е поради факта, че сегашната трета програма за финансиране се очаква да приключи в средата на 2018 г. и че двете страни се готвят за предсрочни разговори за това какво ще последва.\r\n\t \r\n\tСпоред различни вестници и източници на Стратфор, приключването на програмата не е толкова ясно, както стана в случаите с Ирландия и Португалия, тъй като Гърция вероятно ще продължи да се нуждае от финансова помощ, се казва в анализа.\r\n\t \n\n\r\n\tА това е така, тъй като Гърция ще продължи да се нуждае от финансова помощ. Следващата помощ за Гърция няма да е задължително четвърта спасителна програма, свързана с жестоки икономически реформи.\r\n\t\r\n\tСтратфор твърди, че все още не било ясно дали Гърция може да продължи да функционира без външна помощ. Страната получава финансова помощ от едно десетилетие, макар и да е извършила драстични съкращения и да е намалила своя бюджетен дефицит.\r\n\t \r\n\tГръцката икономика отново е в растеж, а гръцката централна банка предвижда ръст на БВП с 1,7 на сто през 2017 г. и с 2,4 на сто през 2018 г. Кредиторите на Гърция обаче са обезпокоени, че ползите няма да са достатъчни, за да успее Гърция да превъзмогне проблема със своя дълг, който продължава да е около 180 на сто от БВП, отбелязва Стратфор.\r\n\t \r\n\tАмериканската аналитична агенция набляга и на тревогата на кредиторите, че Атина вероятно ще спре реформите и че структурните проблеми на гръцката икономика няма да бъдат решени.\r\n\t \r\n\tСлед години на икономическа и политическа криза и три спасителни програми Гърция иска да се сбогува с кредиторите си. Но докато най-лошото изглежда, че е отминало, гръцкото правителство все още не може да продължи само, се казва в анализа на Стратфор.", "date": "2017.11.03", "title": "Стратфор: Гърция трудно ще излезе от спасителната програма без външна помощ"}
{"url": "http://www.mediapool.bg/vodeshti-avtomobiloproizvoditeli-zapochvat-da-otkrivat-elektrostantsii-iz-evropa-news271375.html", "text": "Бе Ем Ве (BMW), Даймлер (Daimler), Форд (Ford) и Фолксваген (Volkswagen) обявиха, че съвместната им европейска мрежа за презареждане на електромобили ще отвори 20 от 400-те си планирани станции тази година в Германия, Норвегия и Австрия, предаде ДПА.\r\n\t \r\n\tФолксваген участва в инициативата заедно с луксозните си подразделения Ауди (Audi) и Порше (Porsche).\r\n\t \r\n\tЧетирите автомобилопроозводителя, които имат равни дялове в смесеното дружество Айонити (Ionity), уточниха, че първите 20 зареждащи станции ще са разположени на разстояния 120 километра по водещи пътища и всяка ще включва много зареждащи устройства.\r\n\t \r\n\tКомпаниите, обявили схемата още миналата година, планират през 2018 година да разширят предлагането до над 100 станции из Европа и да завършат мрежата от 400 обекта до 2020 година.\r\n\t \r\n\tЦелта е електрическите автомобили да станат по-привлекателни за европейския пазар.", "date": "2017.11.03", "title": "Водещи автомобилопроизводители започват да откриват електростанции из Европа"}
{"url": "http://www.mediapool.bg/bitkoinat-e-tsenovi-balon-obyavi-i-shefat-na-kredi-suis-grup-news271398.html", "text": "Единствената причина днес да купим или продадем биткоин е да спечелим пари, което е същинската дефиниция на спекулация и същинската дефиниция на ценови балон, заяви главният изпълнителен директор на голямата швейцарска банка \"Креди Суис Груп\" (Credit Suisse Group) Тиджан Хиам нва пресконференция в Цюрих. Така той се присъедини към растящия брой високопоставени банкери и финансисти, които имат негативно отношение към драматично поскъпващата водеща криптовалута.\r\n\tИзявлението на Хиан дойде след като биткоинът поскъпна драматично в четвъртък с над 11%, преминавайки психологическата бариера от 7000 долара. При търговията в петък стойността на виртуалната валута нарасна с нови около 5% към пореден исторически връх от 7405 долара.\r\n\tВ основата на това устремно поскъпване на водещата криптовалута през последни дни стои новината от по-рано тази седмица, че най-голямата борса в света за търговия на дериватни финансови инструменти - Chicago Mercantile Exchange (CME) планира да стартира до края на годината търговия на биткойн фючърси.\r\n\tОт началото на годината цената на биткоин нарасна с цели 700%, като само в рамките на последните седем седмици неговата стойност се удвои, допринасяйки за нарастване на общата пазарна стойност на всички налични криптовалути до рекордни нива от над 190 млрд. долара, припомня БНР.\r\n\tПазарната стойност само на наличните биткоини пък вече достигна около 120 млрд. долара, надвишавайки по този начин стойността на водещи американски компании като American Express и Goldman Sachs Group, чиито пазарни капитализации са в размер съответно от 83 млрд. долара и от 95 млрд. долара.\n\n\r\n\tТова рязко повишаване предизвиква опасения, че криптовалутите представляват надуващ се \"ценови балон\", като вманиачени участници на финансовите пазара се стремят да закупуват цифрови валути, не за да ги използват като траен актив в инвестиционните им портфейли, а само поради очакванията, че техните цени ще продължават да растат в краткосрочен план.\r\n\tИзказването на Тиджан Хиам е аналогично на това, което направи през септември главният изпълнителен директор на \"Джей Пи Морган\" (JP Morgan Chase) Джейми Даймън. Тогава той определи биткоина като измама, която в крайна сметка ще се взриви. Тогава той превзе заглавия на световната финансова преса като предложи бруталното премахване на биткоина, определяйки криптовалутата като измама и като ценови балон, който е по-лош дори от лудостта по луковиците на лалетата преди близо 400 години и подчерта, че това \"няма да свърши никак добре\".\r\n\tОснователят на най-големия хедж фонд в света \"Бриджуотър Асошиейтс\" (Bridgewater Associates) - Рей Далио също заяви през септември, че криптовалути като биткоrн отговарят на критериите на неговата фирма за т.нар. \"пазарен ценови балон\".\r\n\tПодобно на други банкери, Тиджан Хиамсъщо изрази загриженост относно анонимността на криптовалутите, която според него ги прави особено проблематични за финансовите институции. Мисля, че повечето банки при сегашното състояние на регулацията имат много малък или никакъв апетит да се включат в търговията с валута, която е изправена пред редица предизвикателства, свързани най-вече с прането на пари, заяви той пред агенция Ройтерс.", "date": "2017.11.03", "title": "Биткоинът е ценови балон, обяви и шефът на \"Креди Суис Груп\""}
{"url": "http://www.mediapool.bg/ban-i-universitetite-ne-haresaha-byudzheta-za-dogodina-news271369.html", "text": "Ръководителите на Българската академия на науките (БАН) и университетите искат повече средства от държавата през следващата година. Те настояват за увеличаване на парите за наука, тъй како смятат, че секторът е недофинансиран, а заплатите - ниски.\r\n\tТова стана ясно по време на обсъждането на първо четене на държавния бюджет в парламентарната комисия по образование и наука. Подобни проблеми се дискутират почти всяка година при обсъждането на финансовите параметри за образованието.\r\n\tСамо БАН и Софийският университет \"Св. Климент Охридски\" настояват да получат по около 15 млн. лв. повече през следващата година. Засега не се очертава исканията им да бъдат удовлетворени. Според образователния министър Красимир Вълчев увеличено финансиране може да се очаква, когато има ясни механизми, че средствата отиват при институциите, които дават най-голямо качество.\r\n\tОчаквано представителите на научните институции се оказаха недоволни от предложения от Министерския съвет бюджет за разлика от преподавателите и директорите на детски градини и училища. Причината е, че основната част от увеличението на парите за образование ще отиде за предучилищното и училищно такова и ще е за заплати на преподавателите.\r\n\tФинансиране срещу качество\n\n\r\n\tБюджетът за образование за следващата година е разчетен на 3.84 млрд. лв. От тях 2.88 млрд. лв. са за предучилищното и училищно образование, 777.5 млн. лв. за висше образование и 405.8 млн. лв. за наука.\r\n\tСубсидията за БАН е 87.5 млн. лева или с около 5 млн. лева повече в сравнение с тази година. Според ръководството на академията парите в повече щели да стигнат само за покриване на ръста на минималната заплата от януари, когато се очаква тя да стане 510 лв. Пари за по-високи заплати за учените пак нямало и за голяма част от тях те щели да останат близки до най-ниското заплащане в страната. Това демотивира хората и обрича БАН на разпад, коментира проф. Никола Малиновски, който е член на общото събрание и на настоятелството на академията.\r\n\tИзчисления на настоятелството на академията, в което влизат и представители на правителството, показвали, че за нормалното ѝ съществуване трябват 98 млн. лева - средства, които правителството не смята да достигне в следващите три години.\r\n\t\"Не съм казал, че тези 5 млн. лв. повече за догодина са за минимална заплата\", реагира министърът на образованието Красимир Вълчев. Той припомни, че бюджетът не регулира числеността на заетите в академията и във висшите училища, а определя само държавната им субсидия. Вълчев критикува и БАН, и университетите, че разликата между заплащането на младите учени и преподаватели и това за доценти и професори е прекалено голяма, а в същото време това е въпрос на управленско решение.\r\n\tСпоред министъра хората трябвало да бъдат убедени, че има смисъл от влагането на държавни средства в научни изследвания. Затова е нужен ясен механизъм за оценка на качеството и насочване на средствата на този принцип.\r\n\tПодобни са и проблемите пред висшето образование, коментира министърът и добави, че ще продължи приоритетното финансиране на специалности, които са търсени на пазара на труда, и при които обучението е с високо качество. От общо 334.7 млн. лева за издръжка на обучението в университетите 172.7 млн. лв. ще бъдат разпределени в зависимост от оценката за качество на обучението и съответствието му с пазара на труда. От думите на министъра стана ясно, че има случаи, в които парите, дадени за приоритетни направления, отиват към други факултети. Той даде пример с висше училище, което получило 3 млн. лв. повече за едно от звената си, но нито един лев от парите не бил изхарчен по предназначение и младите преподаватели започнали да напускат.\r\n\tОт синдиката \"Висше образование и наука\" към КНСБ поискаха заради такива случаи субсидията на университетите да се раздели на две и да е ясно каква е сумата за качество и каква - за брой на студентите.\r\n\tПарите за наука нарастват с 80 млн., а не със 121 млн. лева\r\n\tЗа наука през 2018 г. са планирани 405.8 млн. лева в сравнение с 285 млн. лева за тази година. Реално ръстът ще е 80 млн. лева, а не обявените от финансовия министър 121 млн. лева. От думите на образователния министър се разбра, че останалите около 40 млн. лева са предвидени и в бюджета за тази година, но по друго перо.\r\n\tОсновната част от допълнителните средства - 63.5 млн. лева, ще бъде разпределена на конкурентен принцип. Правилата за това тепърва ще се уточняват. От БАН коментираха, че одобряват проектното финансиране, но реално за прилагането му ще са нужни поне 6 месеца. Освен това тези пари щели да се използват за разходи по изследванията и пътувания и много малко от тях щели да отидат за заплащане на учените.\r\n\tВълчев обясни, че се очаква от парите за проекти поне 35 млн. лева да отидат в БАН, която е и най-голямата научна институция у нас и се съгласи, че няма да доведат до увеличение на възнагражденията.\r\n\tСУ настоява за пари за рожден ден\r\n\tЗа 15 млн. лева по-голяма субсидия за капиталови разходи настоява ректорът на Софийския университет \"Св. Климент Охридски\" Анастас Герджиков. Мотивът за искането е предстоящата догодина 130-годишнина на университета, става ясно от внесеното до депутатите становище. \"За отбелязване на подобни годишнини и за подобряване на състоянието на сградния фонд Народното събрание винаги е отпускало допълнителен финансов ресурс, на какъвто университет се надява и през 2018 г.\", пише в становището на Герджиков.\r\n\tПо изчисления на ръководството на университета 8 млн. лева са нужни за неотложни и аварийни ремонти в сгради на университета, голяма част от които са паметници на културата и не са ремонтирани от десетина години. Други 7 млн. лева трябвали за довършването на спортната зала на висшето училище, чието строителство започнало през 1988 г. във връзка със 100-годишния юбилей на университета. Герджиков отбелязва, че СУ не разполага със собствена спортна база и плаща годишно по над 150 000 лева наеми за спортни зали.", "date": "2017.11.03", "title": "БАН и университетите не харесаха бюджета за догодина"}
{"url": "http://www.mediapool.bg/politicheskata-kriza-tlasna-ryazko-bezrabotitsata-v-katalunya-news271376.html", "text": "Официалната безработица в Каталуня се е повишила рязко през октомври, сочат публикувани в петък данни, цитирани от Ройтерс.\r\n\t \r\n\tРегистрираните безработни в региона са повече от където и да било другаде в Испания на фона на \"бягството\" на компании в разгара на най-тежката политическа криза от десетилетия.\r\n\t \r\n\tБлизо 2000 компании вече изнесоха централите си от Каталуня в други испански райони заради политическата несигурност.\r\n\t \r\n\tНа 6 октомври испанското правителство одобри указ, който улесни компаниите да прехвърлят юридическия си адрес на територията на страната. Изменен бе корпоративният закон, така че компетентен за подобна промяна да е управителният съвет на дружествата.\n\n\r\n\t \r\n\tПромяната даде възможност на фирмите в Каталуня да местят юридическия си адрес в друга испанска област, без да е необходимо да свикват извънредно общо събрание на акционерите за тази цел.\r\n\t\r\n\tПрез октомври броят безработните в Испания е нараснал за трети пореден месец - с 1,67 процента или 56 844 души спрямо септември - до 3,47 милиона, според днешната статистика на министерството на труда.\r\n\t \r\n\tСамо Каталуня отчита увеличение от 3,67 процента или 14 698 безработни, което е най-голяма загуба на работни места в сравнение с всички региони. Автономна област Мадрид отчита едва 0,08 на сто покачване на безработицата.\r\n\t \r\n\tВчера испанската централна банка предупреди, че ако несигурността около инициативата за независимост продължи, то това може да забави икономическия растеж и да намали създаването на заетост през идните няколко месеца, припомня Ройтерс.\r\n\t \r\n\tНа 27 октомври каталунският парламент утвърди резолюция за обявяване на независима република, чието действие вече бе спряно от Конституционния съд на страната. Сенатът (горната камара на парламента) на Испания одобри искането на Мадрид за задействане на член 155 от конституцията на кралството, който никога преди не е прилаган и позволява да бъде ограничено самоуправлението на Каталуния.", "date": "2017.11.03", "title": "Политическата криза тласна рязко безработицата в Каталуня"}
{"url": "http://www.mediapool.bg/pone-3-miliona-dushi-po-sveta-nyamat-grazhdanstvo-news271345.html", "text": "Най-малко три милиона души по света нямат гражданство, което ги лишава от самоличност, от права и в много случаи не им позволява да работят, съобщи Върховният комисариат на ООН за бежанците, цитиран от Ройтерс.\r\n\t \r\n\tМюсюлманският етнос рохинга в населената предимно с будисти азиатска страна Мианма е най-многолюдното малцинство, чиито представители са без гражданство.\r\n\t \r\n\tДруги такива групи са сирийските кюрди, ромите в Македония, общността карана в Мадагаскар и пемба в Кения.\n\n\r\n\t \r\n\tВ доклада на организацията се отправя призив към правителствата да уредят този проблем до 2024 г.", "date": "2017.11.03", "title": "Поне 3 милиона души по света нямат гражданство"}
{"url": "http://www.mediapool.bg/mvr-zakriva-12-pozharni-no-ognebortsite-v-tyah-nyama-da-zagubyat-rabotata-si-news271377.html", "text": "Ръководството на МВР ще закрие общо 12 пожарни в страната, но работещите в тях огнеборци няма да бъдат съкратени, а ще бъдат пренасочени в други райони. Това съобщи вътрешният министър Валентин радев по време на парламентарния контрол в петък.\r\n\t\"Пампорово, Боровец, помня Брацигово и още няколко. Знам защо е направено и то е направено по правилния начин. Има карта на ситуацията – пожари, наводнения, земетресения всичко като катаклизми, което се е случвало\", коментира МВР шефът, уверявайки че пожарникарите ще бъдат пренасочени към райони, в които има нужда от тях.\r\n\t\"За осигуряване на пожарната безопасност и защита на населението на курортните комплекси през летния туристически сезон всяка година, на основание сключени договори между министерството и конкретни общини, се командироват служители на Главната дирекция и с тази организация се осигурява оптимална защита на населението и гостите на най-посещаваните курорти. Същото е и през зимата\", добави Радев.\r\n\tВ началото на октомври пожарникари протестираха заради \"неадекватните политики, прилагани от политическото ръководство на МВР, водещи до закриване на районни и участъкови служби за пожарна безопасност и защита на населението\".", "date": "2017.11.03", "title": "МВР закрива 12 пожарни, но огнеборците в тях няма да загубят работата си"}
{"url": "http://www.mediapool.bg/sasht-otchetoha-za-oktomvri-blizo-17-godishen-minimum-na-bezrabotitsata-news271379.html", "text": "Работодателите в САЩ са прибавили 261 000 нови позиции през октомври като признак на възстановяване от ураганите, засегнали Югоизтока през септември, предаде Асошиейтед прес.\r\n\t \r\n\tВ същото време безработицата е спаднала до 4,1 процента - най-ниско равнище от близо 17 години (от декември 2000 година), спрямо 4,2 процента през септември, отчете министерството на труда.\r\n\t \r\n\tСъздадените работни места са малко под очакванията на анализаторите, които залагаха на 300 000 нови позиции, но пък предвиждаха леко повишение на безработицата - до 4,3 процента, отбелязва АФП.\r\n\t \r\n\tОктомврийският скок на заетостта е отражение предимно на съживяването след ураганите, които временно потиснаха разкриването на работни места през септември, допълва АП.\r\n\t \r\n\tЗа последните три месеца наемането на персонал е средно 162 000 месечно. Това доближава темповете, наблюдавани преди природните бедствия.\r\n\t \n\n\r\n\tПрез септември в икономиката бяха прибавени едва 18 000 позиции, след като хиляди компании бяха принудени да спрат работа. Цифрата е преразгледана в положителна посока спрямо предишната оценка за загуба на 33 000 работни места.\r\n\t \r\n\tПо-голямата част от засегнатия бизнес заработи отново.", "date": "2017.11.03", "title": "САЩ отчетоха за октомври близо 17-годишен минимум на безработицата"}
{"url": "http://www.mediapool.bg/moskva-si-prisvoi-spasyavaneto-na-balgarskite-evrei-news271359.html", "text": "Говорителката на руското Министерство на външните работи Мария Захарова обяви, че в годините на Втората световна война съветските воини са предотвратили депортацията на евреите в България и така са спасили около 50 хиляди души от неминуема гибел. Така на практика чрез изявлението на свой официален представител, което фалшифицира историята, Москва си присвоява спасяването на българските евреи.\r\n\tПоследва отговор на българското Министерство на външните работи, което заяви, че \"не съветската армия, а българският народ спаси българските евреи\". Отговорът закъсня с около едно денонощие, чак след като български медии вдигнаха шум по случая. Вероятно дотогава не се е намерило кой да информира министерството за изявлението на руската говорителка, направено ден по-рано.\r\n\t\r\n\tВсъщност, изявлението на Захарова съдържа повече от една фалшива „новина“, като се основава на погрешно тълкуване и на събитие от последните дни. Става дума за появилия се преди два дни през нощта върху паметника на Съветската армия в София надпис „100 години ционистка окупация“.\r\n\tЗа казаното от Захарова на брифинг в четвъртък научаваме от сайта на руското външно министерство, където сред останалите теми на брифинга се : „За поредния акт на оскверняване на паметника на Съветската армия в София“.\n\n\r\n\tВ него буквално се казва следното:\r\n\t„\r\n\tВсъщност, надписът, за който става дума, няма нищо общо със съветските воини и не е насочен срещу Съветската армия. Надписът освен това няма „антисемитски характер“, а е насочен срещу ционизма, което е доста по-различно. Той е свързан с отминалата тази седмица, на 2 ноември, 100-годишнина от т.н. . Става дума за официално писмо от британския министър на външните работи Артър Балфур до британския ционистки лидер лорд Уолтър Ротшилд с дата от 2 ноември 1917 година, в което се казва, че Великобритания ще създаде еврейски национален дом в Палестина при условие, че няма да бъдат засегнати правата на вече съществуващите там общности. То подкрепя идеята за еврейско заселване в територията на Палестина, като част от Британския мандат в Палестина след Първата световна война.\r\n\tТози документ продължава да разделя израелци и палестинци. Едните смятат, че той е заложил основния камък на съвременен Израел. Другите виждат в него първопричината собствените си проблеми. Затова най-вероятно софийският надпис е дело на някой привърженик на палестинската кауза.\r\n\tПреди ден за надписа съобщи във Фейсбук и българският заместник-министър на външните работи Георг Георгиев. Може би заради качеството си на национален координатор за борба с антисемитизма той също допуска смесване на понятия които в никакъв случай не се покриват.\r\n\t\r\n\t\r\n\t\"Надявам се да е станало някакво недоразумение наистина. Не съм чела точно какво е казала, но това няма нищо общо с историята. Гордеем се с българския народ, защото той и обществеността, въпреки желанията на народните представители да приемат закона, спасиха българските евреи. Единствената държава сме, в която по времето на този черен период от световната история, евреите не само не са депортирани, но еврейското население нараства“, каза в петък в Народното събрание външният министър Екатерина Захариева.\r\n\t\"Ние помним историята си. Това е един от най-големите успехи на българските депутати, българската църква, на българската общественост, на българския народ, преди всичко\", добави Захариева.\r\n\tМалко по-късно МВнР излезе с официална позиция, в която се посочва, че \"не съветската армия, а българският народ спаси българските евреи\".\r\n\t\"Когато български граждани застават на релсите пред влаковите композиции, пътуващи към нацистките лагери на смъртта, когато представители на българския политически, икономически и интелектуален елит пишат протестни писма в защита на българските евреи, а висши йерарси на БПЦ се присъединяват към събраните за депортация евреи, заявявайки, че сънародниците могат да бъдат откарани в лагерите само заедно с тях, Червената армия е на хиляди километри от границите на България\", припомнят от българското дипломатическо ведомство.\r\n\t\"Без да омаловажаваме значението и ролята на Червената армия за ликвидирането на нацизма в Европа в хода на Втората световна война, държим да подчертаем, че подобни опити за подмяна на историческите факти не допринасят за общочовешката кауза на борба с възраждането на антисемитизма, расизма и нетолерантността и за категорично осъждане на нацизма и неонацизма в съвременните му прояви\", допълва МВнР.\r\n\t\r\n\tГоворителката на руското външно министерство е  в рамките само на тази седмица.\r\n\tВчера руски медии я уличиха в в разпространяване на лъжлива информация за визита на Осама бен Ладен в Белия дом. В понеделник по време на предаването \"60 минути\" по телевизия \"Россия 1\", посветено на разследването на руската намеса в президентските избори в САЩ, станало дума за лобизма и Захарова решила да напомни на зрителите, че навремето американците са подкрепяли терориста Осама бин Ладен.\r\n\t\"Припомнете си тези фантастични, феерични снимки, как в Белия дом приемаха бин Ладен. Това си е класически лобизъм в истинския смисъл на думата\", каза тя.\r\n\tСнимките, за които говори Захарова, не са били показани в ефира на телевизията, но очевидно тя е имала предвид снимката, на която се вижда как бившият секретар на САЩ Хилари Клинтън стиска ръката на бин Ладен. Фотографията е подправена и беше разпространена от привържениците на съперника на Клинтън Доналд Тръмп в навечерието на миналогодишните президентски избори, съобщава \"Дъ Инсайдър\".\r\n\tНа оригиналната снимка Клинтън е снимана до индийския музикант Шубхашиш Мухерджи. Оригиналът е публикуван на официалния сайт на музиканта.", "date": "2017.11.03", "title": "Москва си присвои спасяването на българските евреи"}
{"url": "http://www.mediapool.bg/ludogorets-zapazi-shansove-za-izlizane-ot-grupite-na-liga-evropa-news271348.html", "text": "Лудогорец и Брага завършиха 1:1 в мач от четвъртия кръг на груповата фаза в Лига Европа, игран в Разград. Резултатът откри Марселиньо в 68-ата минута, а Франсержо изравни в 83-ата минута.\r\n\t \r\n\tЛудогорец изигра много силна първа част, като доминираше напълно над португалския отбор, но не успя да вкара гол. \r\n\t \r\n\tПрез второто полувреме българският отбор стигна до попадение, но след това отпадна физически и допусна изравнителен гол.\n\n\r\n\t \r\n\tТочката бе достатъчна на българския шампион да запази лидерската си позиция в групата с 8 точки, а Брага е на втора позиция със 7 точки. \r\n\t \r\n\tДругият двубой между Истанбул ББ и Хофенхайм завърши 1:1. Така германците са с 4 точки, а турците - с 2, и два кръга преди края всички отбори в групата имат шанс да продължат напред.", "date": "2017.11.03", "title": "Лудогорец запази шансове за излизане от групите на Лига Европа"}
{"url": "http://www.mediapool.bg/sluzhitel-na-tuitar-deaktivira-na-shega-profila-na-tramp-news271349.html", "text": "Служител на \"Туитър\" си е направил шега, в последния си работен ден за компанията, като е деактивирал профила на американския президент Доналд Тръмп, съобщиха информационните агенции. \r\n\t \r\n\tВ продължение на 11 минути посетителите на акаунта @realDonaldTrump, са били посрещани от съобщението: \"Съжаляваме, тази страница не съществува\".\r\n\t \r\n\tТя обаче е била бързо възстановена. Първоначално компанията обясни случилото се с човешка грешка по невнимание, но след разследване е установила, че това е дело на служителя, който я напуска. \n\n\r\n\t \r\n\tТръмп е изключително активен в социалната мрежа. \"Туитър\" е основният канал, по който посланията му достигат до хората.", "date": "2017.11.03", "title": "Служител на \"Туитър\" деактивира на шега профила на Тръмп"}
{"url": "http://www.mediapool.bg/politsiyata-razbi-depo-za-razpredelenie-na-narkotitsi-v-sofiya-news271350.html", "text": "Полицейска акция се проведе в района на бул. \"Константин Величков\" и \"Сливница\", съобщи БНТ.\r\n\t \r\n\tПо непотвърдена информация става дума за разбиване на едно от депата за разпределение на наркотици в София.\r\n\t \r\n\tКъм момента все още няма информация колко са задържаните при полицейската операция.\n\n\r\n\t \r\n\tДиректорът на СДВР старши комисар Ивайло Иванов уточни, че операцията се провежда на определен адрес.", "date": "2017.11.03", "title": "Полицията разби депо за разпределение на наркотици в София"}
{"url": "http://www.mediapool.bg/islyamska-darzhava-poe-otgovornost-za-napadenieto-s-pikap-v-nyu-york-news271344.html", "text": "Джихадиската групировка \"Ислямска държава\" пое отговорност за нападението с пикап в Ню Йорк, което отне във вторник живота на осем души, съобщи Ройтерс.\r\n\t \r\n\t\"Ислямска държава\" заяви в седмичното си издание \"Ан Наба\", че \"нападателят е един от воините на халифата\", без да представи доказателство в подкрепа на твърдението.\r\n\t \r\n\tЗасега няма категорични индикации, че шофьорът на пикапа, който уби осем човека и рани 15 в Ню Йорк, е пряко свързан с \"Ислямска държава\", но властите са намерили бележка, в която 29-годишният узбекски имигрант Сайфуло Саипов декларира принадлежност към екстремистката групировка.", "date": "2017.11.03", "title": "\"Ислямска държава\" пое отговорност за нападението с пикап в Ню Йорк"}
{"url": "http://www.mediapool.bg/premierite-na-shotlandiya-i-flandriya-osadiha-aresta-na-katalunski-ministri-news271373.html", "text": "Първият министър на Шотландия Никола Стърджън осъди решението на испански магистрати да поставят временно под стража осем души от каталунското регионално правителство, уволнено от Мадрид, след като едностранно обяви областта за независима, предаде Франс прес.\r\n\t \r\n\t\"Каквото и да мисли някой за Каталуня, грешно е да се хвърлят в затвора избрани от народа ръководители и това трябва да бъде осъдено от всички демокрации\", написа Стърджън в Туитър.\r\n\t \r\n\t\"Разногласията за бъдещето на Каталуня са политически. Те трябва да бъдат решени по демократичен път, а не като се хвърлят зад решетките политическите опоненти\", добави ръководителката на шотландското правителство.\r\n\t \r\n\tМярката за неотклонение задържане под стража бе наложена на каталунските регионални министри заради ролята им в опита за отделяне на автономната област от Испания. Очаква се днес да бъде издадена европейска заповед за арест на отстранения от поста председател на каталунското правителство Карлес Пучдемон и четирима негови министри, които се намират в Белгия и отказаха да се явят пред съда.\r\n\t \n\n\r\n\tГерт Буржоа, министър-председателят на Фландрия, която в миналото също е имала сепаратистки стремежи, също осъди в петък задържането на уволнените каталунски министри и призова ЕС да посредничи в спора, съобщи Ройтерс.\r\n\t \r\n\tОзадачен съм, че в днешна Европа е възможно да бъдат затваряни демократично избрани лидери, каза Буржоа.", "date": "2017.11.03", "title": "Премиерите на Шотландия и Фландрия осъдиха ареста на каталунски министри"}
{"url": "http://www.mediapool.bg/kuba-obvini-sasht-che-lazhat-za-napadeniya-sreshtu-amerikanski-diplomati-news271351.html", "text": "Министърът на външните работи на Куба Бруно Родригес обвини вчера правителството на САЩ, че лъже за мистериозните атаки срещу американски дипломати на карибския остров, за да навреди на двустранните отношения, съобщи ДПА.\r\n\t \r\n\t\"Време е Съединените щати да кажат истината или да представят доказателства\", каза Родригес на пресконференция във Вашингтон.\r\n\t \r\n\t\"Тези, които твърдят, че е имало атаки, умишлени действия или инциденти, предизвикали здравословни проблеми, умишлено лъжат\", каза министърът, цитиран от Франс прес.\n\n\r\n\t \r\n\tОбщо 24 американски дипломати в Хавана са получили здравословни проблеми, причинени според Вашингтон от акустични уреди, способни да предизвикат мозъчни увреждания.\r\n\tДържавният департамент изтегли миналия месец повече от половината си служители в Куба и техните семейства, след което изгони 15 кубински дипломати от САЩ.", "date": "2017.11.03", "title": "Куба обвини САЩ, че лъжат за нападения срещу американски дипломати"}
{"url": "http://www.mediapool.bg/rumanskiyat-transporten-ministar-uvolni-direktor-na-metroto-sled-intsident-news271353.html", "text": "Румънският министър на транспорта уволни генералния директор на компанията, управляваща метрото в Букурещ след инцидент от петък сутринта, при който един от влаковете остана блокиран в тунел, съобщават румънските медии.\r\n\tДвижението на метрото в участък от центъра остана блокирано повече от два часа заради късо съединение, което бе предизвикано от паднала върху релсите вентилационна тръба.\r\n\tВлак, пълен с хора, остана в тунела на близо 200 метра от перона на станция \"Ероилор\". Пътниците бяха евакуирани от екипи на Метрорекс, като няма пострадали.\r\n\tСлед инцидента обаче министърът на транспорта Феликс Строе уволни генералния директор на компанията Метрорекс Марин Алдя и директора по експлоатация на дружеството Ливиу Дину.\r\n\t\"От години в Метрорекс липсва дисциплина на работа, на услуги\", коментира министърът пред местни телевизии тази сутрин.\n\n\r\n\tТой съобщи, че е сформирана анкетна комисия, която ще провери поддръжката на метространциите, тъй като са били отпуснати средства, но трябва да се види дали работата по поддръжка е била осъществена наистина.\r\n\t\"Ако бъдат установени нередности, ще бъдат сезирани разследващите органи\", посочи Феликс Строе.", "date": "2017.11.03", "title": "Румънският транспортен министър уволни директор на метрото след инцидент"}
{"url": "http://www.mediapool.bg/skopie-spira-barokovoto-preobrazyavane-na-sgradi-news271360.html", "text": "Новият кмет на македонската столица Петре Шилегов нареди да се спре изграждането на барокови фасади на сгради в Скопие съгласно проекта, стартиран от неговия предшественик.\r\n\tЗаповедта веднага влиза в сила и се отнася за 95 сгради, чиито фасади трябвало да се преобразят в барок, съгласно разпорежданията на бившия кмет на Скопие Коце Траяновски, съобщават македонските медии.\r\n\t\"Със спирането на този проект ще спестим над 9 млн. денари от парите на данъкоплатеца\", каза Шилегов, след като оповести решението в Скопие.\r\n\tШилегов е представител на новата управляваща партия СДСМ. В предизборната си кампания той обеща вместо барокови сгради да изгражда паркове и да превърне Скопие в зелен град.\r\n\tПравителството на Зоран Заев (СДСМ) започва с премахването на част от паметниците от т.нар. проект \"Скопие 2014\", като първият ще е този на Андон Янев-Кьосето, който бе издигнат пред Съдебната палата в столицата.\n\n\r\n\tГрандиозният проект \"Скопие 2014\", започнал при управлението на предишния премиер и лидер на ВМРО-ДПМНЕ Никола Груевски и преобразил Скопие, превърна града в европейска столица на кича, както коментираха по-рано западни медии. Малкият площад в Скопие бе осеян с гигантски паметници на герои от античността. През 2011 г. там бе поставен огромен 13-метров монумент на античния пълководец Александър Македонски, струващ повече от 10 млн. евро. Около него има още десетки други паметници - като се започне от бащата на Александър през Майка Тереза, цар Самуил, Гоце Делчев, партизански герои и се стигне до плувци и кораби в река Вардар. Над реката бяха построени и няколко нови моста, където също има десетки паметници.\r\n\tВсички фасади в центъра бяха променени в класически и бароков стил. Правителствената сграда също придоби барокова фасада.\r\n\tСпоред различни изчисления \"Скопие 2014\" струва най-малко 700-800 млн. евро на македонския данъкоплатец.", "date": "2017.11.03", "title": "Скопие спира бароковото преобразяване на сгради"}
{"url": "http://www.mediapool.bg/osem-ot-deset-balgari-imat-sobstveno-zhilishte-news271355.html", "text": "Близо 85% или повече от 8 от 10 българи живеят в свое собствено жилище, което е над средно европейския показател, при който 70% или 7 на 10 европейци обитават собствено жилище. Това показва анализ на Евростат за състоянието на жилищния фонд в Евросъюза през 2016 г.\r\n\tСпоред европейската статистика около 54.5 на сто от населението у нас живее в къщи, а 45.5 на сто обитава апартаменти в блокове.\r\n\tОт притежаваните от българите над 3.9 млн. броя жилища – 2.6 милиона са в градовете и около 1.3 милиона - в селата.\r\n\tПри население у нас в края на миналата година малко над 7.1 милиона души - 5,3 милиона българи (73 на сто от населението) са обитавали жилища в градовете и около 1,8 милиона (23%) - в селата.\r\n\tСпоред българската статистика за последните 5 години броят на притежаваните от българите жилища се е увеличил с над 44 хиляди.\n\n\r\n\tСредният размер на жилищната площ, която българинът е обитавал е била около 72 кв. м., като с този размер у нас е имало приблизително около 2 млн. броя жилища.\r\n\tПрез 2016 г. 41% от населението на ЕС е живеело изцяло в градовете, докато 31% са живели в градове и предградията, а 28 на сто - изцяло в селски райони, отчита Евростат.\r\n\tВ ЕС мнозинството от хората през 2016 г. са били собственици на жилищата си, като близо 70% са притежавали собствен дом, докато 30 на сто са наемали жилището си или 7 от 10 граждани на ЕС са имали собствен дом.\r\n\tНай-голям дял от населението, притежаващо свое собствено жилище, е регистриран в Румъния - 96% собственици, пред Литва - 90%, Словакия – 89.5% и Унгария – 86.3%.\r\n\tВъпреки високият процент собствени домове - румънците са най-притеснени откъм жилищна площ едва 44 кв.м. средно на човек - при среден показател за ЕС - 96 кв.м.\r\n\tНа другия край на скалата - едва над половината от населението, което живее в Германия (52%) , Австрия (55%), Дания (62%), Великобритания (63%) и Швеция (65%) - е притежавало собствен дом.\r\n\tВ някои страни на ЕС повече от половината от населението живее в жилища, които са с ипотека или заем - в Швеция този дял е 61 на сто, в Холандия - 59 на сто, в Дания - 50 на сто.\r\n\tВ голяма част от държавите-членки мнозинството от населението живее в къщи през миналата година, като най-висок процент е регистриран в Ирландия - 92,5 на сто и Обединеното кралство - 85 на сто, следвани от Хърватия - 80 на сто, Белгия - 78 та сто и Холандия - 76 на сто.\r\n\tНай-малък процент хора (под 50 на сто) живеят в къщи в Испания, Естония, Латвия и Литва, отчита Евростат.", "date": "2017.11.03", "title": "Осем от десет българи имат собствено жилище"}
{"url": "http://www.mediapool.bg/podsadimiyat-za-zhestokoto-ubiystvo-na-viola-poluchi-25-g-zatvor-news271357.html", "text": "Подсъдимият за жестокото убийство на приятелката си Виола Николова – Стефан Станев, трябва да изтърпи 25-годишна присъда, която ще излежава при първоначален строг режим, постанови в петък Софийският градски съд (СГС). Делото срещу него бе разгледано по съкратената процедура – в рамките само на едно съдебно заседание, след като 30-годишният мъж призна вината си пред съда.\r\n\tРешението не е окончателно и подлежи на обжалване или протест пред Софийския апелативен съд. След края на процеса роднините на убитата Виола заявиха пред медиите, че ще атакуват присъдата пред втората инстанция.\r\n\tПрокуратурата поиска на Станев да бъде наложено най-тежкото наказание – доживотен затворт без право на замяна, което обаче да бъде намалено на 30-годишна присъда заради самопризнанията на мъжа. Защитата му пък пледира за между 15 и 20 години затвор, посочвайки, че подсъдимият е наркозависим и в миналото е диагностициран с биполярно разтройство.\r\n\tУбийството на 29-годишната Виола Николова бе извършено в нощта срещу 23 юни в дома на Станев в столичния кв. \"Св. Троица\", като се отличаваше с особена жестокост. Станев бе пребил приятелката си със стик за голф, а след това я бе наръгал многократно и с нож. Затова и в обвинителния акт срещу него прокуратурата отбеляза, че той е проявил \"изключителна ярост и ожесточеност\" към жертвата.\r\n\tРазследването установи още, че при извършването на престъплението Станев е бил под въздействието на сериозно количество наркотици. От овбинителния акт ставаше ясно и, че на сутринта след убийството Станев е позвънил на своя приятелка и я поканил в дома си за да поговорят. След като тя пристигнала, той признал хладнокръвно, че е убил Виола, а няколко часа по-късно заминал за Созопол.\r\n\tСъщият ден около 15.00 часа приятелката на Станев сигнализирала в полицията за убийството. Шест часа по-късно той бе задържан в близост до яхтеното пристанище в Созопол. Непосредствено след ареста му с наркотест бе установено, че той е употребил амфетамин, екстази, марихуана и кокаин.\r\n\tПсихиатричната му експертиза пък показа, че Станев страда от разстройство на личността, вледствие от зависимостта му към психоактивни вещества. То обаче няма характеристиката на краткотрайно или продължително разстройство на съзнанието и не е психично заболяване, твърдеше прокуратурата.\r\n\tВпоследствие се оказа, че убийството на Виола Николова е било предшествано от редица сигнали срещу Стефан Станев, подадени от бившата му жена Благовеста Пенева. Прокурорска проверка след трагичния случай установи, че по въпросните жалби са били образувани цели пет преписки, от които четири след това са прекратени.\r\n\t\"Прости ми, Виола, направих каквото можах, прости ми, че не те опазих\", написа неотдавна бившата съпруга на задържания във Фейсбук, добавяйки, че прокуратурата и полицията отказват да разследват сигналите й.\r\n\tВпоследствие районният прокурор на София Петър Белчев подаде оставка \"в знак на поемане на морална отговорност за действията на четиримата прокурори по подадените жалби от бившата съпруга на Стефан Станев\".", "date": "2017.11.03", "title": "Подсъдимият за жестокото убийство на Виола получи 25 г. затвор"}
{"url": "http://www.mediapool.bg/goranov-ako-ima-koledni-dobavki-kam-pensiite-edva-li-shte-sa-za-vsichki-news271363.html", "text": "Правим анализ дали да има коледни добавки за пенсионерите, към средата на ноември ще има резултат, но едва ли ще бъдат за всички. Това каза министърът на финансите Владислав Горанов в петък пред журналисти в Народното събрание.\r\n\t“Спекулациите, че има едни 2.5 млрд. за харчене са по-скоро грешна интерпретация. Това, което виждате като салдо от 2 млрд. и 400 млн., то не може, дори да искаме, да бъде изхарчено всичкото. То е резултативна величина към края на месец октомври. Вероятно бюджетът ще приключи балансирано или на малък излишък“, обясни Горанов.\r\n\tПреди ден социалният министър Бисер Петков също каза, че до средата на месеца ще стане ясно дали ще има коледни добавки и кой ще ги получи.\r\n\tСпоред него трябва да се компенсират тези пенсионери, които са близо до размера на минималната пенсия, но при двукратното увеличение не са получили никакъв ръст на пенсията.\r\n\tДосега практиката беше да се изплащат по 40 лева коледни и великденски добавки към най-ниските пенсии.", "date": "2017.11.03", "title": "Горанов: Ако има коледни добавки към пенсиите, едва ли ще са за всички"}
{"url": "http://www.mediapool.bg/bitiyat-ot-turski-granichari-mazh-napravil-obraten-zavoi-bez-da-bade-proveren-news271352.html", "text": "Българинът, който на 29 октомври бе бит от турски граничари на територията на ГКПП \"Лесово\", е направил обратен завой с колата си през граничния пункт без да бъде проверен.\r\n\tТова коментира в петък вътрешният министър Валентин Радев пред журналисти в кулоарите на парламента.\r\n\t\"Този наш съгражданин е искал да отиде някъде в Турция, на екскурзия или по друг повод. Когато минава на проверка вече на турското ГКПП, има някакъв проблем със системата, те не успяват бързо да сложат печат и да му оправят документите и той решава, че се отказва, прави обратен завой през граничния пункт и тръгва обратно. Но през това време турските гранични власти решават, че в тази кола има нещо съмнително и ще мине през ренгена. Десетина-двайсет метра назад, вече в нашата част, те го настигат\", обясни МВР шефът.\r\n\tТой потвърди информацията на прокуратурата, че инцидентът е станал на българска територия, както и че впоследствие турските власти са се извинили за случилото се. Радев обаче смята, че сънародникът ни е трябвало да предвиди, че след като му казват, че ще има ренген, трябва да остане да го проверят.\r\n\t\"Били са няколко турски служители, но един е бил по-агресивен, той го е проверявал и отговорността е била негова, страхът му е бил, че ще бъде уволнен, ако не направи проверката. В момента има контактна група между двете страни, този турски служител ще бъде наказан\", добави вътрешният министър.\r\n\tПо думите му потърпевшият мъж все още фигурирал в турската система като непроверен и съседите ни помолили да получат данни му, за да ги впишат. Пострадалият вече е разпитан от прокуратурата в Ямбол, но не бил особено словоохотлив, собясни още Радев.\r\n\t\"Има правила и на българската, и на турската страна, и те трябва да се спазват, без значение на кое ГКПП сме, трябва да внимаваме и да се съобразяваме със служителите\", каза още министърът в отговор на въпрос дали действително е установено нещо съмнително във въпросния автомобил.\r\n\tПо-рано в петък външният министър Екатерина Захариева също съобщи, че Турция се е извинила за инцидента. Тя изрази и надежда, че срещу граничарят, проявил агресия, ще бъдат предприети мерки.\r\n\tНа 29 октомври мъжът, заедно със съпругата си и нейна приятелка, тръгнали на разходка до Турция през ГКПП \"Лесово\". Турските граничари ги препращали от гише на гише няколко пъти. Липсвал им печат, който не излизал в компютърната им система. Българските граждани се отказали от разходката и решили да се върнат. Стигнали до пункта за дезинфекция на наша територия.\r\n\t\"В това време шофьорската ми врата се отваря, аз се обръщам и получавам много силен удар в лявото око. Дадох напред да видя кой ме удря. В това време една ръка ме хвана. Усетих, че още две ръце ме сграбчват за дрехите. Изкараха ме насила от колата – униформени турски митничари\", разказва потърпевшият в петък пред Нова телевизия.\r\n\tМъжът изпаднал в шок, но насилието над него продължило. Служителка в банков клон на граничния пункт видяла побоя и извикала нашите граничари. Двама служители на ГКПП \"Лесово\" установили, че турските им колеги са навлезли на българска територия и са използвали физическа сила спрямо наш съгражданин. Пострадалият вече е освидетелстван. Заради ударите има проблем с лявото око.", "date": "2017.11.03", "title": "Битият от турски граничари мъж направил обратен завой без да бъде проверен"}
{"url": "http://www.mediapool.bg/samo-13-ot-detsata-bezhantsi-s-podadeni-molbi-za-zakrila-hodyat-na-uchilishte-news271354.html", "text": "До края на септември в България са подадени 370 молби за закрила на деца бежанци, като само една трета от тези деца са записани на училище. Това съобщи вицепрезидентът Илияна Йотова по време на конференция, посветена на младите в Европа.\r\n\tЙотова посочи, че голяма част от тези деца идват без родители, не познават хората, с които са пътували, не говорят езици, подложени са на тежък психически натиск, нямат документи, напълно изгубени са и се превръщат в жертви.“ Загиналите и пропъдени в изгнание деца не са статистика“, заяви тя.\r\n\tЙотова посочи, че в целия свят близо 50 милиона деца са били прокудени, а 28 милиона от тях са разселени от домовете си в резултат на конфликт. От 2016 г. всеки ден по две деца умират, бягайки от война.\r\n\tОбщият брой на децата бежанци и мигранти, които бягат сами, се е увеличил пет пъти в сравнение с 2010 г.\r\n\tПрез 2015-2016 г. над 300 хиляди непридружени или разделени деца са регистрирани в 80 държави, а през 2010 -2011 г. са били 66 хиляди.\n\n\r\n\tНад един милион са децата бежанци в Турция, а непридружените деца са 92 процента от тези, които пристигат в Италия.\r\n\tСпоред статистика на \"Европол\" 10 000 са безследно изчезналите деца от началото на бежанската криза, каза вицепрезидентът.\r\n\tЙотова отбеляза колко е важно участието на младите в решаването на едно от най-големите предизвикателства - бежанската вълна.\r\n\tСпоред нея в периода 2013-2017 г. европейските политики са били насочени преимуществено към темата за сигурността, как да се прекъснат пътищата за миграция, как да се изграждат стени, но не и върху една друга важна тема.\r\n\t“Много малко през тези години се говореше за това как ще посрещнем тези хора, които в голямото си мнозинство бягаха, защото търсеха сигурност и бъдеще за децата, този голям разговор още не е започнал, надявам се да започне днес“, коментира тя.\r\n\tЕзикът на омразата може само да ражда омраза, каза още Илияна Йотова и подчерта, че е много важна ролята на младежките организации като хора, необременени от стереотипи и предразсъдъци.\r\n\tДецата са нашите най-естествени съюзници и трябва не само да ги пазим - ако им дадем оръжието на образованието, ценим ги, даваме им бъдеще, те ще се върнат към света на ценностите и човешките права и няма да стават лесна плячка на радикални елементи, смята вицепрезидентът.", "date": "2017.11.03", "title": "Само 1/3 от децата бежанци с подадени молби за закрила ходят на училище"}
{"url": "http://www.mediapool.bg/armiyata-na-asad-otvoyuva-iztsyalo-ot-islyamska-darzhava-deir-az-zur-news271380.html", "text": "Сирийските правителствени сили са отвоювали от групировката \"Ислямска държава\" източния град Дейр аз Зур, съобщи Ройтерс, като цитира военен източник и държавната телевизия.\r\n\t \r\n\t\"Въоръжените сили в сътрудничество със силите на съюзниците освободиха напълно град Дейр аз Зур от хватката на терористичната организация\", казал военният източник.\r\n\t \r\n\tВ продължение на три години едната половина на Дейр аз Зур бе под контрола на правителството, а другата - в ръцете на ИД. Сирийската армия започна офанзива срещу позициите на джихадистите през септември, припомня Асошиейтед прес.\r\n\t \r\n\tАгенцията отбелязва, че загубата на Дейр аз Зур е поредното голямо поражение за ИД, обявеният от която халифат изгуби повечето от градските си крепости и постепенно се разпада.\r\n\t\r\n\tСъщевременно иракските правителствени сили и техни съюзнически милиции превзеха от джихадистката групировка \"Ислямска държава\" контролно-пропускателния пункт на границата със Сирия \"Хусейба\", съобщи Обединеното командване на операциите, цитирано от Франс прес.\r\n\t \n\n\r\n\tПунктът се намира недалеч от град Ал Каим - селище насред пустинята в последния регион, контролиран от ИД на иракска територия. По-рано днес бе съобщено и за ожесточени сражения в самия Ал Каим, където иракските сили си пробиват път към центъра на града, предолявайки съпротивата на последните джихадисти там.\r\n\t \r\n\tОфицер от иракската армия, пожелал анонимност, каза пред Франс прес, че много бойци на ИД са били убити в сраженията за ГКПП \"Хусейба\", а други са избягали в посока на Сирия. В момента иракските части прочистват граничния район.\r\n\t \r\n\tСирийските правителствени сили пък напредват към граничния град Букамал, намиращ се срещу Ал Каим, и по някои сведения са на 40 километра от него.", "date": "2017.11.03", "title": "Армията на Асад отвоюва изцяло от \"Ислямска държава\" Дейр аз Зур"}
{"url": "http://www.mediapool.bg/i-ot-snimachniya-ekip-na-kashta-ot-karti-obviniha-kevin-speisi-v-seksualen-tormoz-news271346.html", "text": "Бивш помощник-продуцент на американския сериал \"Къща от карти\" обвини актьора Кевин Спейси в сексуален тормоз, а още няколко членове на снимачния екип твърдят, че демонстрирал \"хищническо\" поведение по време на снимките, съобщи ДПА.\r\n\t \r\n\t\r\n\t\tСпоред репортаж на телевизия Си Ен Ен Спейси пускал ръце на помощник-асистента и веднъж го приклещил в караваната си. Осем настоящи и бивши служители в продукцията на \"Нетфликс\", чиито имена не се съобщават, твърдят, че актьорът създавал \"отровна работна среда\", тъй като опипвал млади мъже без тяхното съгласие и правил груби коментари.\r\n\t\r\n\t\t \r\n\t\r\n\t\t\r\n\t\t\t\"Нетфликс\" обяви във вторник, че прекъсва за неопределено снимките на шестия и последен сезон на хитовия сериал. Два дни по-рано американския актьор Антъни Рап обвини Спейси в непристойно поведение, на което е станал обект, когато е бил тийнейджър.", "date": "2017.11.03", "title": "И от снимачния екип на \"Къща от карти\" обвиниха Кевин Спейси в сексуален тормоз"}
{"url": "http://www.mediapool.bg/patriotichnite-vitsepremieri-se-skaraha-pokrai-iztrebitelite-news271356.html", "text": "Красимир Каракачанов от своя страна се оплака, че негативните коментари за военните понижавали самочувствието им и защити предвидените харчове за нови самолети и кораби. \r\n\t \r\n\tОт стенограмата на последното правителствено заседание тази седмица става ясно, че Симеонов е предложил отлагане на скъпите военни проекти с мотива, че оттам могат да се спестят пари за други пера.\r\n\t \r\n\tВалери Симеонов в характерния си стил на няколко пъти иронизира военните пилоти, а предложението му в крайна сметка очаквано не е взето на сериозно от колегите му в Министерския съвет. \r\n\t \r\n\t\r\n\t \r\n\t, коментира Симеонов, визирайки скорошния отказ на военните пилоти да летят заради лошите условия във военната ни авиация.\r\n\t \r\n\t, казва Симеонов, но все пак уточнява, че подкрепя цялостния бюджет.\r\n\t \r\n\tМиналата седмица бойните пилоти от авиобазата \"Граф Игнатиево\" масово отказаха да летят, тъй като се чувствали несигурни, че могат да изпълнят поставените им задачи. \r\n\t \r\n\t, казва Симеонов.\r\n\t \r\n\tПо думите му нещо подобно е и въпросът с фрегатите, въпрос, който също би трябвало, според него, да бъде по-сериозно обсъден – дали са нужни тези големи разходи, защото самолети и фрегати са още 400 милиона, а в това време \"като се започне от борсите и се мине през социалните работници и медицински сестри, и какви ли още не, се гърчат около нивото на минимална работна заплата, контролират и ще внасят приходи\".\r\n\t \r\n\tПосочените от Симеонов средства са само заложените в бюджета средства за следващата година, които ще се изплащат, ако двата проекта тръгнат. Общата им прогнозна цена е около 2.3 млрд, лева - за осем изтребители и две нови фрегати, като плановете на правителството са те да се изплащат разсрочено в продължение на много години. \r\n\t \r\n\tФинансовият министър Владислав Горанов заявява от своя страна, че до голяма степен проблемите, за които Валери Симеонов говори, са решени, тъй като в системата на Министерството на финансите е предвидено повишение от 5% на заплатите в НАП и \"Митниците\". Социалният министър Бисер Петков пък докладва за предвидено увеличение на заплатите на социалните работници с 10%.\r\n\t \r\n\t\r\n\t \r\n\tРесорният вицепремиер по отбраната Красимир Каракачанов категорично се противопоставя на предложението на колегата си \"патриот\".\r\n\t \r\n\t, коментира Каракачанов.\r\n\t \r\n\t, казва Каракачанов.\r\n\t \r\n\t, казва още Каракачанов.\r\n\t \r\n\t\r\n\t \r\n\tВ петък Каракачанов продължи темата като определи отказа на бойните летци да летят като \"малко изкуствено създаден шум в системата\". Въпреки че първоначално заподозря, че \"някой съвсем изкуствено създава тази ситуация\", сега той коментира, че според него тя не се дължи на външно влияние.\r\n\t \r\n\tСпоред мен няма външно влияние, коментира Каракачанов в отговор на въпрос за действията на пилотите, като добави че самото състояние на техниката и проблемите в авиацията всъщност са \"външното влияние\" и той напълно разбира летците.  \r\n\t \r\n\t, каза той и добави, че ако новината е трябвало да бъде \"обърната\", е трябвало да се каже \"как тези момчета, и на \"Граф Игнатиево\", и въобще българските военнослужещи, въпреки трудностите служат и защитават държавата и гражданите\".\r\n\t \r\n\tСпоред Каракачанов негативните коментари вредят на самочувствието и достойнството на пилотите. Той отново припомни, че летците са в правото си да откажат полет, което е практика в армиите по света.\r\n\t \r\n\t\r\n\t \r\n\t, заяви министърът.\r\n\t \r\n\tТой коментира, че военните пилоти заслужават уважение, а не критики, \"защото всеки един от тях, както и военните моряци например, може да намери многократно по-добре платена работа в чужбина, но те служат на България срещу много по-ниски възнаграждения\".\r\n\t \r\n\tТой за пореден път каза, че трябва да се повишат заплатите на военните и отбеляза, че за целта в бюджета за следващата година са заложени 100 млн. лева.\r\n\t \r\n\t, коментира той. \r\n\t \r\n\t, коментира министърът. \r\n\t \r\n\t, каза Каракачанов, след като заедно с  началника на отбраната генерал-лейтенант Андрей Боцев участваха в тържествения ритуал за връчване на дипломите на завършилите \"Випуск 2017\" на Военната академия \"Г. С. Раковски\".", "date": "2017.11.03", "title": "\"Патриотичните\" вицепремиери се скараха покрай изтребителите"}
{"url": "http://www.mediapool.bg/bozhidar-dimitrov-se-pensionira-s-nagrada-za-prinos-kam-kulturata-news271365.html", "text": "Бившият директор на Националния исторически музей Божидар Димитров на изпровдяк получи награда от Министерството на културата. Димитров е пенсионер от 1 ноември и в петък министърът на културата Боил Банов му връчи награда за принос в развитието на българската култура и златен овен, реплика на част от съкровището на хан Кубрат.\r\n\tБанов определи Димитров като \"човек институция\". \"Той е човек, когото много уважавам, и се прекланям пред неговия дух и неговото неистово желание да въздига българщината и да ни кара да се чувстваме горди, че сме българи\", заяви министърът.\r\n\tБанов обясни, че подобен подарък (златния овен - бел. ред.) са получили само няколко бележити личности и министри, както и президентът на Лувъра. , заяви Банов и добави: .\r\n\t, върна любезностите Димитров.\r\n\tПреди време Димитров обяви, че след пенсионирането си ще продължи да се занимава с история. В петък обясни, че би се върнал и в политиката, но имал условия за това. , каза той.\n\n\r\n\tБожидар Димитров беше министър на българите в чужбина в първото правителство на Бойко Борисов. Преди да влезе в управлението на ГЕРБ беше член на БСП.\r\n\tТой е още професор на Университета по библиотекознание и информационни технологии. Преди 1990 г. бе дългогодишен сътрудник на Държавна сигурност в направлението за културно-историческото наследство.\r\n\tДимитров е \"автор\" на кампаниите за популяризиране на созополския вампир, както и на извора със \"свещена или чудотворна вода\", открит в старата столица Плиска. По-късно се оказа, че светената вода е негодна за пиене.\r\n\tНа мястото на Димитров като директор на Националния исторически музей беше назначена археологът доц. Бони Петрунова. Тя заема поста временно до провеждането на нов конкурс за поста. Първият се провали, след като единственият останал кандидат проф. Вера Бонева не успя да събере необходимите точки, за да го спечели. Божидар Димитров подаде документи за конкурса в началото на годината, но ги оттегли, след като обяви, че се пенсионира от 1 ноември. Като мотив за оттеглянето си посочи възрастта си и натрупана умора.", "date": "2017.11.03", "title": "Божидар Димитров се пенсионира с награда за принос към културата"}
{"url": "http://www.mediapool.bg/italianskite-populisti-se-nadyavat-da-zavladeyat-sitsiliya-a-posle-i-italiya-news271383.html", "text": "Незаконните строежи, превзели плажа на Багерия, близо до Палермо, предлагат поразителна гледка, но те са и залог в страховита политическа битка около корупцията - централна тема в кампанията за регионалните избори Сицилия, която предшества тази за парламентарните в цяла Италия.\r\n\t \r\n\tСредиземноморският остров гласува на неделя на избори, които мнозина в Италия разглеждат като генерална репетиция за парламентарните избори в страната в началото на 2018 г. Единствената разлика е, че в Сицилия популистите от Движение \"Пет звезди\" са с изравнени сили с десницата, водена от бившия премиер Силвио Берлускони, и със значителна преднина пред левоцентристката Демократическа партия начело с бившия министър-председател Матео Ренци, която има доста по-голяма тежест на национално равнище.\r\n\t \r\n\tВ очакване на 2018 г. Движение \"Пет звезди\" много разчита да спечели със Сицилия първата си област, залагайки на картата на почтеността пред традиционните партии, затънали малко или много в корупционни афери - стратегия, която му позволи да влезе с гръм и трясък в парламента през 2013 г.\r\n\t \r\n\tПоне това се опитва да направи кметът на Багерия от \"Пет звезди\" Патрицио Чинкуе в града си, в който могат да се видят в концентриран вид проблемите на Сицилия с мафията, незаконното строителство и управлението на сметосъбирането.\r\n\t \r\n\tТази седмица полицията задържа 16 души, сред които и мафиотски бос, наредил да бъде убита собствената му дъщеря, тъй като излизала с полицай.\r\n\t \n\n\r\n\tЗалогът в Багерия, както и в останалата част от Италия, обаче е не толкова проблемът с вендетите на коза ностра, колкото да се разбере дали сицилианската мафия, наричана \"октоподът\", има контрол върху тези регионални избори, както е ставало толкова пъти на острова в миналото.\r\n\t \r\n\tСамо че нищо като че ли не свидетелства нещата да са се променили из основи.\"Съмнителни\" кандидати\r\n\tВ Сицилия, \"според мен, присъствието на мафията в политическата сфера е по-сериозно от всякога\", обяснява пред АФП Амброджо Картозио, сицилиански прокурор, който се бори с мафията вече около 35 години.\r\n\t \r\n\tИ на тези избори, както и при предишните, си има група \"съмнителни\" кандидати от целия политически спектър, наречени така заради предполагаемата им връзка с мафията.\r\n\t \r\n\tНело Музумечи, кандидат от дясната партия \"Форца Италия\" на Силвио Берлускони, се опитва някак да се разграничи от някои от колегите си кандидати, един от които е обвинен в най-малко 22 престъпления.\r\n\t \r\n\tСамият Берлускони е обект на започнало тази седмица разследване след обвинения, свързващи го с кампания от атентати, извършени от сицилианската мафия през 1993 г.\r\n\t \r\n\tДвижение \"Пет звезди\" и неговият кандидат Джанкарло Канчелери логично изиграха докрай картата на почтеността по отношение на мафиотската корупция, настоявайки например ОССЕ да участва със свои наблюдатели на изборите, след като парламентарната комисия за борба с мафията заяви, че не може да гарантира \"чистотата\" на кандидатските листи на тези избори.\r\n\t \r\n\tОпасността от опорочаване на изборите е съвсем реална: на близо два милиона италианци поне веднъж в живота са били предлагани пари или размяна на услуга за услуга срещу гласа им, разкри през октомври националната статистическа служба Истат.\r\n\t \r\n\tЗа да се сложи край на тази система, Движение \"Пет звезди\" обеща изключително строг юридически арсенал срещу корупцията, но на практика нещата са по-сложни.\r\n\t \r\n\tСамият кмет на Багерия, който обеща да разруши най-напред незаконните постройки, свързвани с мафията, сред установените 8000 такива сгради в града, е разследван за злоупотреба с власт и присвояване на средства - обвинения, които той отхвърля.\r\n\t \r\n\tТридесет и две годишният Патрицио Чинкуе е убеден, че главната цел на подетото разследване срещу него е да очерни репутацията на Движение \"Пет звезди\" малко преди изборите.\r\n\t \r\n\tПопулисткото и антисистемно движение обаче е убедено, че ще спечели както в Сицилия, така и в останалата част на Италия поради отвращението на италианците от политическата класа, която те смятат за безполезна и корумпирана.Специален избирателен закон\r\n\tСицилия, една от петте италиански области с автономен статут, ще избира 70-членен регионален парламент, както и президент. До урните са призовани да отидат 4,5 милиона избиратели. Шестдесет и двама депутати се избират по пропорционалната система, като листата с най-висок резултат получава бонус от 7 места, а тази, която остане втора - от 1 място.\r\n\t \r\n\tИма голяма вероятност победителят на изборите да не спечели мнозинство. Ако победи кандидатът на десницата, той най-вероятно ще трябва да потърси подкрепа от депутатите от Демократическата партия.\r\n\t \r\n\tТова развитие може да е показателно за онова, което се очаква на парламентарните избори в национален мащаб - правителство, основаващо се на съюз между Демократическата партия и \"Форца Италия\", обясни за АФП преподавателят по политология в Свободния международен университет за социални изследвания (ЛУИСС) в Рим Марко Анджело Джервазони.", "date": "2017.11.03", "title": "Италианските популисти се надяват да завладеят Сицилия, а после и Италия"}
{"url": "http://www.mediapool.bg/remont-promenya-dvizhenieto-na-vlakovete-mezhdu-sofiya-i-pernik-news271385.html", "text": "Частично се спира движението на влаковете между спирка Метал в Перник и гара Драгичево заради ремонт. Влаковете няма да минават през този участък от 6 ноември до 9 декември във времето между 9.30 часа и 16.40 часа, съобщиха от БДЖ. Пътуващите по това направление ще бъдат превозвани с автобуси между двете гари.\r\n\tВлаковете ще се движат от София до Драгичево и обратно и от Благоевград до Перник и обратно.\r\n\tМеждународният бърз влак от София за Солун, който заминава от Централна гара София в 15.00 ч., ще тръгва с 25 минути по-рано, т.е. в 14.35 ч. и ще пътува по-обиколен маршрут през гарите Разменна и Храбърско.\r\n\tВсички пътнически и бързи влакове, които се движат в сутрешните и вечерните часове, ще преминават в участъка на извършвания ремонт с намалена скорост. По тази причина ще бъдат въведени промени в графика им на движение.\r\n\tПодробна информация за промените в разписанието на влаковете клиентите на БДЖ могат да получат от служителите на гишетата \"Информация\" и билетните каси в съответните железопътни гари, от електронния пътеводител на интернет страницата bdz.bg или на националния информационен телефон 0700 10 200.", "date": "2017.11.03", "title": "Ремонт променя движението на влаковете между София и Перник"}
{"url": "http://www.mediapool.bg/razsledvaneto-na-malar-i-ruskata-namesa-news271364.html", "text": "Първите  за намесата на Русия в президентските избори през 2016 г. ясно показаха, че \"Русия-гейт\" ще бъде критичен фактор в американската вътрешна политика през следващите месеци. Независимо колко дълбоко ще се зарови и какво ще открие в хода на разследването си Мълър обаче, изглежда малко вероятно той да даде отговор на редица важни въпроси, свързани с решението на Кремъл да се намеси в американската политика.\r\n\tДали става дума за отчаян опит в Белия дом да се вкара президент, който е приятелски настроен към Русия? Или целта е била да се дискредитира американската политическа система в момент, в който Кремъл е загубил всяка надежда за нормализиране на отношенията с Вашингтон? Дали може да се говори за голям стратегически замисъл или просто за \"забавна операция\", целяща повече да навреди, отколкото да повлияе?\r\n\tИма и много важни въпроси, свързани не само с вече случилото се, но и с бъдещето. По какъв начин влияе опитът на Москва в отношенията с Америка и Европа върху стремежа на Русия да се меси в политиката на западните демокрации? Дали Кремъл оценява като успех намесата си в американските избори и последвалия там хаос? И ако е така, оценява ли като провал неуспеха си до обърне президентските избори във Франция?\r\n\tРазследването на Мълър няма да отговори на тези въпроси. Официалната позиция на Кремъл – че Русия никога не се е месила в американската политика, означава също, че едва ли някой от руска страна е готов да говори по този въпрос. Още повече, че онези, които наистина знаят какво е направила Русия, са твърде малко и никой от тях не е особено приказлив.\r\n\tТака че ако искаме да разберем какво и защо са направили руснаците, трябва да напуснем терена на шпионските игри и да се насочим към сферата на външната политика.\n\n\r\n\tМожем да започнем с едно просто наблюдение – макар руската намеса да шокира Запада, в Русия тя не бе нито учудваща, нито скандална. При неотдавнашните ми разговори с руски външнополитически експерти те дадоха ясно да се разбере, че ако Москва иска да бъде световна сила, равнопоставена на Вашингтон, тя трябва да е способна и да бъде готова да даде отпор на САЩ. Руските лидери са убедени, че Вашингтон се меси във вътрешната политика на Русия, че САЩ подготвят смяна на режима в Москва. Тъй че ако те приемат това за даденост, Кремъл трябва да е готов за съответния отговор и намеса, за да покаже на света, че има способността и волята да направи това. В края на краищата тъкмо чрез реципрочни действия една страна печели уважението на враговете и лоялността на съюзниците си.\r\n\tВ московските външнополитически кръгове днес господства разбирането, че Русия може да възстанови статута си на велика сила единствено чрез конфронтация, а не чрез сътрудничество със САЩ. Преди две седмици в речта си пред международния дискусионен клуб Валдай президентът Владимир Путин каза, че най-голямата грешка на посткомунистическа Русия е била \"да се довери на Запада\". През 90-те години Русия на Борис Елцин се опитваше да подражава на Запада, на неговите ценности и институции; днес Москва е фокусирана върху това да даде отговор на западните политики спрямо Русия, отнасяйки се към Запада така, както руснаците смятат, че и Западът се отнася към Русия.\r\n\tОбратно на конвенционалното мислене, желанието на Русия да придобие статут на велика сила не е израз нито на носталгия, нито на психологическа травма. Това е геополитически императив. Само утвърждавайки способността си да бъде велика сила през ХХI век, Русия може да се надява да бъде истински, равностоен партньор със страни като Китай, които трябва да я приемат сериозно. Независимо дали това изглежда убедително за американците, от руска гледна точка намесата в американските президентски избори бе представление, организирано най-вече за неамериканската публика.\r\n\tМакар Русия да знае, че е много по-слаба от САЩ във военната, икономическата, технологичната и почти всяка друга област, Кремъл продължава да вярва, че днес силата и слабостта са сложни концепции и че невинаги печели по-силният. Руснаците гледат на споровете между великите сили като на игра на камък-ножица-хартия. От съществена важност е каква сила сте готов и желаете да ползвате – камъкът побеждава ножицата, но е победен от хартията; хартията, разбира се, няма шанс срещу ножицата.\r\n\tТова, което прави днешната ситуация особено опасна, е фактът, че Русия отговаря не на това, което Западът прави, а на онова, което тя смята, че Западът прави. Руските възприятия са формирани от травматичната загуба на сила след края на Студената война. Руските действия са водени от убеждението, че победата се определя от способността за поемане на рискове, а не от икономическия или дори технологичния потенциал.", "date": "2017.11.03", "title": "Разследването на Мълър и руската намеса"}
{"url": "http://www.mediapool.bg/aets-kozlodui-poluchi-nov-desetgodishen-litsenz-za-v-blok-news271386.html", "text": "Нов десетгодишен лиценз за експлоатация на V блок на АЕЦ \"Козлодуй\" връчи председателят на Агенцията за ядрено регулиране Лъчезар Костов на шефа на ядрената мощност Иван Андреев в петък. В официалната церемония се включи и министърът на енергетиката Теменужка Петкова.\r\n\tИздаването на новия лиценз съвпада с изтичането на стария и на проектния срок за 30-годишна експлоатация на реактора ВВЕР-1000. За да продължи работа мощността, бе изготвена програма за модернизация, която ще позволи експлоатацията на блока нови 30 години. Защитата на тази годност обаче ще става преди всяко изтичане на съответната лицензия, защото такива са изискванията на ядреното ни законодателство.\r\n\tВ момента се провежда обследване на VІ блок на АЕЦ \"Козлодуй\", чийто лиценз изтича през октомври 2019 г., с цел изготвяне на подобна програма за модернизация. Общо инвестициите в удължаването на живота на двата руски реактора ще са 674 млн. лв., от които повечето от половината вече са похарчени за ъпгрейда на V блок.\r\n\tМодернизацията на V блок се извърши по време на годишните планови ремонти, същият ще е подходът и при VІ блок. Всички дейности се финансират със собствени средства на държавния ядрен оператор.\r\n\t\"Финансовото състояние на централата е много стабилно към момента и всичко при нас се извършва със собствени средства, цялата модернизация. Плюс това ние имаме достатъчно средства и за бъдещите дейности, които ще изпълняваме. По отношение на дейностите по обекти за удължаване на ресурса, всички суми са изплатени\", заяви Андреев.\n\n\r\n\tПредседателят на ядреният регулатор отбеляза, че подобна процедура по удължаване на експлоатационния ресурс на атомна мощност се прави за пръв път у нас, докато в международен план тя е утвърдена практика. Костов посочи, че в световен мащаб има 448 ядрени реактора, като 64% от тях са в процес на експлоатация повече от 30 години и все повече страни определят като приоритет удължаването на живота им след изтичане на първоначално планирания.\r\n\tПрограмата за удължаването на живота на V блок бе изготвена от консорциум между руските компании \"Русатом Сервис\" и \"Росенергоатом\" и фрунската \"Електрисите де Франс\". С модернизацията на VІ блок се зае самостоятелно \"Русатом Сервис\" с български подизпълнители.\r\n\tЕнергийният министър Теменужка Петкова определи деня като специален, тъй като сред приоритетите на правителствата на ГЕРБ е развитието на ядрената енергетика чрез удължавана на живота на двата реактора.", "date": "2017.11.03", "title": "АЕЦ \"Козлодуй\" получи нов десетгодишен лиценз за V блок"}
{"url": "http://www.mediapool.bg/zashto-radev-govori-takiva-neshta-news271361.html", "text": "\"И наистина будителят не е интелектуалец по европейски образец, това е наша, българска духовна категория\". Тези думи на президента Румен Радев стреснаха много хора. Едни реагираха, други се обидиха. Изречението е част от речта на държавния глава за Деня на народните будители, който България отбелязва на 1 ноември. Подобни слова са традиционно скучни и затова рядко правят впечатление. Но това противопоставяне на българския стремеж от втората половина на 19 век за изграждане на образована и развита национална държава срещу европейската идея изобщо, бе веднага забелязано. И бе разчетено като гаф.\r\n\tИзказването на Румен Радев е неуместно най-малко по три причини. Първо, казаното от него не е истина. Второ, то обижда много българи, чиито житейски усилия са свързани с приобщаването на България към Европа, а не с разграничаването. Трето, подобно конфронтационно изказване е не просто в синхрон с мощната антиевропейска реторика, която режимът на Путин спонсорира, а даже я усилва. Затова за президента Радев ще бъде най-добре, ако оттук нататък чете по-внимателно какво са му подготвили, за да избягва ситуации като цитираната.\r\n\tБудителите са онези българи, които в годините преди Освобождението работят за постигането на независима и свободна България, изградена точно по европейски образец. Представителната демокрация, равенството пред закона, светската държава са все явления, които будителите са \"докоснали\" при пътуванията си в Европа или от книгите на европейските просветители. Републиката, за която говори Левски, не е някакво самобитно изобретение, родило се в будните градчета на територията на Османската империя. И вместо президентът да използва високата си трибуна, за да напомня на българите, че винаги са били европейци и част от най-напредналата цивилизация, той залага на противопоставянето между будителите и Европа.\r\n\tВпрочем, \"европейският образец\" не е единствената конфронтация с европейското в това слово. Говорейки за малкото пари, които държавата отделя за наука, Радев каза и това: \"И някак си аз не приемам, че трябва да дойдат еврокомисари, както се случва напоследък, и да ни кажат, че 0.2% от БВП за наука и за научни изследвания са крайно недостатъчни. И ни дават дори конкретни цифри - поне 10 пъти повече\". Неприкритото раздразнение от съветите на еврокомисарите е подчертано в следващото изречение, което завършва с думите: \"указанията, които ни се дават отвън\". Така че противопоставянето срещу Европа изглежда като умишлено заложен ефект в тази реч. А точно в този случай е излишно - с какво са му виновни на Радев еврокомисарите, когато просто констатират реален проблем в България? Нима не е чел поредицата от социологически проучвания, които показват не само много по-високото доверие към \"онези в Брюксел\", но и очакването на българите те да правят точно това - от време на време \"да вкарват в пътя\" нашите политици.\r\n\t\n\n\r\n\tС тези си думи президентът Румен Радев обиди значителна част от българите. Онази част, която свързва последните две-три десетилетия от живота си с последователните усилия за приобщаването на България към Европа. Едни са се занимавали с политика, други са гласували за тези усилия, трети са излизали на улицата, когато някой е искал да отклони страната от този път на развитие. Това е огромна част от българския народ - и точно тази част има непризнатата заслуга за това, че днес България е част от Европейския съюз. Защото почти всяка година бяхме пред избор - и българските граждани имаха пълната свобода да изберат различна посока. Но ден след ден, вот след вот, тази част от българския народ продължаваше да върви към Европа. А можеше да бъде различно. Можеше да се предадат, можеше да спечелят другите. Нека погледнем какво е днес в Македония например, за да сравним.\r\n\tС подобни изказвания Румен Радев рискува да се самообяви за антиевропейския политик на България. Пък и не спира да се \"старае\" - да си спомним само как отиде в Полша, откъдето поиска ЕС да свали санкциите срещу Русия. Или по-точно - срещу високопоставените лица, участвали в незаконното анексиране на Крим. Да отидеш точно в Полша и да кажеш точно това?!\r\n\tРазбира се, съществува възможността президентът изобщо да не е искал да говори срещу Европа. Но който е подготвял словото му за Деня на будителите, определено е искал. Възможно ли е обаче Радев да не се е досетил, че думите му могат да бъдат разчетени така? Липсата на политически опит вече не може да бъде оправдание. Минаха десет месеца все пак.", "date": "2017.11.03", "title": "Защо Радев говори такива неща?"}
{"url": "http://www.mediapool.bg/kmetovete-na-devet-evropeiski-stolitsi-iskat-speshni-merki-sreshtu-tsapashtite-koli-news271390.html", "text": "Девет европейски столици, сред които и София, поискаха то европейските институции да въведат единни мерки за намаляване на замърсяването на въздуха от транспорта.\r\n\tСред исканите мерки са задължителни тестове на емисиите от превозните средства, общи по-ниски стандарти за допустимите емисии въглероден диоксид с цел по-широко въвеждане на автомобили с нулеви емисии, както и въвеждането на задължителни цели за продажба на коли с нулеви емисии.\r\n\tПисмото е подписано от кметовете на София, Рим, Париж, Амстердам, Мадрид, Копенхаген, Виена, Брюксел и Хелзинки. То е изпратено едновременно до Съвета на ЕС и до Европейската комисия. В него се отбелязва, че транспортът е един от секторите, при които количествата на емисиите на парникови газове продължават да нарастват.\r\n\tСпоред кметовете на градовете, за да се спре тази тенденция, трябва да се предприемат единни мерки, които да намерят последващо отражение и в националните законодателства. Според авторите на писмото, ако това не стане спешно, има риск ангажиментът, поет със Споразумението от Париж за намаляване дела на въглеродните емисии от транспорт с 95% до 2050г., да не бъде постигнат.", "date": "2017.11.03", "title": "Кметовете на девет европейски столици искат спешни мерки срещу цапащите коли"}
{"url": "http://www.mediapool.bg/tramp-mozhe-da-uvolni-ministara-na-pravosadieto-zashtoto-ne-razsledva-demokratite-news271389.html", "text": "Президентът на САЩ Доналд Тръмп заяви, че е разочарован от министъра на правосъдието Джеф Сешънс и не изключва да го уволни, ако той не започне разследване срещу Демократическата партия.\r\n\t \r\n\tТръмп заяви, че не се намесва в министерството на правосъдието и би искал да го остави да се управлява само. Той обаче добави, че \"честно казано, те би трябвало да разследват Демократическата партия\".\r\n\t \r\n\tПреди да напусне Белия дом за обиколка в Азия, Тръмп каза, че не е решил дали ще уволни Сешънс, ако министърът на правосъдието не започне разследване на Демократическата партия. \"Много хора са разочаровани от министерството на правосъдието, включително и аз\", добави президентът.\r\n\t \r\n\tПо-рано Тръмп заяви, че американското общество заслужава Хилари Клинтън и Националният комитет на Демократическата партия да бъдат подложени на федерално разследване заради съвместното споразумение за набиране на средства, което са подписали през август 2015 г., предаде Асошиейтед прес.\r\n\t \r\n\t\"Всички питат защо министерството на правосъдието (и ФБР) не проучват цялата непочтеност около Мошеничката Хилари и Демократите\", написа Тръмп в Туитър след като сайтът на списание \"Политико\" публикува откъс от предстоящата книга на бившата и. д. председателка на Националния комитет на Демократическата партия Дона Бразил.\n\n\r\n\t \r\n\tТя твърди, че е открила доказателства, че първичните избори на партията през 2016 г. са били нагласени в полза на Хилари. Според Бразил не са били нарушени никакви закони, но късно снощи Тръмп заяви в Туитър, че според него действията им са били незаконни.\r\n\t \r\n\tСамият президент и членове на предизборния му щаб са обект на разследване от специалния прокурор Робърт Мълър, припомня АП.\r\n\t \r\n\tВ петък президентът заяви, че не си спомня много за среща миналата година с бивш помощник на кампанията му, който се призна за виновен за даване на лъжливи показания пред ФБР в рамките на федералното разследване за евентуална руска намеса в миналогодишните избори, предаде Ройтерс.\r\n\t \r\n\tЗапитан за среща през 2016 г. с участието на Джордж Пападопулос, който се призна за виновен тази седмица, Тръмп отговори на журналисти: \"Не си спомням много за тази среща. Това е била много маловажна среща.\"\r\n\t \r\n\tРаботейки за кампанията, Джордж Пападопулос се е срещнал с неназован чуждестранен професор, който имал връзки с руското правителство, търсейки информация, която би могла да навреди на съперничката на Тръмп от Демократическата партия Хилари Клинтън. Това сочат материали от разследването, ръководено от специалния прокурор Робърт Мълър, назначен от министерството на правосъдието.\r\n\t \r\n\tПападопулос признал на 5 октомври пред разследващия екип на Мълър, че е лъгал в показанията пред ФБР кога е имал срещи с руснаците. Според обвинението чикагският адвокат е използвал връзките си с професора и с неназована рускиня в опит да организира срещи между хора от кампанията и руски правителствени служители. В показанията пред ФБР малко след встъпването на Тръмп в длъжност на 20 януари Пападопулос казал, че се е срещал с професора още преди да се включи в предизборния екип на Тръмп миналата годна. Според разследването на Мълър обаче той се е срещнал с него, след като започнал да работи за кампанията на Тръмп.", "date": "2017.11.03", "title": "Тръмп може да уволни министъра на правосъдието, защото не разследва демократите"}
{"url": "http://www.mediapool.bg/tramp-vse-pak-shte-uchastva-v-iztochnoaziatskata-sreshta-vazmozhno-e-da-govori-s-putin-news271392.html", "text": "Президентът на САЩ Доналд Тръмп ще удължи посещението си в Азия, за да участва на Източноазиатската среща на върха, която ще се състои на 14 ноември на Филипините, предаде Асошиейтед прес.\r\n\t \r\n\t\"Всъщност ще останем с един ден по-дълго на Филипините\", заяви Доналд Тръмп точно преди отпътуването си. Решението беше потвърдено от представители на Белия дом.\r\n\t \r\n\tПрезидентският самолет излетя от военната база Андрюс малко след 13:30 ч. по Гринуич. Той ще спре в Хавай, след което ще посети Япония, Южна Корея, Китай, Виетнам и Филипините.\r\n\t \r\n\tМного експерти по региона отправиха критики към Тръмп, след като той обяви, че няма да участва на Източноазиатската среща на върха, припомня АП. Според тях това поставя под съмнение ангажираността на САЩ към Югоизточна Азия.\r\n\t \r\n\tПървоначално беше планирано президентът на САЩ да напусне Манила точно когато срещата започва.\r\n\t \n\n\r\n\tПреди да напусне Белия дом, за да отпътува за Азия, Тръмп заяви, че САЩ ще нанасят \"10 пъти по-силни удари\" по силите на Ислямска държава, предаде ДПА. По-рано той съобщи, че Америка е засилила нападенията в Сирия и Ирак, насочени срещу бойците на терористичната организация, след като Ислямска държава пое отговорността за терористичното нападение в Ню Йорк. Пентагонът съобщи, че вчера са били нанесени 13 въздушни удара по свързани с групировката цели в Сирия и Ирак.\r\n\t \r\n\tПрезидентите на Русия и САЩ, Владимир Путин и Доналд Тръмп, може да се срещнат следващата седмица в кулоарите на срещата на върха на организацията Азиатско-тиохокеанско икономическо сътрудничество (АТИС) във Виетнам, предаде Ройтерс.\r\n\t \r\n\tДнес Кремъл обяви, че се водят разговори за осъществяването на такава среща на форума на АТИС в Дананг от 8 до 10 ноември. Снощи Тръмп каза пред телевизия Фокс нюз, че е възможно да се срещне с Путин, когото окачестви като \"много важен, защото може да ни помогне\" за Северна Корея и Сирия. \"Трябва да говорим и за Украйна\", добави американският президент.\r\n\t \r\n\tПредставители на Белия дом не отговориха на молбата за коментар по темата. Говорителят на Кремъл призна пред репортери, че такава среща \"наистина се обсъжда\".\r\n\t \r\n\tПървата среща на Путин и Тръмп бе през юли в Хамбург по времето на срещата на върха на Г-20. Тогава те обсъдиха твърденията за руска намеса в президентските избори в САЩ през 2016 г., но се споразумяха да се съсредоточат върху подобряване на отношенията вместо върху миналото, припомни Ройтерс.\r\n\t \r\n\tВпоследствие обаче отношенията между Москва и Вашингтон се влошиха още повече. Тръмп неохотно подписа закон за налагането на нови санкции на Русия, Москва протестира срещу блокирането на руски дипломатически имоти в САЩ, а Путин разпореди Вашингтон да съкрати с повече от 50 на сто числеността на своя дипломатически и консулски персонал на руска територия. Напрежение има и по конфликта в Сирия.\r\n\t \r\n\tЕвентуалната среща между Тръмп и Путин в Дананг (където през Виетнамската война имаше голяма база на американските ВВС) би станала на фона на двустранното напрежение заради санкциите, сирийската криза и руската намеса в американските избори, отбелязва Ройтерс.", "date": "2017.11.03", "title": "Тръмп все пак ще участва в Източноазиатската среща, възможно е да говори с Путин"}
{"url": "http://www.mediapool.bg/beliyat-dom-blokiran-za-kratko-zaradi-podozritelni-deistviya-news271391.html", "text": "Белият дом бе блокиран за кратко след съобщения за \"подозрителни действия\" край северната ограда на президентския комплекс в центъра на Вашингтон, предаде Асошиейтед прес.\r\n\t \r\n\tСлед това Сикрет сървис съобщи в \"Туитър\", че е арестуван заподозрян, без да даде повече информация.\r\n\t \r\n\tЗатворени за пешеходци бяха близките \"Пенсилвания авеню\" и \"Лафайет парк\", а на репортерите и персонала бе наредено да не излизат, докато продължава разследването.\r\n\t \r\n\tИнцидентът стана минути след като президентът Доналд Тръмп напусна Белия дом с президентския хеликоптер, започвайки пътуването си до Азия.", "date": "2017.11.03", "title": "Белият дом блокиран за кратко заради \"подозрителни действия\""}
{"url": "http://www.mediapool.bg/britanskiyat-parlament-uvazhavana-institutsiya-ili-vertep-na-poroka-news271384.html", "text": "От Уилям Пит до Уинстън Чърчил най-видните премиери на Великобритания са достигнали до величие в двореца Уестминстър, което е затвърдило репутацията на британския парламент на един от най-уважаваните в света. Но при история от девет века са се наложили традиции и култура - сега обект на критики - на концентрация на властта в ръцете на законодателите, които могат да направят или съсипят кариерите на помощници, стажанти и партийни активисти.\r\n\t \r\n\tОставката на министъра на отбраната, който призна, че е докосвал коленете на радиоводеща през 2002 г., и поредица от обвинения срещу членове на парламента за извънбрачни афери и сексуални посегателства доведоха до призиви за промяна.\r\n\t \r\n\tПарламентът е \"стара и прочута\" институция, казва Брендън Чилтън, активист на Лейбъристката партия и генерален секретар на \"Лейбъристи за напускане\", проБрекзит група.\r\n\t\"Само че през последните години той се превърна във вертеп на порока. Ние всички трябва да се опитаме да направим отново парламента обект на завист за света.\"\r\n\t \r\n\tБогато декорираният Дворец Уестминстър на брега на Темза в центъра на Лондон е дом на горната и долната камара на парламента и е смятан от историците за едно от родните места на съвременната демокрация.\r\n\t \r\n\tТвърдения за британски политици, много от които неоснователни, обаче изплуваха на повърхността, след като обвиненията за сексуални посегателства срещу холивудския продуцент Харви Уайнстийн подтикнаха жени и мъже в британската политика да споделят истории за недостойно поведение. Твърденията за сексуални посегателства накараха някои вестници да нарекат парламента \"Напастминстър\" (Pestminster).\r\n\t \n\n\r\n\tМайкъл Фалън подаде оставка в сряда заради поведение в миналото, за което призна, че \"не отговаря на високите критерии, изисквани от въоръжените сили\".\r\n\t \r\n\tОще двама министри са разследвани от управляващата Консервативна партия след твърдения за непристойно поведение. Опозиционната Лейбъристка и Шотландската национална партия също проучват подобни обвинения срещу свои партийни членове.\r\n\t \r\n\tЗаседателните зали на Двореца Уестминстър, неговите пищни кафенета и лабиринтът от коридори с потретите на отдавна починали политици и премиери могат да вдъхновяват и да смущават в еднаква степен.\r\n\t \r\n\tКато в самозадоволяващо се село в него има пощенска служба, фризьорски салон, фитнес, ресторанти и барове. Повечето работещи не виждат причина да излизат и прекарват дните си в своите кабинети, а вечерите в баровете.\r\n\t \r\n\t\"Културата на пиене е едновременно забавна и донякъде депресираща\", писа един изследовател на парламента в сайта Glassdoor, на който настоящи и бивши служители анонимно пишат отзиви за компании и техните ръководства. \"Няма да успееш да се впишеш, ако това е нещо, което не обичаш да правиш.\"\r\n\t \r\n\tТова е шеметно общуване и много взаимоотношения се формират в среда, в която хората работят заедно и често под натиск дълги часове.\r\n\t \r\n\tТвърденията, появили се през последните седмици, обаче го представят и като среда, в която се шири непристойно поведение и преобладава една разхайтена култура, при която нещо, което за едни е шега, за други е обидно.\r\n\t \r\n\tОбвиненията представят парламента като място, където кариерите на анализатори, стажанти и помощници може да се решат от член на парламента или министъра, за когото работят, и предполагат наличието на известен страх за тяхното бъдеще, ако откажат сексуалните намеци.\r\n\t \r\n\tМного жени депутати приветстваха възможността да споделят свои преживявания, някои от които са премълчавали години наред от страх ако не от репресивни мерки, то от критиките на колеги или служители заради компрометиране на партиите.\r\n\t \r\n\t\"Очевидно има проблем, добре е, че беше изобличен\", заяви лейбъристката депутатка Хариет Харман пред парламента тази седмица. \"Никой не трябва да работи в отровната атмосфера на долнопробен сексизъм или хомофобски задявки.\"\r\n\t \r\n\tСкандалите, в които са замесени британски политици, не са новост. Аферата Профумо, в която беше замесен секс, съветски шпионин и министър на войната, доведе до падане на консервативното правителство през 1963 г. Двадесет години по-късно консерваторът Сесил Паркинсън подаде оставка като министър на търговията и промишлеността заради любовна връзка със своята секретарката, която забременя от него.\r\n\t \r\n\tФалън обаче заяви пред Би Би Си, че онова, което е било \"приемливо преди 15, 10 години, явно сега не е приемливо\".\r\n\t \r\n\tПравителството взима мерки да се справи със сексуалния тормоз, включително мерки за установяване на кодекс на поведение и създаване на независима процедура за подаване на оплаквания. Критици обаче казват, че неравенството между депутати и служители ще си остане.", "date": "2017.11.03", "title": "Британският парламент: уважавана институция или \"вертеп на порока\""}
{"url": "http://www.mediapool.bg/dogan-dal-kartblansh-za-demontazh-na-patriotite-ot-vlastta-news271393.html", "text": "ДПС започва действия за демонтаж на управляващата коалиция с националистическите партии, обяви лидерът на движението Мустафа Карадайъ след заседание, в което е участвал почетният председател Ахмед Доган. Следващата седмица ДПС ще проведат разговори с парламентарната група на БСП за искания от левицата вот на недоверие на правителството. Мишена на атаките на социалистите е партия ГЕРБ, докато целта на ДПС е да отстранят \"Обединени патриоти\" от управлението, което означава, че ГЕРБ трябва да разчитат на ДПС, ако искат да останат на власт.\r\n\tПреформатирането на властта е неизбежно, дали чрез предсрочни избори или по друг начин, то е задължително, каза още Карадайъ след заседанието на Централния съвет на ДПС.\r\n\tЗа нас не стои въпросът за сближаване с кой да е, ситуацията в страната е тревожна и трябва да преодолеем този проблем, за да вървим напред като държава, коментира той. По думите му европредседателството не може да е алиби за коя да е власт, още по-малко за власт с участието на националисти.\r\n\tЦентралното оперативно бюро на движението е издало командата \"всички срещу национализма\" и за целта ДПС ще използват всички позволени демократични, политически и парламентарни средства, включително и вотове на недоверие към правителството, каза на пресконференция в почивката на заседанието Мустафа Карадайъ.\r\n\t\"Участието на националистите във властта е шамар върху демократичното лице на България, минира европейското бъдеще и е заплаха за стабилността на страната. Езикът на омразата, омразата в действие и агресията са на власт\", заяви той.\r\n\tПо думите му ГЕРБ подражава на националистите. \"Загробването на ГЕРБ не е наш проблем, но тяхната политика и поведение загробват държавата\", посочи той. Според него демокрацията и стабилността в страната са под заплаха и това изисква спешни действия. Време е за решителни действия за изваждането на националистите и на всички, които са с тях, от властта, подчерта Карадайъ.\n\n\r\n\tКметове, общински съветници, депутати, членове и евродепутати на партията имат зелена светлина да работят за тази цел, добави Карадайъ.\r\n\tТой обаче не потвърди, че ДПС ще подкрепи предложението на БСП за вот на недоверие. Това ще стане ясно след разговорите между парламентарните групи.\r\n\tЗа внасяне на вот на недоверие са нужни 48 подписа, а народните представители на социалистическата партия са 80, тъй че не е необходима подкрепата на \"Воля\". За сваляне на правителството обаче са нужни гласовете на 121 от 240 депутати, а ГЕРБ и \"Обединените патриоти\" имат мнозинство от 122-ма народни представители.\r\n\tНа въпрос дали искат оставка или преформатиране на кабинета в сегашния му мандат, Карадайъ каза: \"Преформатирането е неизбежно. Дали с предсрочни избори, или не, то е задължително\".\r\n\t\"Председателството не може да бъде алиби за коя да е власт, още повече власт с участието на националисти\", допълни председателят на ДПС.\r\n\tВ отговор на репортерски въпроси Мустафа Карадайъ разясни, че в четвъртък се е провело заседание на председателския съвет на ДПС, в което е участвал и Ахмед Доган. То е продължило повече от четири часа и половина и в него са участвали и областните ръководители и ръководството на партията.\r\n\tПопитан за здравословното състояние на Доган и за евентуалното му завръщане в политиката Карадайъ отговори: \"Колеги, аз мисля, че през есента можем всички понякога да се разболяваме. Има различни вируси. Колкото до завръщането на г-н Доган в оперативната политика, мисля, че той неведнъж е заявявал позицията си\".", "date": "2017.11.03", "title": "Доган дал картбланш за \"демонтаж\" на \"патриотите\" от властта"}
{"url": "http://www.mediapool.bg/mtel-pribavi-novi-produkti-na-epal-v-portfolioto-si-news271395.html", "text": "Най-големият български мобилен оператор разшири партньорството си с \"Епъл\" (Apple)  и заедно с пускането в продажба от петък на новия флагман на американската корпорация  iPhone X стана и първият телеком в страната, който предлага на клиентите си 4G таблетите iPad 9.7 и iPad Pro (2017)\r\n\tКакто смартфона, така и таблетите, ще се предлагат с планове на оператора, но също така и свободно, като телефоните няма да са кодирани, каквато е практиката на Мтел.\r\n\tТаблетите първоначално те ще са налични в 32 магазина на Мтел, но ще могат да се поръчват и онлайн магазина на оператора\r\n\tМоделът с най-популярния размер в света - 9.7-инчовият iPad е наличен в България с 32 и 128GB памет и избор от три цвята – сребърен, златен и астро сиво. 10.5-инчовият и 12.9-инчовият модел на iPad Pro се предлагат с 64, 256 и 512GB памет. iPad Pro 10.5 е наличен в сребърен, златен, розово злато и сив цвят, а iPad Pro 12.9 в сребърен, златен и астро сиво.\r\n\tОт компанията акцентираха върху използвания в таблетите нов Retina дисплей, който е по-ярък, изобразява повече цветове и намалява отблясъците върху екрана. Той e снабден с 64-битовия A9 чип, осигуряващ продуктивност, която прави всяко приложение бързо и отзивчиво. Така може да се разглеждат приложения, да се играят тежки игри и дори да се ползват няколко приложения едновременно. Гарантираният живот на батерията при всички тези действия е десет часа.\r\n\tДвата по-големи модела таблети са по-мощни от повечето мобилни компютри. Техните дисплеи освен високата резолюция имат и технологията ProMotion, която позволява по-висока честота на обновяване - 120Hz, което ще се оцени най-вече при гледане на филми и гейминг.\r\n\tИ трите таблета поддържат новата операционна система на Apple iOS 11, която беше пусната тази есен и представя редица подобрения, включително по-плавната работа с няколко приложения едновременно, приложението Files, по-добрата интеграция на използването на молива за рисуване върху дисплея и директно запаметяване на творбата  и други.\r\n\tВ петък Мтел започна и продажбите на iPhone X, като моделът се предлага в две версии с 64 и 256GB памет. Цените му започват от 79,99 лева на месец или от 1659,99 лева в брой с другодишен план Мтел без граници 3XL Екстра Нет+. Първоначално iPhone X ще се предлага в ограничени количества и ще бъде пуснат в търговската мрежа поетапно спрямо доставките на производителя.", "date": "2017.11.03", "title": "Мтел прибави нови продукти на \"Епъл\" в портфолиото си"}
{"url": "http://www.mediapool.bg/predi-da-poiskat-ostavkata-mu-kmetat-na-batak-se-skri-s-ednomesechen-bolnichen-news271396.html", "text": "Кметът на Батак Петър Паунов си е пуснал отпуск и не се е появил на заседанието на Общинския съвет в града, на което бе ясно, че групата на ГЕРБ ще поиска оставката му, съобщи бТВ в петък.\r\n\tПаунов е обвинен, че е променил собствеността на държавен имот край язовир \"Батак\" в общинска и го е продал за скромните 2400 лв. Това е нанесло щета на Министерството на земеделието, горите и храните, обясни Пламен Пантов, прокурор в Районна прокуратура-Пазарджик.\r\n\tПаунов управлява в града вече 12 години, избиран е 4 пъти с подкрепата на БСП. От партията обаче се разграничиха от него и обявиха, че от 4 години не е техен член - макар да са го подкрепили и на последния местен вот.\r\n\tЗаедно с тези обвинения дойдоха и редица други - общински съветници твърдят, че синът на Паунов Крум печели всички обществени поръчки в града. Това става чрез фирмата \"Престиж-Паунов\" ЕООД, чийто офис е на гърба на кметството, твърдят от града пред Нова телевизия.\r\n\tПо закон общинарите могат да се произнесат за оставката на кмета, ако той не изпълнява задълженията си 6 месеца. Сега Паунов е в едномесечен болничен.\r\n\tДепутатът от БСП Румен Гечев коментира пред телевизията, че когато става дума за доказани нарушения \"няма БСП, няма ГЕРБ, няма Патриоти\", а който е сгазил закона трябва да носи отговорност.\r\n\tХората искат да има възмездие, за да няма такива случаи, допълва той. Според него престъпленията не са по партии и по цветове, а са по хора. В отговор на коментар на водещата, че очевидно ГЕРБ си връща на БСП заради случая в Хасково, Гечев коментира, че не трябва да се гледа на случая в тази плоскост и замерването с кметове няма да доведе доникъде.\n\n\r\n\tПо-рано през деня подобна теза защити и депутатът от левицата Александър Симов. Пред Нова телевизия той коментира, че кметът е напуснал БСП през 2015 година и затова партията не може да му потърси отговорност.", "date": "2017.11.03", "title": "Преди да поискат оставката му кметът на Батак се скри с едномесечен болничен"}
{"url": "http://www.mediapool.bg/ek-i-balgarskoto-pravitelstvo-shte-zasedavat-savmestno-v-bryuksel-news271381.html", "text": "Следващата сряда българското правителство ще заседава съвместно с Европейската комисия в Брюксел, съобщи говорител на комисията, цитиран от БТА в петък.\r\n\t \r\n\tСъвместното заседание ще бъде посветено на подготовката за предстоящото българско председателство на Съвета на ЕС. Предвижда се двустранна среща между председателя на ЕК Жан-Клод Юнкер и премиера Бойко Борисов.\r\n\t \r\n\tПо предварителна програма Юнкер и Борисов ще дадат обща пресконференция сред края на срещата.", "date": "2017.11.03", "title": "ЕК и българското правителство ще заседават съвместно в Брюксел"}
{"url": "http://www.mediapool.bg/bbr-i-ungarskata-eksimbank-shte-pravyat-obsht-fond-za-startapi-news271394.html", "text": "Възможността за разкриване на съвместен фонд между унгарската \"ЕксимБанк\" и Българската банка за развитие с бюджет до 200 млн. евро за подкрепа на стартиращи и малки предприятия, обсъдиха в петък министърът на икономиката Емил Караниколов и унгарския министър на външните работи и на търговията Петер Сиятро по време на първото заседание на междуправителствената комисия за икономическо сътрудничество между двете държави, състояло се в София.\r\n\tИдеята е съвместният фонд за подкрепа на стартъпи и малки и средни предприятия да финансира български и унгарски фирми. Сиятро обясни, че унгарската банка разполага с рамков кредит от 510 млн. евро, които могат да се предоставят на фирми от фармацевтиката, туризмът и земеделието, очертани от унгарския министър като възможни сектори за засилване на сътрудничеството.\r\n\tДвустранният стокообмен с Унгария възлиза на 1.3 млрд. евро. за 2016 г., като през настоящата година отчитаме над 11 на сто ръст и само за първите осем месеца са надхвърлени 1 млрд. евро, посочи Караниколов. Като потенциални за развитието на търговските отношения сектори той очерта машиностроене, електроника и електротехника, фармацевтика, хранително-вкусова промишленост, текстилна и трикотажна промишленост, информатика и комуникационни технологии.\r\n\tСлед заседанието бе подписан меморандум за сътрудничество между Изпълнителната агенция за малките и средните предприятия и Унгарската национална търговска къща. Те ще обменят опит и всяка година ще организират бизнес форуми в едната или в другата държава.\r\n\tБългарски компании се интересуват от износа на храни и биохрани, вина, изделия от секторите на машиностроенето и електротехниката, технологиите по опазване на околната среда, транспортната инфраструктура и логистика, земеделие и здравеопазване, посочи шефът на българската агенция Мариета Захариева. По думите й, унгарските компании имат интерес за развитието на клъстери в различни области на българската икономика, като високите технологии, логистиката, земеделието и производството на храни. Тя припомни, че наскоро унгарската верига магазини \"Шпар е отправила запитване за български производители на гъше месо, с които да договори доставки на продукция за фирмената си верига.\n\n\r\n\tВ първия българо-унгарски бизнес форум в София се включиха над 50 компании.", "date": "2017.11.03", "title": "ББР и унгарската \"ЕксимБанк\" ще правят общ фонд за стартъпи"}
{"url": "http://www.mediapool.bg/kabinetat-tarsi-chervenata-liniya-koyato-da-ne-prekrachva-za-aets-belene-news271388.html", "text": "Към търпение за обявяване на резултатите от анализа на БАН за нуждата от АЕЦ \"Белене\" призова в петък министърът на енергетиката Теменужка Петкова, която посочи, че в момента се търси червената линия, която правителството не трябва да прекрачва при евентуални преговори за реализация на прекратения през март 2012 г. ядрен проект.\r\n\tАнализът за нуждата от нова ядрена мощност бе поръчан на БАН, но бе върнат за доработка. Според неофициална информация докладът установява недостиг на енергийни мощности у нас след 2035 г., но също така и несигурност на финансирането и невъзможност АЕЦ \"Белене\" да изплати инвестицията си.\r\n\t\"Това е един сериозен доклад. Не бива да повтаряме стари грешки. През 2003-2004 г. имаше прогноза, която казваше, че през 2010 г. ще има режим на тока. Нали не искаме да се стига до подобни ситуации. Аз поне и БЕХ не желаем подобни прогнози. Докладът на БАН ще бъде готов всеки един момент. Това ще стане скоро - тези дни\", заяви Петкова.\r\n\tТя повтори, че в анализа има различни сценарии, но посочи, че в договора за изработката му, за която \"Българският енергиен холдинг\" (БЕХ) плати над 2 млн. лв., има клаузи за конфиденциалност, които важат и за двете страни. Петкова обаче смята, че тъй като въпросът е изключително важен, БАН с разрешението на БЕХ ще оповести публично резултатите от доклада за АЕЦ \"Белене\".\r\n\t\"Ние няма какво да крием. Това, което трябва да направим, е по най-добрия начин да оползотворим това, което притежаваме - площадка за 1.5 млрд. лв., оборудване за 1.176 млрд. лв., всички разрешителни за този проект и нотификация от ЕК\", посочи Петкова.\n\n\r\n\t\"За нас е важно да видим коя е червената линия, която не може да прекрачим при преговори за реализация или не, трябва да знаем кои са най-оптималните варианти, ако има такива.  Очевидно има такива и този доклад ще даде информация за това, че са разработени всички възможни сценарии и различните модели на финансиране, при различно акционерно участие на една такава проектна компания, която ние имаме намерение да бъде създадена и съответно да бъдат направени опити тя да бъде приватизирана или да бъде намерен стратегически инвеститор, който да се включи, ако се реализира този проект\", каза още тя.\r\n\tОтносно създаването на проектна компания за активите и пасивите на проекта АЕЦ \"Белене\", която евентуално да бъде предложена за продан на кандидат инвеститор, Петкова каза, че чисто счетоводните анализи са вече готови.\r\n\t\"Но нека да станат факт резултатите на БАН, да ги обсъдим с всички заинтересовани страни. По най-бързия начин имаме готовност тази компания да бъде създадена, тъй като ние сме анализирали всички активи и пасиви. Просто ще бъде въпрос на седмица-две отделянето на активите и обособяването на тази проектна компания\", каза Петкова.\r\n\tТя отново повтори, че не изключва нито един вариант за реализацията на АЕЦ \"Белене\" дори и руско финансиране. Последно обявената от руската компания проектант и изпълнител на ядрения строеж \"Росатом\" обявиха, че ако правителството размрази проекта, са готови да предложат варианти за довършването му.\r\n\tПредставителят на \"Росатом\" Вадим Титов каза преди около седмица, че компанията му прилага  в различните държави, където работи. Той спомена като възможен вариант кредитирането на проекта по примера на унгарската АЕЦ \"Пакш 2\", за която Брюксел разреши предоставянето на руски пари за новата ядрена мощност.\r\n\t\"За нас е важно да се намери най-доброто решение за България. С общи усилия, с експертизата на всички представители на различните политически сили, на различни браншови организации, за нас е важно да намерим най-доброто решение на България. Нека да видим какво ще покажат анализите и различните финансови модели и ще вървим в посоката, която е най-добра за България\", декларира Теменужка Петкова.", "date": "2017.11.03", "title": "Кабинетът търси червената линия, която да не прекрачва за АЕЦ \"Белене\""}
{"url": "http://www.mediapool.bg/paten-politsai-ot-burgas-poluchi-3-godini-uslovno-za-poiskan-podkup-ot-590-lv-news271382.html", "text": "Бургаският апелативен съд осъди на 3 години условно с 5 години изпитателен срок пътен полицай, обвинен за поискан подкуп от 590 лева.\r\n\tПодсъдимият Божидар Й. бе признат за виновен, че е поискал рушвета от петима шофьори, управлявали автомобилите си без валидна застраховка \"Гражданска отговорност\".\r\n\tПътният полицай трябва да плати глоба от 1000 лева и няма право повече да работи в системата на МВР. Решението не е окончателно и подлежи на обжалване пред Върховния касационен съд в 15-дневен срок.", "date": "2017.11.03", "title": "Пътен полицай от Бургас получи 3 години условно за поискан подкуп от 590 лв."}
{"url": "http://www.mediapool.bg/predsedatelyat-na-bls-v-zdaveopazvaneto-se-krade-ot-sanya-i-praznitsite-na-lekarite-news271358.html", "text": "“В тази система се краде. И знаете ли къде се краде? Краде се, и благодаря за това на моите колеги и на медицински сестри - краде се от съня, краде се от празниците, краде се от невъзможността да бъдем със семействата си. Да, тези хора, тези мои колеги, всички участници в системата на здравеопазването, независимо от условията, в които се намират, крадат от себе си и от техните семейства, за да отидат и в даден момент да помогнат“.\r\n\tТака председателят на Българския лекарски съюз д-р Венцислав Грозев отговори на коментара на финансовия министър Владислав Горанав отпреди ден, че “здравната система е пропита от лични и корпоративни интереси и от нея се краде много“.\r\n\tДумите на Горанов бяха в защита на предлаганите в бюджета на здравната каса за догодина мораториуми за финансиране на нови медицински дейности и лекарства с нови молекули.\r\n\tСрещу това ограничение се обявиха съсловните лекарски и фармацевтични организации, а депутати дори намекнаха, че ограниченията ще бъдат оспорени в съда.\r\n\tЛекарският съюз е недоволен от увеличението в бюджета на парите за извънболничната помощ, тъй като смята, че ръстът на минималната заплата ще го “изяде“. Според съсловната организация са възможни фалити на поликлиники и лекарски практики в извънболничната помощ.", "date": "2017.11.03", "title": "Председателят на БЛС: В здавеопазването се краде от съня и празниците на лекарите"}
{"url": "http://www.mediapool.bg/vav-varna-se-stroi-nov-izsledovatelski-korab-za-reka-dunav-news271371.html", "text": "Нов специализиран кораб за агенция \"Проучване и поддържане на река Дунав\" - АППД, се строи в корабостроителницата във Варна, съобщиха от базираното в Русе ведомство.\r\n\tКорабът за маркиране на речния плавателен път в българо-румансикя участък на Дунав ще струва 5.150 млн. лв. без ДДС, осигурено по Механизма за свързване на Европа. Плавателният съд е готов след година.\r\n\tНеговата задача ще е да поставя плаващи навигационни знаци, които указват границите и направлението на фарватера (плавателния път), ограждат препятствия, съоръжения и критични участъци. Корабът също така актуализира навигационно-пътната обстановка, ще събира данни за обновяване и допълване на електронно-навигационните карти, необходими за осигуряване на безопасно корабоплаване.\r\n\tМаксималното газене на кораба ще бъде до 1.4 м, а минималната скорост - не по-малка от 18 км/час. Капацитетът на товари ще е 15 тона, с възможност за разполагане на поне 10 големи шамандури. Корабният екипаж ще бъде от осем души.", "date": "2017.11.03", "title": "Във Варна се строи нов изследователски кораб за река Дунав"}
