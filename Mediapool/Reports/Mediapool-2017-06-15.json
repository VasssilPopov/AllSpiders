{"url": "http://www.mediapool.bg/za-myastoto-na-glupostta-i-na-prokuraturata-news265240.html", "text": "Напоследък много глупости се пръкнаха по повод на изказаната от Лозан Панов идея за ново обсъждане на мястото на прокуратурата в общото държавно устройство и в частност - в съдебната власт (система). Няма да посочвам авторите – ако искат, да се познаят. По-важни според мен са местата, където тези глупости се пръкнаха. Едни – в съветническите кабинети на най-различни по ранг и длъжност държавни мъже и жени. Последните, неизкушени от задълбочено познаване на проблемите на съдебната власт, излязоха пред публиката и ги повториха. Други глупости се пръкнаха на площада. Там някои саркастично определиха идеята на Лозан Панов като \"черешката на тортата\", а други – като политическа акция, грубо погазваща разделението на властите. Трети потопиха медиите на Пеевски и други подобни в помията на повърхностни клишета, родени от общата арогантна, войнстваща некомпетентност. В заключение – глупостите се пръкнаха на всички места, подвластни на политическата и държавническа посредственост.\r\n\tВсъщност обаче въпросът за мястото на прокуратурата, който несведущите възприемат като внезапно алогично хрумване или екзотична политическа изцепка, е дискусионен още от 1990 г. и докато не бъде разрешен цялостно, ще берем плодове, не по-сладки от сегашните киселици. Да уточня – . Законопроектът беше изготвен от Управителния съвет на Съюза на съдиите и съдебните служители с активното съдействие и материално обезпечаване от страна на Министерството на правосъдието и с изключително приносното участие на тогавашния директор на Дирекция \"Законодателство\" към Министерството на правосъдието – великолепния човек и юрист Любен Велинов. Този законопроект предвиждаше \"приобщаването\" на прокурорите към съдебната власт в опит да възстанови определени традиции от статута на съда и прокуратурата, съществуващи до 1948 година Законодателната идея бе да се създаде \"прокуратура към съда\". Това бе направено далеч преди да започне подготовка и представяне на проектите за конституция.\r\n\tВнезапно, на едно от последните заседания за подготовка на главата за съдебната власт на т. нар. Конституционна комисия, председателят й г-н Гиньо Ганев спомена, че по договорка между политическите сили е изготвен нов вариант на тази глава. Тогава за първи път се появи настоящото конституционно разрешение, което изуми мнозинството от участниците в заседанието. Малцината, които не бяха изненадани – бившият заместник-главен прокурор Спас Мулетаров, представителят на МВР в консултациите, чието име не си спомням, и самият Гиньо Ганев явно бяха участвали при формулирането на новата редакция. Очевидната половинчатост на разрешението и прозиращите линии на бъдещ разлом между съдиите и прокурорите бяха неглижирани в името на постигнатия конституционен компромис. Конституционният съд дори призна на прокуратурата статут на \"независим орган на съдебната власт\", за да оправдае ключовото й място в \"гражданската конфискация\".\r\n\tВъпросът за мястото на прокуратурата е поставян от сведущите многократно и ще бъде поставян до постигане на нормалността.  Независимо от опитите тази ситуация да бъде закрепена чрез манипулиране на поредното съдийско събрание.\r\n\t\"Идеята на Лозан Панов\" прокуратурата да бъде изведена от съдебната власт и да й се предостави статут на независима институция, вън от изпълнителната власт, не е нито нова, нито екзотична – в теоретичен и в прагматичен план. Такава прокуратура завари Конституцията от 1991 г. и към онзи момент тя си вършеше работата многократно по-добре от настоящата. Тази идея е споделяна от много и много именити юристи, някои от тях споменати изрично в книгата на проф. д-р Пенчо Пенев \"Съдебната власт в България\". Сред тях са председателите на Върховния касационен съд и конституционни съдии Румен Янков и Иван Григоров, конституционният съдия Румен Ненков, министрите на правосъдието Младен Червеняков, Антон Станков, Миглена Тачева, народните представители Татяна Дончева, проф. Екатерина Михайлова, Атанас Железчев, много адвокати. Дори самият Пенчо Пенев, споделяйки по същество всички аргументи за мястото на прокуратурата извън съдебната власт, заема обратната позиция единствено по мотив за опазване на независимостта на прокуратурата от изпълнителната власт.\r\n\tТази зависимост обаче (разбирай от Бойко Борисов, МВР и т.н.!) съществува и понастоящем, поради което арестите и присъдите се раздават по вестниците от функционери на МВР или бивши милиционери, заемащи различни постове в администрацията, а премиерът отрежда по телевизията поддържаща роля на прокуратурата в борбата с контрабандата и другите камуфлажни мероприятия на изпълнителната власт.\r\n\tНепознаването на тази идея е проблем на непознаващите, а натуралната обществена реакция – ясен знак за измеренията на \"големия регрес\" на България според смисъла, който Хайнрих Гейзелбергер влага в това понятие (вж. издадения наскоро в България сборник с есета – \"Големият регрес – международен дебат за духовната ситуация на времето\").\r\n\tЩе можем ли да помогнем на левкоцитната система на обществото да изхвърли непознаващите от средите на онези, които приемат жизненоважните за него решения?\r\n\t--------------------------Вместо всички – Ангел Джамбазов, Правосъдната система на България (1878-1944), Наука и изкуство, С., 1990, с. 3 (до 1948 г. прокуратурата е била част от правосъдната система под общото и непосредствено ръководство на Министерството на правосъдието).", "date": " | 10:00 | 15 юни 2017 | ", "title": "За мястото на глупостта и на прокуратурата"}
{"url": "http://www.mediapool.bg/profil-na-kandidata-za-vss-chovek-ot-sistemata-bez-yarka-pozitsiya-news265271.html", "text": "\"Хора от системата\", които не са изразявали отношение по скандалите в съдебната власт и не са заемали страна в споровете между председателя на ВКС Лозан Панов и главния прокурор Сотир Цацаров. Такъв е профилът на кандидатите, които управляващата партия ГЕРБ и опозиционната БСП издирват за членове на Висшия съдебен съвет (ВСС) от парламентарната квота. Разговорите на Mediapool с представители на двете партии показаха и още едно сходство – те ще внесат предложенията си в последния възможен момент, въпреки призивите на неправителствения сектор това да се случи рано, за да се осигури прозрачност на процеса.\r\n\tПарламентът трябва да излъчи общо 11 членове на ВСС, а съдиите, прокурорите и следователите – останалите 11. Другите трима членове на ВСС са главният прокурор и председателите на двете върховни съдилища.\r\n\tЗапитани какъв тип кандидатури ще предложат, депутати от почти всички партии коментираха неофициално, че \"няма да си слагат таралеж в гащите с войнстващи опозиционери\". \"Ако някой магистрат е от хората на Панов, които само знаят на думи да реформират прокуратурата, при положение, че това няма как да стане, няма да бъде номиниран\", обясниха представители на БСП пред Mediapool.\r\n\tОфициалната версия на лидера на партията Корнелия Нинова е, че \"БСП ще търси независими хора, които не са изразявали позиции по скандалите Цацаров-Панов\".\r\n\tОт думите на Нинова пред Mediapool става ясно, че търсят хора от системата, а не външни за нея, каквито призиви бяха отправени от експерти и граждански организации.\r\n\t\"Мислим да номинираме професионалисти от системата. Защото това са хора, които най-добре я познават, хора, които са израснали от най-ниските до най-високите нива и освен това през всички години са минали през всички така наречени реформи\", каза Нинова.\r\n\tНа въпрос дали все пак БСП ще иска да чуе от магистратите позиция по \"ЦУМ-гейт\", например, Нинова заяви, че \"сигурно в групата ще има най-различни въпроси\".\r\n\tПодходът на социалистите по тази тема е показателен, като се има предвид, че Нинова принуди бизнесмена Георги Гергов да подаде оставка от Изпълнителното бюро на БСП, след като стана известно, че е бил домакин и посредник на частната среща на главния прокурор Сотир Цацаров с бизнесмена Сашо Дончев в офиса си в ЦУМ. Тогава председателката на БСП каза, че няма да допусне да се петни името на цялата партия, но пък очевидно няма проблем съдебната власт да си стои опетнена.\r\n\tОткакто избухна т.нар. \"ЦУМ-гейт\", вече втори месец нито една институция не е проявила желание да се разнищи истината по случая, макар Сашо Дончев да обяви, че бил заплашван от Цацаров заради редакционната политика и карикатурите в издавания от него в. \"Сега\", а главният прокурор да твърди, че Дончев се опитвал да му оказва натиск във връзка с бизнеса си. Председателят на ВКС Лозан Панов, който настояваше за независима проверка и дори писа писмо до президента, бе обвинен от лагера на Цацаров, че има политически мотиви.\r\n\tГЕРБ също възнамерява да номинира \"хора от системата\" за членове на ВСС.\r\n\t\"При всички положения ще бъдат хора от системата на съдебната власт, според нас – компетентни с добро име\", каза Данаил Кирилов пред Mediapool.\r\n\tПо думите му те трябва да бъдат неутрални, а в ГЕРБ няма да ги питат \"глупости за ЦУМ-гейт\" и \"противопоставянето между Лозан Панов и Сотир Цацаров\".\r\n\tЛидерът на \"Воля\" и заместник-председател на парламента Веселин Марешки каза, че \"първото качество е отговорност и професионализъм\". \"Ние вече имаме трима души. Ще ги внесем преди изтичането на крайния срок\", каза той. \"Търсили сме почтеност и професионализъм – позициите им по разни скандали в системата не сме търсили, важно е да знаем, че са почтени\", допълни Марешки. От думите му стана ясно, че един кандидат ще се смята за почтен, ако не е изразявал принципни позиции.\r\n\tНай-трудно откриваеми за коментар се оказаха парламентаристите от ДПС и \"Обединени патриоти\". И двете формации не пожелаха да се ангажират с официални мнения. Неофициално обаче твърдят, че и те най-вероятно ще номинират \"кадри от системата\".\r\n\t\"Възможно е да има някой преподавател или адвокат, но те няма да бъдат масовия случай\", казват патриотите.\r\n\tТакива мнения се прокрадват и в БСП. Но там и паралелна интрига: според вътрешнопартийни слухове бившият заместник-председател на партията Янаки Стоилов, който поради новия устав на Нинова не стана депутат, сега може да бъде компенсиран с място във ВСС.\r\n\tДепутатите от ГЕРБ и БСП, които имат отношение към номинациите, са единодушни, че по-ранно им обявяване означавало хората им \"да бъдат отстреляни\", а авторитетът им – подронен. Такива мнения бяха изразени още по време на първото заседание на правната комисия в НС, когато се обсъждаха процедурните правила за номинации.\r\n\tОт ГЕРБ все пак уточняват, че няма да чакат съвсем последния момент. \"Крайният срок е идната сряда, ние ще внесем преди това. Понеделник, например, не е съвсем краен срок\", казват неофициално депутати. Според председателя на правната комисия Данаил Кирилов (ГЕРБ) обаче \"най-вероятно до края на тази седмица (16.06 – петък) номинациите ще са факт\".\r\n\tЖеланието на партиите да протакат кандидатурите има и друго обяснение. Прокурорите и следователите вече излъчиха своите общо петима членове за ВСС.\r\n\tДо 18 юни съдиите трябва да са избрали своите шестима представители. Ако сред тях има повече \"опозиционери\", отколкото според пазителите на статуквото е допустимо, изпадналите от съдийската надпревара \"правилни\" кандидати ще имат шанс да влязат във ВСС от \"резервния вход\" – тоест, от парламента, разказаха пред Mediapool запознати със схемата.\r\n\tА това би било много удобна схема, защото парламентът едновременно ще може да вкара в съдебния съвет кадровици с \"правилния\" профил, а от друга да отхвърли от себе си отговорността за тях и да я стовари върху съдийската гилдия. Тези кандидатите все пак ще са получили стотици гласове на свои колеги.\r\n\tОще при избирането на предходния ВСС от Съюза на съдиите в България призоваха парламентът да избере юристи външни на съдебната система. Идеята на ССБ бе, че парламентът трябва да даде възможност за обществен контрол върху съдебната власт, което се постига чрез съпричастност на юридическите професии към администрирането й.", "date": " | 08:15 | 15 юни 2017 | ", "title": "Профил на кандидата за ВСС: \"Човек от системата\" без ярка позиция"}
{"url": "http://www.mediapool.bg/streletsat-ot-virdzhiniya-pochina-ot-ranite-si-news265278.html", "text": "Нападателят, открил огън на бейзболна тренировка за благотворителен мач в Александрия, щата Вирджиния, е починал от раните си, съобщи американският президент Доналд Тръмп, цитиран от АФП и Ройтерс.\r\n\t\"Много хора можеха да загубят живота си, ако не бяха героичните действия на двама полицаи, които са му попречили да вреди\", заяви той в кратка реч в Белия дом по повод инцидента.\r\n\tПо думите му раненият конгресмен от републиканците Стив Скалийз е \"много добър приятел\" и цялата страна, дори целият свят, го подкрепят.\r\n\t\"Ние имаме своите противоречия, но в моменти като тези трябва да си спомним, че всички, които работят в столицата на нашата страна, го правят преди всичко от любов към страната\", добави Тръмп, призовавайки сънародниците си към единство.\r\n\tНаадението беше извършено от 66-годишния Джеймс Т. Ходжкинсън от град Белвил, щата Илинойс, съобщи в. \"Вашингтон пост\".\n\n\r\n\tИзданието цитира профил във Фейсбук със същото име, в който фигурират статуси срещу президента Тръмп и снимки на неуспелия кандидат за поста на Демократическата партия Бърни Сандърс.\r\n\t\"Тръмп е предател. Тръмп унищожи нашата демокрация. Време е да унищожим Тръмп & Ко\", гласи един от постовете, цитиран от в. \"Вашингтон пост\".\r\n\tБърни Сандърс осъди \"отвратителното деяние\" на неговия привърженик, предаде АП. Според съпругата на Джеймс Ходжкинсън, цитирана от Ей Би Си, той се е преместил в град Александрия преди два месеца, предаде АФП. Ходжкинсън е бил с леви убеждения.\r\n\tПо време на нападението той е бил въоръжен с пистолет и пушка и е изстрелял десетки, ако не и стотици куршуми, заяви членът на Камарата на представителите Джо Бартън, който е и мениджър на бейзболния отбор на Републиканската партия. По думите му престрелката е продължила между 5 и 10 минути, като Ходжкинсън първо е стрелял срещу хората на игрището, а след това и срещу полицията.\r\n\t \r\n\tРанените полицаи са в добро състояние и се смята, че животът им е вън от опасност, съобщава АП. Състоянието на ранения конгресмен обаче е критично, съобщиха от болницата, където Стив Скалийз е приет на лечение.\r\n\t\"Конгресмен Скалийз беше ранен тежко и все още е в критично състояние\", съобщи в Twitter болница МедСтар във Вашингтон, посочва АФП.\r\n\tПървоначално от канцеларията на Скалийз, който беше прострелян в хълбока, определиха състоянието му като \"стабилно\". Преди да влезе в операционната зала той беше в съзнание и разговаря със съпругата си, припомня АФП.\r\n\tВпоследствие обаче се оказа, че след като е бил прострелян в хълбока, куршумът е преминал през пелвиса, раздробил е кости, наранил е вътрешни органи и е причинил силно кървене, уточниха от болница МедСтар.", "date": "08:21 | 15 юни 2017 | ", "title": "Стрелецът от Вирджиния почина от раните си"}
{"url": "http://www.mediapool.bg/senatat-na-sasht-odobri-novi-sanktsii-sreshtu-rusiya-zaradi-namesata-y-v-izborite-news265279.html", "text": "Американският Сенат одобри с огромно мнозинство нови санкции срещу Русия заради намесата на Кремъл в президентските избори в САЩ м.г., предадоха Ройтерс и АП в четвъртък.\r\n\tРешението бе взето с 97 гласа \"за\" и 2 \"против\", след като американските разузнавателни агенции установиха, че Русия умишлено се е намесила в кампанията преди президентските избори.\r\n\tЗаконодателите, които подкрепиха мярката, отбелязаха и агресията на Русия в Сирия и Украйна. Новите санкции бяха вкарани в законопроект за налагане на санкции срещу Иран, който в момента се обсъжда в Сената и също има широка подкрепа.\r\n\tЧрез нея започва процес, при който Конгресът ще преразгледа промените в санкционния режим, превръща в закон мерки, които по-рано бяха въведени чрез президентски указ, налага нови санкции на руснаци, за които се смята, че са виновни в нарушаване на човешките права или извършване на кибератаки.\r\n\tЗа да влезе в сила, мярката ще трябва да бъде одобрена и от Камарата на представителите и да бъде подписана от президента Доналд Тръмп. Ако държавният глава възрази, според поддръжници на документа се очаква да има достатъчна подкрепа в Конгреса, за да бъде преодоляно евентуалното му вето.\n\n\r\n\tМеждувременно руският президент Владимир Путин отрече страната му да е организирала каквито и да е хакерски атаки срещу САЩ по време на изборите м.г. Това той направи в поредната част от интервюто му пред легендарния режисьор Оливър Стоун, излъчена по кабелния канал \"Шоутайм\".\r\n\t\"Не сме се занимавали с никакви хакерски атаки. Трудно е дори да си представя, че някоя друга страна, включително страна като Русия, би могла сериозно да повлияе хода на предизборната кампания и нейния резултат\", заявява Путин във филма на Стоун. \r\n\tСпоред него Демократическата партия, която загуби от републиканците, трябва да си извлече поука от това, което те са направили и от начина, по който са изградили предизборната си кампания. Путин посочи, че не е трябвало вината за загубата да се стоварва върху някого извън пределите на САЩ. \r\n\tПо думите му Русия се отнася със симпатия към президента Доналд Тръмп, тъй като той е изразил готовност да възстанови отношенията с Москва. \r\n\tПутин коментира и кризата в Украйна, посочвайки, че основна предпоставка за избухването й е била крайната умора на гражданите от корупцията и бедността. Според него веднага след обявяването на независимостта на страната е започнала \"още по-дива приватизация и разграбване на имущество (...) понижаване на жизненото равнище\". \r\n\t\"И разбира се, хората помислиха, че присъединяването под каквато и да е форма към стандартите на Европейския съюз ще ги избави от унизителното положение, в което се оказаха от началото на 90-те години до днес. Според мен това е главният подтик за всички тези събития\", казва руският президент. \r\n\t\"И нашите партньори в Европа и САЩ оседлаха недоволството на хората. Вместо да изяснят какво става наистина, те подкрепиха държавен преврат... Трябваше да се погледне как се развиват събитията. След като (Виктор) Янукович заяви, че трябва да отложи подписването на споразумението с ЕС, никой не започна да слуша защо и в какъв срок. Веднага започнаха масови безредици\".\r\n\tПо думите на Путин присъединяването на Крим към Русия е било резултат от свободното волеизявление на жителите на полуострова, които не са искали да са под властта на националисти, а въоръженият конфликт в Донбас е бил предизвикан от използването от страна на Киев на специалните служби срещу несъгласните граждани.", "date": "08:55 | 15 юни 2017 | ", "title": "Сенатът на САЩ одобри нови санкции срещу Русия заради намесата й в изборите"}
{"url": "http://www.mediapool.bg/upravlyavashtata-partiya-v-rumaniya-svali-podkrepata-si-ot-pravitelstvoto-news265280.html", "text": "Управляващата социалдемократическа партия в Румъния свали подкрепата си от правителството на премиера Сорин Гриндяну, съобщи радио Румъния.\r\n\tРешението бе взето на заседание на националния изпълнителен комитет и мотивирано с упреци към кабинета за слаба координация между министерствата, за забавяния при изпълнението на правителствената програма, както и за неудовлетворителна комуникация.\r\n\tПремиерът напусна заседанието преди края му, изразявайки несъгласието си с отправените обвинения и отказа да подаде оставка.\r\n\t„Няма да подам оставка. Нося отговорност към Румъния“, каза Гриндяну на пресконференция, противно на изявлението на лидера на социалдемократите Ливиу Драгня, който обяви, че премиерът ще си подаде оставката. \r\n\tПо-късно стана известно, че той е обявил, че е готов да напусне поста си при условие, че президентът Клаус Йоханис публично обяви, че следващият премиер също ще е социалдемократ.", "date": "09:11 | 15 юни 2017 | ", "title": "Управляващата партия в Румъния свали подкрепата си от правителството"}
{"url": "http://www.mediapool.bg/razkrivaneto-na-bankovata-stenograma-e-zaguba-za-balgarskata-demokratsiya-news265267.html", "text": "Нека започнем с очакванията - всички коментираха, че това е стенограмата за КТБ. Вие правилно задавате въпроса, защото след разсекретяването й стана ясно, че на тези консултации при президента се обсъжда не толкова КТБ, а стабилността на две други банки и заплахата за цялата банкова система.\r\n\tА дали е трябвало да бъде публикувана? Никога не съм имала нещо против да има ясни правила за публикуване, например след определен брой години, при ясни условия, които са предварително дефинирани. Обявяването обаче не бива да става \"ад хок\" и \"ад хоминем\" (според случая и според хората), защото например на някого му е хрумнало, защото има партия, която в момента мисли, че ще получи дивидент или защото някоя медия или ПР център е стартирал кампания срещу конкретен политик.\r\n\tВторо, специално тази среща в този формат - не Консултативен съвет за национална сигурност, а консултации - е наложена от една неочаквана и остра криза. Тези консултации при президента не са част от процес на взимане на управленски решения. Там се договаря своеобразно \"джентълменско\" споразумение, ангажимент, който всички поемат, решение, около което те се обединяват, но което няма силата нито на закон, нито на какъвто и да е друг правителствен акт. Трябва по-внимателно да се подхожда към този формат.\r\n\tРазбира се. Това, което искам да кажа, е, че тези консултации би трябвало да се регулират по специфичен ред от Закона за достъп до обществена информация, различен от реда, по който се публикуват например стенограмите от Министерски съвет. В политиката има пример за подобни правила – или някаква фиксирана давност, след която се оповестяват - например 5 години, или нещо подобно на \"правилото на Чатам хауз\" (публикува се съдържанието на дебата, но не се указва персонално кой какво казва).\r\n\t\n\n\r\n\tМисля, че специално за този формат – консултациите при президента е редно да има някакви предварително зададени условия. В конкретния случай е ясно какво е било съображението въпросната стенограма да не бъде публична. Това са консултации, на които се обсъжда т.н. банкова ваканция. Тя се обсъжда като екстремен сценарий, като нещо, което е неприемливо за всички, като сценарий, водещ до хаос в банковата система и именно защото това е неприемливо за всички, става основа за постигане на съгласие. Това означава, че банковата ваканция в нито един момент не е била опция. В този консултативен формат банковата ваканция се обсъжда просто като сценарий, който трябва да бъде избегнат.\r\n\t\r\n\tС това започва дебатът, но това е и риторичен похват – едната опция е да не постигнат съгласие, да има хаос, което ще наложи банкова ваканция. Смисълът на опцията е \"ако не постигнем съгласие, тогава неизбежно се стига до банкова ваканция\".\r\n\t\r\n\tРазбира се. Вероятността в банковата система да започне процес на \"свободно падане\" с непредвидими по размер щети, ги принуждава да постигнат съгласие. Именно заради това в политиката съгласието между непримирими опоненти се постига чрез обсъждането на неприемлив за всички сценарий.\r\n\t\r\n\tЗа да може да коментираме съдържанието на консултациите, трябва да знаем какво се е случвало през този период, кой какво е правил и кой какво е говорил в медиите. Странно е днес да чета журналистически коментари, които са се вторачили във всяка дума и изречение от текста, без да стъпят върху проучване на обстоятелствата, при които се провеждат консултациите. Многократно съм подчертавала, че банкова криза от 2014 година започва, след като вече е ясно, че ще има предсрочни избори. Още на 10 юни ДПС заявяват, че вървят към предсрочни избори, т. е. коалицията е \"счупена\". На 17 юни има КСНС, чието решение е публикувано и то е, че ще има предсрочни избори. Консултациите на 29 юни се случват, защото в очакване на предсрочни избори започва целенасочена дестабилизация на българската банкова система, чиято крайна цел е едни кредити, които са кухи и не могат да бъдат обслужвани, да бъдат опростени. Разбира се, има и взаимна атака между две банки. Тази ситуация е използвана по различен начин от различните политически сили. БСП идва на консултациите при президента с мисълта, че договаряйки решение за банките, ще може да отложи предсрочните избори, които те по никакъв начин не искат. А БСП има опит в отлагане на предсрочни избори. ДПС идва с желанието да излезе от ситуацията оневинено, защото е ясно че те са предизвикали правителствената криза и съществуват тежки подозрения, че са инициирали и банковата. ГЕРБ идва с желанието предсрочните избори да се проведат колкото се може по-скоро, т.е. да блокират опита на БСП да спаси правителството. Освен това е ясно, че има риск както ГЕРБ, така и извънпарламентарните сили (Реформаторският блок и формацията на Бареков) остро да критикуват управляващите, фокусирайки се върху банковата криза, и така тя да ескалира по политически причини. В същото време основната цел на президента е банковата криза да не се политизира.\r\n\t\r\n\tМотивът беше многократно и много ясно съобщен от него – да се запази възможността при кризисни ситуации непримирими противници да се събират при президента и чрез консултации да намират решение за изход от криза.\r\n\tПроблемът е, че никой не коментира събитията, дори не взима предвид кой политик какво е направил и казал преди и след консултациите. Вади се стенограма и тя е просто поводът, по който ще чуем всеки да разказва своята фантазирана или разкрасена версия. Всеки един от участниците в консултациите е говорил без предварително написана реч, и с презумпцията, че дебатът не е публичен. Това е непринуден диалог.\r\n\tЗатова трябва да коментираме и какви са мотивите на всички, които искат разсекретяването. Най-активно в негова полза работеше БСП, защото те искаха да изкарат Орешарски и Чобанов герои, които са спасили България и банковата система. Макар от днешна гледна точка да е ясно, че двамата са били лоялни не на БСП, а на ДПС. И геройски са направили така, че нищо, свързано с източването на КТБ, да не доведе до загуба за потребителите на част от лошите кредити.\r\n\t\r\n\tПолитиката, пък и всяка друга професия едва ли би била възможна, ако всяка дума е публична. Както има лекарска тайна, така има банкова тайна.\r\n\t\r\n\tВ случая не става дума за интереси на политически субекти, а за национален интерес. Консултациите са формат от ключово значение за президентската институция, защото там непримиримо противопоставени политически партии могат да обсъждат теми, застрашаващи националния интерес и да вземат решение, от което всяка партия по-скоро губи, отколкото печели.\r\n\t\r\n\tНе, именно в интерес на обществото е да има подобен формат. Правото за достъп до информация трябва да се регулира така, че да не разруши възможността за обмен на информация между политически противници в критични моменти на политическа нестабилност. Начинът, по който днес се публикува стенограмата от консултациите разбива възможността за постигане на политическо съгласие между яростни опоненти при бъдещи политически и икономически кризи. Това, което може да направи един неопитен президент, под натиска на няколко политици и журналисти, които криво разбират публичността.\r\n\t\r\n\tПри ясни правила, които са предварително определени. А не като изненадващо \"вдигане на завесата\", което става на принципа \"от засада\". Защото тогава се счупват работещи институционални формати. В името на това да се разкрие \"истината на КТБ\" се разсекретява стенограма, на която КТБ не се обсъжда и се разбива формат, чрез който са избегнати не една и две политически и икономически кризи в България.\r\n\t\r\n\tРазбира се. На същия формат, както е добре известно, е постигнато връщането на мандата от Първанов.\r\n\t\r\n\tНе става дума за ликвидната подкрепа, а за решението да не се използва банковата криза за политически цели – било то за удължаване живота на кабинета Орешарски, или за атака срещу БСП и ДПС в предизборната кампания. Кой какво е казал на срещата в БНБ ще стане ясно, когато се поиска достъп до информация в институцията БНБ по правилата, които я регулират.\r\n\t\r\n\tСигурно, но там не се обсъжда кой какво ще прави политически, кой какво ще говори пред избирателите. Още веднъж – разликата във форматите е очевидна. Искров не искаше да поеме никаква отговорност. И БНБ не пое никаква отговорност.\r\n\t\r\n\tПозициите на участниците в консултациите в БНБ станаха ясни веднага, включително от публичната декларация след консултациите при президента. В тази декларация нищо не беше скрито, освен това, че е имало заплаха за цялата банкова система, за да не се създаде паника. При днешното разсекретяване паника и страх не може да се създаде, но може напълно да се унищожи формат, който е работил в продължение на 20 години и може още да работи. Оттук нататък, ако не се приемат ясни предварителни правила – край, този формат няма повече да работи, защото вече във всеки един момент ще може да се разсекретяват стенограми от подобни консултации. Това е голяма загуба за българската демокрация.\r\n\t\r\n\tТрябва да се установят предварително някакъв вид правила. Например да се каже, че стенограмите от консултациите при президента могат да бъдат публикувани след 3, 5 или 7 години. Може да се прецени кой е най-подходящият период.\r\n\t\r\n\tТова важи за управленските решения. Още веднъж подчертавам, че на консултациите при президента не се взимат управленски решения.\r\n\t\r\n\tСигурно, но аз не говоря за всяка институция, дори не говоря за всички решения и обсъждания при президента, а за един конкретен формат.\r\n\t\r\n\tТова не е сделка или договореност, това е постигнато съгласие да не използват в предизборната си кампания темата за банковата нестабилност. Това е нещо, от което опозицията губи, но въпреки това се договаря да го направи.\r\n\t\r\n\tМного документи са публикувани веднага. Журналистите търсят отговорност и от банкерите, и от политиците от юни 2014-та непрекъснато до днес. Но не от всички, които трябва да я носят. Спомняте ли си каква роля играеше ДАНС в тези събития? Защо журналистите не търсят отговорност от министър-председателя или от министъра на вътрешните работи? Беше съставена парламентарна комисия – намери ли тя кой е отговорен? Стенограмата едва ли може да добави нещо ново в тази посока.\r\n\t\r\n\tВие можете ли да си представите идеологически ангажирано или идейно вдъхновено да се коментира въпросът за банковата стабилност? Става дума всяка партия да направи отстъпка и да се ангажира с решение, което не й е изгодно. И то наистина в името на обществения интерес. Сигурна съм, че колегите ми политолози по този начин оценяват консултациите.\r\n\t\r\n\tНикой не е бил готов за обявяване на банкова ваканция. Нека още веднъж да го повторя. Винаги се обсъжда най-лошият сценарий, който е хаосът. Това беше банковата ваканция. Опцията, която всички отхвърлиха.\r\n\t\r\n\tТой не е бил на консултациите при президента. Казах ви, че там се обсъждаха политически решения.\r\n\t\r\n\tНямаше никакъв шанс да вземат такова решение. Банковата ваканция никога не е била приемлива опция.\r\n\t\r\n\tПределно ясно е, че коментарите, отнасящи се до медиите, целят да се постигне съгласие в предстоящата предизборна кампания управляващи и опозиция да не спекулират с банковата тема.\r\n\t\r\n\tДоколкото си спомням, на консултациите от 14 юли 2014 г. всички обсъждаха оставката на Искров, но това са моите спомени. Впоследствие, при избора на новия гуверньор в парламента много се обсъждаше какъв трябва да е неговият екип и дали да останат Калин Христов и Димитър Костов като подуправители, доколкото те преди това работиха в екипа на Искров.\r\n\t\r\n\tПредполагам преди всичко е симптом, че се търси приемственост. На второ място симптом, че оценката за ролята на тези хора е позитивна, че те са действали конструктивно и отговорно.\r\n\t\r\n\tВярно е, че прозрачността е свързана с отчетността и отговорността. Въпросът е за кое и колко може да се търси отговорност. Но в ситуацията от юни 2014 г. очевадна е отговорността на правителството, очевадна беше безпомощността на гуверньора на БНБ.\r\n\t\r\n\tКой ви го е казал това?\r\n\t\r\n\tВиждали сме и обратните. Всяка една ситуация е уникална.\r\n\t\r\n\tС какво оставките на управителния съвет на БНБ и на финансовия министър в разгара на кризата щяха да помогнат? Кризата само щеше да ескалира. Те бяха обсъждани, това се вижда и без да се чете стенограмата. Защото е пределно ясно, че другата отговорност може да бъде поета тогава, когато са проследени реалните пари. Те проследени ли бяха? Не.\r\n\t\r\n\tТези пари няма как да преминат по законен път. Има компании, които проследяват тези пари и ги връщат. Такава компания не беше наета.\r\n\t\r\n\tТя не ги е проследила по начин, по който да могат да бъдат върнати. Няма пари в банкова система, които са източени по такъв начин, по който да не могат да бъдат върнати. В този случай парите можеха да бъдат върнати и президентът многократно го е казвал.\r\n\tЩо се отнася до стенограмата, аз съм напълно убедена, че всичко, което се коментира около нея, е само един шум, чрез който се прикриват истински важните факти. Системното решение за България е ясно - да влезем в еврозоната.\r\n\t\r\n\tНе, нямам това предвид. Влизането в еврозоната предполага много неща, които ние сами трябва да направим със себе си, а не да пренесем властта на друго ниво. Това ще разреши организационните ни проблеми и проблемите с отговорността и с отчетността.\r\n\t\r\n\tОчевидно единственият начин да ги решаваме е като се стремим да отговорим на някакви критерии – на практика това най-лесно става чрез европейските институции. За съжаление, не съм видяла друг ефективен начин за реформи в България. Това, което виждам, е, че дори и ангажирането ни с европейските правила не винаги е ефективно. През изминалите 25 години май няма много вътрешни стимули и ориентири за позитивни реформи.\r\n\t\r\n\tКризите на доверие в политиката се преодоляват винаги чрез нещо ново. Било то нова личност в рамките на стара партия, нова програма в рамките на стара партия, нова партия в рамките на старата система, нова институция. Например, най-голямата криза на доверие във френската политика е преодоляна чрез въвеждането на полупрезидентския режим. Прекият избор за президент във Франция се оказа, че работи, че обновява френската партийна система до днес. Една от крилатите фрази през последната година в Европа е, че популизмът не е болест, а лекарство. Виждате, че партии като \"Пет звезди\" в Италия, Партията на независимостта в Обединеното кралство, Партията на свободата в Холандия губят подкрепа, защото са изпълни ролята си, стимулирали са някакъв вид обновление и съответно вече хората не залитат по крайни и екстравагантни тези. Българската политика е минавала през фалшиви и истински обновления и избирателите вече са се научили, че не всеки нов политик носи обновление, че не всяка нова партия носи обновление, не всеки нов лидер носи обновление. Но въпреки това обновлението е единственият начин, по който може да се преодолее кризата на доверието.", "date": " | 08:50 | 15 юни 2017 | ", "title": "Разкриването на банковата стенограма е загуба за българската демокрация"}
{"url": "http://www.mediapool.bg/nov-isk-sreshtu-tramp-za-narushavane-na-konstitutsiyata-news265281.html", "text": "Повече от 190 американски законодатели демократи внесоха иск срещу президента на САЩ Доналд Тръмп по обвинение в нарушение на конституцията на страната, предава БГНЕС.\r\n\tДелото е заведено във Вашингтон. В исковата молба се посочва, че след встъпването си в длъжност Тръмп продължава да получава пари чрез фирмите си от правителства на други държави, което е нарушение на основния закон. Ищците изтъкват, че той е запазил собствеността си върху компаниите и, за да избегне конфликт на интереси, е прехвърлил управлението им на тръстове, оглавявани от синовете му. \r\n\tПо-рано аналогичен иск подадоха прокурорите на щата Мериленд и федерален окръг Колумбия. Сходен иск се разглежда и от съда в Ню Йорк, в който ищец е обществената организация „Граждани за отговорност и етика във Вашингтон”, която обединява юристи и експерти по професионална етика. \r\n\tМеждувременно неодобрението на президента Тръмп достигна най-високата си точка от 60%, сочи допитване на социологическата агенция „Галъп ИНтернешънъл“. Одобрение за Тръмп изразяват само 36% от анкетираните.\r\n\tТой е първият президент, който през първите четири и половина месеца на поста е предизвикал толкова висок ръст на неодобрение. Доналд Тръмп е разследван от специалния прокурор Робърт Мълър за възпрепятстване на правосъдието, съобщава в същото време „Вашингтон поуст”.\n\n\r\n\tЦитирайки неназовани източници, вестникът посочва, че трима висши представители от разузнаването са се съгласили да бъдат разпитани от екипа на специалния прокурор.\r\n\tАдвокатите на Тръмп веднага отхвърлиха публикацията на „Вашингтон поуст” и нарекоха изтичането на информацията „възмутително“.\r\n\tСпециалният прокурор Мълър беше натоварен с делото за руска намеса в президентските избори в САЩ през 2016 г., след като президентът увони шефа на ФБР Джеймс Коми, предизвиквайки огромен скандал.", "date": "09:36 | 15 юни 2017 | ", "title": "Нов иск срещу Тръмп за нарушаване на конституцията"}
{"url": "http://www.mediapool.bg/tainoto-pristanishte-vav-frantsiya-kadeto-semeistvoto-na-putin-prekarva-vremeto-si-i-harchi-sastoyanieto-si-news265260.html", "text": "В началото на 2016 г. Лорен Вебер, агент по недвижими имоти във френския град Биариц, е започнала да получава обаждания и имейли от журналисти за сделка, която тя е водила през 2012 г. Тя си я спомня добре. И купувачът, и продавачът, са били заможни руснаци, добре облечени, любезни, а не парадиращи типове, които обичат да паркират яхтите си в съседните пристанища на Сан Себастиан. Вместо да изпратят своите адвокати, двамата мъже са дошли да уредят сделката лично, което подсказало на Вебер, че те няма какво да крият. Ето защо репортерските въпроси я изненадали: Дали е била запозната и може ли да потвърди, че този имот е свързан с руския президент Владимир Путин?\r\n\tТака започва обширната публикация на американското сп. \"Тайм\" за тайното пристанище във Франция, където семейството на Путин прекарва времето си и харчи състоянието си.\r\n\tПочти през цялото време, откакто Путин е на власт, въпросът за неговото лично богатство и това на неговите приятели и на семейството му, се е превърнал в обсесия за разследващи журналисти. Множество изтекли данни и граждански активисти са твърдели през годините, че Путин има достъп до милиарди долари. Кремъл придирчиво е опровергавал всеки от тях.\r\n\tПрез последните няколко месеца обаче нови разкрития за тайните богатства на руския политически елит наляха масло в огъня на масови протести в цялата страна. На , състояли се в понеделник, над 1000 човека бяха арестувани в Москва и Санкт Петербург. Много от участниците в тези демонстрации са тийнейджъри, родени при управлението на Путин и не познаващи друг ръководител на страната си.\r\n\tАнтикорупционният активист Алексей Навални, чиято мисия е да проследи всяко доказателство за богатството на Путин, е проучил купища офшорни банкови сметки, а дронове заснеха вилите на приближени до Путин хора. През последните месеци Навални изнамери достатъчно материали и неговият видеоблог в YouTube привлече милиони руснаци, които очакват още разкрития.\r\n\tКогато обаче става дума за личното богатство на Путин, дори и Навални не е сигурен какво може да бъде открито. \"Путин е цар на корупцията\", казва Навални, който бе  за организиране на протестите. \"Царят на корупцията притежава всичко и нищо\", каза той в интервю за \"Тайм\" миналия месец.\r\n\tПоне докато е на власт, Путин няма особена необходимост да владее каквото и да е директно. Неговият пост му дава право да ползва императорския дворец в Санкт Петербург и ски вилите в Сочи. Благодарение на свои приятели от детинство – някои от които станаха милиардери по време на неговото управление – той може да прекарва ваканциите си навсякъде, където пожелае. Опозиционният политик Навални и неговите млади привърженици обаче са разтревожени от това как тези привилегии се предават на следващото поколение кремълски елити, възпроизвеждайки системата, при която успехът е резервиран за хората с добри връзки.\r\n\tНикъде другаде това не е толкова видно, колкото в Биариц, тихият курорт в югозападна Франция, където \"Тайм\" намери доказателство за начина на живот, който си позволява семейството на Путин. В известен смисъл това е най-очевидното място за целта. Сгушени между лозята на Бордо и Страната на Баските в Северна Испания, плажовете на Биариц привличат богати руски посетители още от средата на 19 век. Членове на руския императорски двор са свикнали да идват тук заради климата и глезотиите, които им предлага Hôtel du Palais, бивш замък, построен през 1850-те години за френската императрица Йожени.\r\n\tНовият руски елит възстановява тази традиция през последните две десетилетия, частично благодарение на необичайното място на Биариц в историята на семейството на Путин.\r\n\tПрез лятото на 1999 г., докато е директор на главната руска разузнавателна агенция (ФСБ - бивша КГБ), Путин е на почивка със съпругата и дъщерите си в Биариц, когато пристига спешно съобщение от Кремъл. Президентът Борис Елцин е избрал младия шпионски шеф на свой наследник. Путин се връща в Москва и след кратко колебание приема офертата. \"Аз ще работя където и да ме назначите\", казва той, според спомените на Елецин.\r\n\tНа следващата година, с един от първите си президентски укази Путин дава на Елицн и семейството му имунитет срещу преследване, който да гарантира, че никакви корупционни разследвания няма да лишат семейство Елцини от богатството му.\r\n\tПочти по същото време Русия предприема необичайна стъпка, назначавайки почетен консул в Биариц – градче с по-малко от 30 000 жители, докато близките до него градове Бордо и Тулуза не получават такъв дипломатически аванпост.\r\n\t\"Това се случи, защото обкръжението на Путин изпитва любов към това място\", казва консулът Александър де Милър де Ла Серда, потомък на руски дворяни, който и до днес заема дипломатическия пост.\r\n\tВ интервю пред сп. \"Тайм\" той обяснява, че хората от това обкръжение често присъстват на \"балове на дебютантките\", които той организира. За последно такъв бал е имало през 2013 г. в балната зала на местното казино.\r\n\tПредназначението на тези събития е да представят наследниците на новия руски елит, давайки възможност на придворните на Путин да се почустват като потомци на царската аристокрация, чиито деца са преминавали през същите ритуали в миналите векове.\r\n\tДъщерите на Путин през повечето време са стояли настрана от подобни пищни зрелища и Кремъл е охранявал техния частен живот почти почти толкова изкъсо, както и военните тайни. Нито Мария Путина (32 години), нито Катерина Путина (30) са се появявали някога по телевизията. Държавата не е разпространявала каквито и да е техни снимки като възрастни и не е потвърждавала дори основни неща за тях – като това къде живеят, дали работят и дали са омъжени.\r\n\tЕдва миналата седмица Путин най-после призна, че неговите дъщери имат свои собствени деца.\r\n\tОнези, които проявяват любопитство, се налага да разчитат основно на материали в западната преса за по-малката дъщеря на Путин. Източник, който е учил заедно с нея, разказва пред \"Тайм\", че Катерина, която е родена в Източна Германия, където баща й е служил като агент на КГБ, е учила в елитно немско училище в Москва и й било трудно да впише в колектива отчасти поради това, че на партитата била придружавана от бодигардове. Тя се е занимавала със състезателни танци и по-специално с акробатичен рокендрол в категорията boogie-woogie.\r\n\tСпоред разследвания на Ройтрес и Блумбърг, Катерина е омъжена за Кирил Шамалов, младия топ мениджър на петролна компания, чието богатство се оценява от \"Форбс\" на 1.25 млрд. долара. Бащата на Кирил Шамалов – Николай Шамалов – е един от най-старите приятели на руския президент. Той е съосновател на \"Банк Россия\", която през 2014 г. е посочена от американското министерство на финансите като \"личната банка\" на Путин и приближения му кръг.\r\n\tТова преплитане на приятелство и финанси се вижда и при сделката в Биариц, осъществена с посредничеството на Вебер през 2012 г. Според документите за имота, които екипът на \"Тайм\" е получил в Биариц, купувачът на въпросния имот е Шамалов – младши, предполагаемият зет на Путин. Продавачът е петролният търговец Генадий Тимченко, друг стар приятел на Путин.\r\n\tВебер потвърждава, че документите съдържат точна информация. \"Зная защо сте тук, заради семейството на Путин\", казва тя на репортер на \"Тайм\", посетил офиса й през май. Агентката по недвижими имоти разкрива, че миналата година се обадила на Шамалов и го попитала как да реагира на всички запитвания от страна на журналисти. \"Той ми каза да не отговарям. И аз уважавам това\", казва Вебер. Но допуска, че в района не е трудно да се намерят хора, които знаят за семейството на Путин.\r\n\tСамият Шамалов е бил потърсен за коментар от \"Тайм\", но е отказал.\r\n\tКолкото и силно Кремъл и контролираните от него медии да се опитват да укриват подробности за живота на семейството на Путин, на практика такива тайни няма за властите в Биариц. Заместник-кметът Жоселин Кастенед казва, че имотът, който Шамалов е купил през 2012 г., е само един от още поне две къщи в околността, които са свързани с фамилията на руския президент. \"Хората ги виждат на пазара, на разходка\", казва тя за роднините на Путин. \"Но ние не сме ходили да си правим селфита с тях. Не ни е грижа кои са те\", допълва Кастенед.\r\n\tВ съседния град Англе в момента се реновира втори имот, свързан със семейството. Според местния поземлен регистър собственик на вилата в стил ар-деко е Артур Очеретний, петербургски бизнесмен, за когото, според слуховете, се е омъжила бившата съпруга на Путин – Людмила, скоро след развода си с президента през 2013 г. Нито Очеретний, нито Людмила са пожелали да говорят пред \"Тайм\".\r\n\tПочетният руски консул Ла Серда разказва, че бившата съпруга на Путин е идвала почти всяка година в Биариц \"да си прави водни процедури\", както преди развода, така и след него. Ла Серда признава, че я е виждал често по време на тези визити – понякога тя сама е шофирала взетата под наем кола, за да ходи на шопинг в любимия си бутик.\r\n\t\"Тя отсяда или в Miramar\" – един от най- луксозните хотели в града, \"или в дома, който е собственост на наш общ приятел от петербургското обкръжение на Путин\", разказва още консулът.\r\n\tТези пътувания, както и притежанието на недвижими имоти, не са в противоречие нито със законите във Франция, нито в Русия.\r\n\tЗам.-кметът на Биариц Кастенед е уверила, че роднините на Путин са длъжни да минават през строги финансови проверки, точно както и останалите чуждестранни инвеститори, за да се удостовери, че инвестират във Франция \"чисти\" пари.\r\n\tОтчетите на президента за чуждестранните активи на семейството му обаче са огромна дилема за Путин, отбелязва \"Тайм\". Имиджът, който той си гради близо две десетилетия, е на самоотвержен аскет и патриот, който работи \"като роб на галера\", (както веднъж се описа самият Путин) и като човек, който се въздържа от удобствата, които повечето му сънародници могат да си позволят.\r\n\tВ своите официални имуществени декларации Путин признава, че притежава неголям участък земя, два скромни апартамента, три руски коли и едновремешно ремарке-палатка \"Скиф\", което е било популярно сред съветските туристи. Дори неговите ваканционни дестинации, показвани по руската държавна телевизия, явно подчертават неговата скромност: дивите простори на Сибир и руската Арктика, или заспалия курорт Сочи на Черно море.\r\n\tНавални обаче подкопа доверието към тази фасада. Чрез своя невероятно популярен блог в YouTube той показа на младото поколение изобилното богатство, което върви с властта в тяхната страна.\r\n\t\"Нека Бог им бъде съдник\", казва отец Пантелеймон, свещеник в руската православна църква в Биариц, запитан за кремълските елити, които посещават неговата енория. \"За мен обаче това, което те правят тук, не изглежда добро\", допълва той. Седнал на една от пейките в църквата, той казва пред репортер на \"Тайм\", че семейството на Путин притежава собственост наблизо от години – но те никога не са дошли, за да направят подаяние или за молитва. \"Те идват тук само да се забавляват\", казва свещеникът.", "date": "09:30 | 15 юни 2017 | ", "title": "Тайното пристанище във Франция, където семейството на Путин прекарва времето си и харчи състоянието си"}
{"url": "http://www.mediapool.bg/fond-zemedelie-ima-dvama-novi-zamestnik-direktori-news265336.html", "text": "Петя Славчева и Георги Динев са новите заместник изпълнителни директори на Държавен фонд \"Земеделие\" (ДФЗ). Решението е взето по време на редовно заседание на Управителния съвет на ДФЗ, съобщи Министерството на земеделието и храните.\r\n\tОт поста заместник изпълнителен директор е освободена Гея Георгиева – с ресори \"Директни плащания на площ\" и \"Информационни технологии\". Нейните служебни ангажименти поема Петя Славчева.\r\n\tПетя Славчева е дългогодишен кадър на фонд \"Земеделие\". От 2008 г. до момента заема различни позиции в Областната дирекция във Велико Търново. От 2010 г. е началник отдел \"Прилагане на схеми и мерки за подпомагане\". Славчева е магистър по \"Стопанско управление\" от Великотърновския университет \"Св. Св. Кирил и Методий\".\r\n\tГеорги Динев ще управлява \"Технически инспекторат\" и програма САПАРД. Той също е кадър на фонд \"Земеделие\". В периода 2010  - 2012 г. работи в отдел \"Противодействие на измамите\" в ДФЗ. След това ръководи дирекция \"Административно, правно обслужване и финансово-стопански дейности\" в Изпълнителната агенция по лозата и виното. Бил е и главен секретар на агенцията. Динев е магистър по икономика от Югозападния университет \"Неофит Рилски\" в Благоевград.\r\n\tОстаналите двама зам. - изпълнителни директори запазват своите позиции.\n\n\r\n\tАтидже Алиева-Вели продължава да отговаря за мерките от Програмата за развитие на селските райони.\r\n\tИванка Багдатова-Мизова, освен ресорите които ръководеше до момента - \"Селскостопански пазарни механизми\", \"Краткосрочни схеми за подпомагане\", \"Инвестиционни схеми за подпомагане\" ще управлява и оперативна програма \"Морско дело и рибарство\".", "date": "22:53 | 15 юни 2017 | ", "title": "Фонд \"Земеделие\" има двама нови заместник-директори"}
{"url": "http://www.mediapool.bg/es-i-sasht-otnovo-shte-razgovaryat-za-vizite-i-sigurnostta-na-vazduhoplavaneto-news265311.html", "text": "Представители на ЕС и САЩ ще се срещнат утре в Малта, за да разговарят за визите, сигурността на въздухоплаването, управлението на границите, борбата с тероризма, престъпността в интернет и миграцията, съобщи Европейската комисия.\r\n\t \r\n\tВ срещата ще участват тримата еврокомисари Димитрис Аврамопулос, Вера Йоурова и Джулиън Кинг, както и главният прокурор на САЩ Джеф Сешънс и зам.-вътрешният министър Илейн Дюк. В съобщението се отбелязва, че подобни срещи ще бъдат организирани два пъти годишно и целта е постигането на напредък в трансатлантическото сътрудничество в областта на правосъдието и вътрешните работи.\r\n\t \r\n\tЕК многократно заяви, че разчита на дипломацията за отпадането на визите, изисквани все още от САЩ за граждани на пет държави от ЕС - България, Румъния, Полша, Кипър и Хърватия. В края на май комисията по граждански свободи, правосъдие и вътрешни работи в Европейския парламент реши да поиска от колегите си от правната комисия становище дали ЕК да бъде изправена пред Съда на ЕС заради това, че не е въвела обратно визи за граждани на САЩ в отговор на изискването за визи за граждани на ЕС. Ако правната комисия се произнесе положително, решението трябва да бъде взето на пленарна сесия на ЕП вероятно наесен.\r\n\t \r\n\tПравото на ЕС изисква, щом ЕК установи липсата на т. нар. визова реципрочност, да въведе визи отново за гражданите на държавата, която изисква визи от граждани на ЕС. ЕК пропусна срока, в който да спази това изискване и обясни, че би било твърде скъпо и контрапродуктивно. През март ЕП прие резолюция, с която призова ЕК в срок от два месеца да върне визите за гражданите на САЩ, които пътуват до ЕС. Досега комисията не се е съобразила с настояването на евродепутатите.", "date": "14:47 | 15 юни 2017 | ", "title": "ЕС и САЩ отново ще разговарят за визите и сигурността на въздухоплаването"}
{"url": "http://www.mediapool.bg/indeksat-sofiks-shte-se-izchislyava-po-novi-pravila-news265304.html", "text": "Индексът на \"Българската фондова борса\" Софикс ще се изчислява по нови правила, стана ясно в четвъртък.\r\n\tСъветът на директорите на борсата е одобрил промените в правилата за изчисляване на инкексите, като следващото преразглеждане на състава им ще става според новия регламент.\r\n\tВ средата на март финансовият портал Investor.bg сигнализира, че управата на борсата на 10 март е решила да включи в Софикс компанията \"Еврохолд България\" АД поради \"странно и нелогично\" отчитане на реалния й брой акции. При изчисленията били използвани както грешен брой акции (212 млн. за \"Еврохолд\"), така и грешен фрий-флоут (около 20%, вместо реалните около 15%).\r\n\tСлед проверка Комисията за финансов надзор установи, че наистина има проблем в правилата за изчисляване на борсовите индекси и разпореди на \"Българската фондова борса\" (БФБ) в най-кратък срок да ги измени.\r\n\tРеално обаче промяната става три месеца по-късно.\r\n\tОт БФБ са информирали Комисията за финансов надзор за одобрените нови правила за изчисляване на индексите, съобщиха още оттам. Борсата и Централният депозитар ще осигурят достъп до информация за критериите за включване на компании в индекса, която ще публикуват ежедневно.", "date": "13:57 | 15 юни 2017 | ", "title": "Индексът Софикс ще се изчислява по нови правила"}
{"url": "http://www.mediapool.bg/ep-nastoyava-za-po-strogi-merki-sreshtu-falshivite-novini-news265309.html", "text": "Европейският парламент прие резолюция, в която настоя за по-строги мерки срещу фалшивите новини, предаде БТА в четвъртък.\r\n\t \r\n\tЕвродепутатите очакват изясняване на отговорността на онлайн платформите в разпространението на информация, осигуряване на еднакви условия за сходни услуги онлайн и офлайн, въвеждане на по-строги мерки срещу незаконните действия и съдържанието в интернет. ЕП настоява Европейската комисия да разгледа възможните грешки и злоупотреби при използването на алгоритми, за да се избегнат дискриминация, нелоялни действия или нарушаване на неприкосновеността на личния живот.\r\n\t \r\n\tВ документа се допълва, че комисията трябва да изготви насоки, за да може онлайн платформите да изпълняват своите отговорности и да спазват правилата. ЕК следва да създаде еднакви условия на съревнование за сходни услуги онлайн и офлайн. Очаква се комисията да определи и да изясни процедурите за уведомяване за незаконно съдържание и стоки, и за тяхното отстраняване.\r\n\t \r\n\tЕП предлага комисията да разгледа възможността за допълнителна законодателна намеса за ограничаване на препредаването и разпространението на лъжливо съдържание в интернет.\r\n\t \n\n\r\n\tОнлайн платформите трябва да предприемат мерки за неприкосновеността на личния живот на потребителите и за точността на информацията. Това според евродепутатите трябва да стане с борба с незаконните стоки и съдържание чрез регулаторни мерки или саморегулиране (например чрез проследяване на нарушители, следене за неподходящо или незаконно съдържание онлайн), борба с разпространението на фалшиви новини (като на потребителите се предоставят възможности за разобличаване, така че останалите да бъдат наясно, че определено съдържание е невярно).\r\n\t \r\n\tЕП настоява онлайн платформите да съобщават на потребителите точния характер на събираните за тях данни и начина, по който ще се използват. В резолюцията се отчита необходимостта от защита на анонимността на потребителите, когато личните данни се обработват от някой друг. Онлайн платформите следва да предлагат ясни, изчерпателни и справедливи условия за използване, като избягват сложна терминология, пише в резолюцията.", "date": "14:39 | 15 юни 2017 | ", "title": "ЕП настоява за по-строги мерки срещу фалшивите новини"}
{"url": "http://www.mediapool.bg/privatizatsiyata-prez-2016-g-osigurila-pod-20-mln-lv-news265305.html", "text": "Под 20 млн. лв. са постъпленията през 2016 г. от реализирани приватизационни продажби, платени неустойки и лихви по предишни сделки или разсрочени плащания по договори. Това сочи отчет на Агенцията за приватизация и следприватизационен контрол, разгледан в четвъртък от депутатите в пленарна зала.\r\n\tКато цяло докладът потвърждава тезата на икономическия министър Емил Караниколов, който преди оглавяваше приватизационното ведомство, че продажлбата на държавни активи е със затихващи функции.\r\n\tСпоред изнесените данни от предложените за продажба през миналата година 67 обекта или дялове държавна собственост сделки са реализирани само в 24 случая  като осигурените в тях приходи са 15.806 млн.  лв.\r\n\tОт глоби по следприватизационния контрол са постъпили 3.581 млн. лв. Начислена е била неустойка по един приватизационен договор. Приети са плащания по 30 приватизационни договора. Осъществени са проверки на място в приватизирани дружества и обособени части по 16 договора. Извършена е проверка на документация и са издадени 18 удостоверения за изпълнение на задължения и за липса на задължения.\r\n\tВ отчета се посочва още, че към 31 декември 2016 г. ресурсът от обекти на приватизация, по които се осъществяват дейности по подготовката или по осъществяване на същинските приватизационни процедури, се състои от 13 мажоритарни пакета акции/дялове, 3 пакета от дялове/акции, собственост на търговски дружества с над 50 на сто държавно участие в капитала в други търговски дружества, 62 миноритарни пакета акции/дялове, 16 обособени части, собственост на търговски дружества с над 50 на сто държавно участие в капитала, 130 обекта, представляващи имоти-частна държавна собственост и имоти с предоставени права на управление на ръководители на държавни ведомства, за които има предложения за приватизация.\r\n\tВ рамките на дебатите Кристиан Вигенин от БСП заяви, че от групата ще внесат предложения за законодателни промени, свързани с включване на предприятия в забранителния за приватизация списък.", "date": "14:01 | 15 юни 2017 | ", "title": "Приватизацията през 2016 г. осигурила под 20 млн. лв."}
{"url": "http://www.mediapool.bg/vss-razporedi-finansova-proverka-na-varhovniya-kasatsionen-sad-news265310.html", "text": "Единодушно Висшият съдебен съвет (ВСС) разпореди извършване на финансова проверка на почивната база на Върховния касационен съд в Лозенец, както и на всички договори на съда, сключени след 1 януари 2015 г.\r\n\tПовод е сигнал от шефа на дирекция \"Финанси и счетоводство\" във ВКС Лъчезар Спасов, който разкри, че в базата в Лозенец се използват три програмни продукта, в които се правят счетоводни вписвания. Спасов смята, че това е нередно. Поводът за проверката на договорите на ВКС бе заради обществена поръчка за 29 000 лв за доставка на звукозаписна техника, обявена от ВКС. ВСС бе наложил лимит на поръчката от 1500 лева.\r\n\tПреди седмица Пленумът на ВСС се раздели и не успя да вземе решение по казуса. Шефът на ВКС обясни тогава, че е поискал лимитът за покупката на техниката да бъде увеличен, защото парите са били крайно недостатъчни. Сега Пленумът гласува за извършване на проверка с 20 гласа \"за\" и нито един против.\r\n\tПредставляващият ВСС Димитър Узунов коментира, че съветът винаги е разпореждал проверка при постъпили сигнали от този род. Така се е случило с районните съдилища в Кнежа и Стара Загора.\r\n\tКалин Калпакчиев напомни, че вече е предложил да се направи подобна финансова проверка на Върховния административен съд и прокуратурата. Той допълни, че така одиторите ще могат да представят на ВСС цялата картина, което само може да е от полза. Предложението не се прие от мнозинството, защото нямало сигнали срещу ВАС и прокуратурата.", "date": "14:45 | 15 юни 2017 | ", "title": "ВСС разпореди финансова проверка на Върховния касационен съд"}
{"url": "http://www.mediapool.bg/rechta-na-kralitsata-pred-noviya-britanski-parlament-shte-e-na-21-yuni-news265313.html", "text": "Новият британски парламент ще се събере за първи път на 21 юни - с два дни по-късно от очакваното, съобщи председателката на Камарата на общините Андреа Лийдсъм.\r\n\t \r\n\tСпоред Асошиейтед прес това е знак, че е постигнато споразумение с малка северноирландска партия консерваторите да останат на власт с нейната подкрепа в парламента.\r\n\t \r\n\tНо Ройтерс и Франс прес посочват, че няма потвърждение за това от кабинета на министър-председателката Тереза Мей, която не разполага с мнозинство в новия парламент.\r\n\t \r\n\tПри откриването на парламента кралица Елизабет ще произнесе реч, в която ще представи законодателната програма на правителството.", "date": "15:02 | 15 юни 2017 | ", "title": "Речта на кралицата пред новия британски парламент ще е на 21 юни"}
{"url": "http://www.mediapool.bg/tsetska-tsacheva-dava-ostavka-samo-s-premiersko-narezhdane-news265303.html", "text": "Правосъдният министър Цецка Цачева обяви, че ще подаде оставка, само ако тя й бъде поискана от премиера Бойко Борисов за несправяне с работата като министър.\r\n\t \r\n\tТака в четвъртък тя отговори на 16-те известни български юристи, които преди ден  Цачева \"незабавно\" да си подаде оставката заради нападките й към председателя на Върховния касационен съд Лозан Панов.\r\n\t \r\n\tЦачева обясни преди седмица, че идеите на Панов за изваждане на прокуратурата от съдебната власт са политически. Тя му препоръча да стане депутат, ако желае идеите му да се осъществят. Точните й думи пред бТВ бяха: \"Ако някой желае тези правила да бъдат променени, нека да се заяви като кандидат или присъстващ в законодателната власт...\"\n\n\r\n\t \r\n\t\"Оставката, в юридически план и с последици, може да ми я поиска този, който ме е предложил и да се гласува от тези, които са приели решението. Ако министър-председателят ми поиска оставката и тя се мотивира за неизпълнен от мен ангажимент във връзка с преките ми компетентности и функции, тогава ще ви отговоря\", каза в четвъртък Цачева в типичния си стил.\r\n\t \r\n\tТя уточни, че оставката ѝ е поискана от \"изключително компетентни, уважавани от нея юристи, които са утвърдени имена и имат право да изкажат позиция\". Цачева каза, че когато тези юристи имат предложения за продължаване на съдебната реформа, е готова да ги изслуша.\r\n\t \r\n\tТя даде за пример шефката на Районния съд в Сливен Живка Спирова, която в сряда я потърсила с предложения за промени в Гражданския процесуален кодекс (ГПК).\r\n\t \r\n\tСлед това Цачева отрече да е казвала в интервюто пред бТВ, че призовава Панов да стане депутат, ако иска изваждане на прокуратурата от съдебната власт, и обясни, че думите ѝ били извадени от контекста.\r\n\t \r\n\t\"Имаме нужда от по-малко думи в момента и повече конкретна работа\", отсече правосъдният министър.\r\n\t \r\n\tПреди ден юристите обясниха, че от изказванията на Цачева са останали с впечатление, че \"възгледите на правосъдния министър за разделението на властите не съответстват в пълна степен на смисъла, който съвременното демократично общество придава на тези понятия\".\r\n\t \r\n\t\"Намираме за крайно неуместно изказването ви, че ако иска промени, г-н Панов следва да се кандидатира за депутат\", се казва в искането за оставката на Цачева. В него се напомня за решението на Европейския съд по правата на човека (ЕСПЧ) от миналата година, с което бе осъдена Унгария. Делото бе за нарушение на свободата на изразяване на бившия председател на унгарския Върховен съд Андраш Бака. Неговият мандат бе предсрочно прекратен заради изразени от него критики към предприетите законодателни реформи от партията на Виктор Орбан.\r\n\t\"По наше убеждение, ролята на министър на правосъдието е да свързва изпълнителната и съдебната власт, а не да ги противопоставя, или да злепоставя представители на коя да е от тях, а ролята на Висшия съдебен съвет, който вие председателствате, е да осигурява и брани независимостта на съдебната власт, а не да пренебрегва мнението и достойнството на нейните представители. Като считаме, че публичните ви изявления са несъвместими с тези функции, настояваме за незабавната ви оставка.\", се казва в отвореното писмо, с което бе искана оставката на Цачева.\r\n\t\r\n\tТо е подписано от Здравка Калайджиева (съдия в Европейския съд по правата на човека 2008 – 2015 г.), Станислав Костов (адвокат и преподавател по право на ЕС), доц. Кристиян Таков (преподавател по гражданско право и основател на \"Да, България\"), адв. Ина Лулчева, адв. Емилия Недева, адв. София Разбойникова, адв. Николай Руневски, адв. Георги Атанасов, адв. Йорданка Бекирска, адв. Динко Кънчев, адв. Ивайло Костов (преподавател по граждански процес), адв. Симеон Стойчев, адв. Петя Косева, адв. Анна Гаврилова-Анчева, адв. Даниела Екимова и адв. Маргарита Калайджиева.", "date": "13:57 | 15 юни 2017 | ", "title": "Цецка Цачева дава оставка само с премиерско нареждане"}
{"url": "http://www.mediapool.bg/lio-varadkar---sinat-na-imigrant-stanal-nai-mladiya-irlandski-premier-news265312.html", "text": "Когато бащата на Лио Варадкар, индиецът Ашок, се преместил в Ирландия през 70-те години на миналия век, той избрал за свой дом една от социално най-консервативните страни в Западна Европа.\r\n\t \r\n\tТридесет и осем години по-късно, най-малкото му дете стана първият открито хомосексуален премиер на някогашната ревностна католическа страна, първият ирландски министър-председател от индийски произход и най-младият, заемал някога поста.\r\n\t \r\n\tУтвърждаването на Варадкар от парламент вчера, десет дни след като наследи Енда Кени като лидер на управляващата партия \"Фина гейл\", бележи друг символичен момент за Ирландия. \"Ако избирането ми днес показва нещо, то е, че предразсъдъците вече нямат място в тази република\", заяви Варадкар на 2 юни, придружаван от силни аплодисменти, след като спечели лидерския пост на десноцентристката партия.\r\n\t \r\n\t\"Знам, че когато баща ми е изминал 5000 мили, за да намери нов дом в Ирландия, дори не е мечтал някой ден синът му да стане неин лидер и въпреки различността му да бъде съден по действията, а не по идентичността си.\"\r\n\t \r\n\t\"Днес всеки горд родител в Ирландия може да има големи мечти за децата си\", заяви Варадкар.\r\n\t \n\n\r\n\tФактът, че избирането на гей за премиер почти не се споменаваше в местни медии и премина, по думите на бивш министър, \"без никой да се впечатли\", показва колко е напреднала Ирландия.\r\n\t \r\n\tВместо това след шест години управление на Кени фокусът беше върху рязката промяна на стила, която вероятно ще последва с избирането на премиер, известен с прямотата си. Колегите му се шегуват, че новият им лидер \"има X фактор\".Политик, какъвто се среща веднъж на поколение\r\n\t \r\n\tВарадкар не е бил роден, когато 66-годишният Кени е избран за първи път за депутат и произлиза от поколението, засегнато най-тежко от ирландския икономически срив. Той притежаваше апартамент, който се обезцени в началото на десетилетието.\r\n\t \r\n\tТой ще бъде и с една година по-млад от френския президент Еманюел Макрон, когато участва за първи път в срещата на лидерите от ЕС по-късно този месец. Но Варадкар бърза да напомни, че фаворитът за канцлер на Австрия, Себастиан Курц, е с осем години по-млад от него.\r\n\t \r\n\t\"Той е политик, какъвто се среща веднъж на поколение\", заяви Джим Дали, депутат от Фина гейл, повтаряйки коментарите на повечето от колегите си, които възлагат големи надежди на Варадкар.\r\n\t \r\n\tПодобна драматична промяна на стила може да доведе както до по-добро, така и до по-лошо, предупреждават анализатори. Склонността на Варадкар да импровизира може да има неочаквани резултати. Като новоназначен министър той заяви, че Ирландия вероятно ще има нужда от нов спасителен план шест месеца след като подписа споразумението с ЕС и МВФ през 2010. Колегите му бяха бесни, а Ирландия излезе от спасителния план през 2013 г., както беше предвидено.\r\n\t \r\n\t\"Когато сте премиер, не можете да говорите толкова открито и свободно, както когато сте своенравен, говорещ откровено министър. Ако не укроти по-цветистите си изказвания, това може всъщност доста бързо да се превърне в проблем\", заяви Тереза Рийди, лектор по политически науки в университета в Корк. Според нея, въпреки че е заемал три министерски поста от 2011 г. насам, е сравнително неопитен. От 60-те години насам всички премиери освен Кени са заемали или поста външен министър, или министър на финансите, преди да встъпят в длъжност.\r\n\t \r\n\tКени е бил депутат в продължение на 35 години, преди да стане премиер. Варадкар стана депутат през 2007 година.\r\n\t \r\n\tСмятан за принадлежащ към дясното крило на центристката партия \"Фина гейл\", Варадкар притесни и ирландската левица с неотдавнашна кампания, подчертаваща измамите със социални помощи.\r\n\t \r\n\tМениджърският му стил ще бъде подложен на изпитание и от слабото правителство на малцинството на \"Фина гейл\", което е подкрепяно от независими депутати и подпомагано от основната опозиционна партия.\r\n\t \r\n\tКато човек, който веднъж заяви, че не е \"общителен по природа\", завършилият медицина премиер ще има нужда от добрите маниери до леглото на пациента.\r\n\t \r\n\t\"Ние всъщност не знаем как ще реагира под натиск, когато си премиер, е различно\", каза Рийди.", "date": " | 14:57 | 15 юни 2017 | ", "title": "Лио Варадкар - синът на имигрант, станал най-младия ирландски премиер"}
{"url": "http://www.mediapool.bg/vagit-alekperov-s-tolkova-benzinostantsii-v-bulgaria-nyama-kak-da-ima-kartel-news265315.html", "text": "Няма картел при горивата в България, а договарянето на цените е невъзможно, тъй като на пазара работят едни от най-големите фирми в бранша и в страната има огромно количество бензиностанции. Това заяви президентът на руската петролна компания \"Лукойл\" Вагит Алекперов пред журналисти в четвъртък. Той е на посещение у нас от предишния ден, когато се срещна с президента Румен Радев и обяви плановете на нефтения гигант да превърне България в експортен петролен център и да продължи да инвестира у нас. Алекперов се срещна в четвъртък и с премиера Бойко Борисов, когото увери, че компанията ще продължи да развива дейност у нас.\r\n\tВ подкрепа на невъзможността на картел при горивата шефът на \"Лукойл\" припомни анализа на Комисията за защита на конкуренцията, който оневини заподозрените в ценови договорки компании, сред които бе и \"Лукойл\". Антимонополната комисия прекрати това разследване, както и проверката срещу петролната рафинерия \"Лукойл Нефтохим\" в Бургас, че злоупотребява с господстващо положение като е продавала на българския пазар на по-високи цени, отколкото на външния.\r\n\t\"Второ – България е единствената държава, където има толкова голямо количество бензиностанции на пазара. Такова количество бензиностанции няма никъде! Практически днес броят на бензиностанциите е два пъти по-голям, отколкото броя на бензиностанциите в Румъния, където населението е 30 милиона души. Пазарът днес е конкурентен\", заяви Вагит Алекперов.\r\n\t\"При цените на дребно сме сред най-евтините в Европа... По отношение на цените преди облагане ние сме в средата и това се дължи на редица фактори – един от тях е контрабандата, която отнема от легалния пазар. Модернизацията на завода и всички тези фактори определят производствената цена”, допълни генералният директор на \"Лукойл – България” Валентин Златев.\r\n\tИ според Алекперов проблем на пазара е контрабандата с горива, която е възможна заради пропуски в българското законодателство. \"Законодателството на България е не дотам съвършено и изисква подобряване и по-строги мерки срещу контрабандата на горива. Смятам, че всички оператори трябва да работят по едни и същи правила, които да са ясни и за контролните органи, и за обществото. Вярвам, че правителството ще положи повече усилия за преодоляването на този пропуск в закона, от който се ползват недобросъвестни оператори на българския пазар.\", каза шефът на руската \"Лукойл\".\r\n\tТемата с контрабандата на горива е била обсъдена и с премиера Бойко Борисов стана ясно от съобщение на правителствената пресслужба. В разговора си с Алекперов Борисов акцентирал върху предприетите от кабинета действия в тази посока и изтъкнал, че всички министерства, ангажирани с темата, действат много активно, за да се постигне максимална ефективност.\r\n\tАлекперов увери медиите, че компанията няма да се оттегля от България, а увеличеното й пазарно присъствие на турския пазар ще гарантира работа за бургаската рафинерия. \"Там се формира такъв пазар, който гарантира стабилност и работа, в това число и на българския  нефтен завод”, каза Алекперов.\r\n\tРуският представител обясни още, че се планират нови проекти у нас, свързани с преработката на нефтохимически продукти и темата вече е обсъдена с министъра на енергетиката Теменужка Петкова. Плановете на компанията, инвестирала досега у нас над 3 млрд. долара, да развива дейността си в България са били представени и на министър-председателя.\r\n\tШефът на \"Лукойл\"обаче отказа да коментира намеренията в конкретика. По информация на Mediapool от ведомството засега намеренията са твърде общи и в начална фаза.", "date": "15:12 | 15 юни 2017 | ", "title": "Вагит Алекперов: С толкова бензиностанции в България няма как да има картел"}
{"url": "http://www.mediapool.bg/zapochva-remontat-na-blizo-21-km-ot-patya-targovishte-razgrad-news265306.html", "text": "В събота започва ремонтът на близо 21 км от второкласния път Търговище – Разград, съобщиха от Агенция \"Пътна инфраструктура\" (АПИ).\r\n\tИзпълнител на строително-монтажните работи е \"Пътстройинженеринг-Т\" ЕАД - Търговище. Стойността на договора с тях е 14.73 млн. лв. с ДДС.\r\n\tСтроителният надзор ще се осъществява от \"Пътинвест-инженеринг\" АД. Техният договор е за 360 423 лв. с ДДС.\r\n\tАвторският надзор е на \"Трансконсулт - 22\" ООД за 9949 лв. с ДДС.\r\n\tРехабилитацията на пътя е по оперативна програма \"Региони в растеж\", като общата стойност на този проект (.от 13) e 15.5 млн. лв. От тях 13.1 млн. лв. за грант от ЕС, а останалите идват от държавния бюджет.", "date": "14:25 | 15 юни 2017 | ", "title": "Започва ремонтът на близо 21 км от пътя Търговище – Разград"}
{"url": "http://www.mediapool.bg/sadat-ostavi-v-aresta-mazh-otkradnal-invalidna-kolichka-na-dete-news265314.html", "text": "Софийският градски съд (СГС) остави в следствения арест мъж, обвинен за кражбата на инвалидна количка, ползвана от дете.\r\n\tСлучаят е от 6 юли, когато Димитър Методиев задигна количката от входа на бл. 515 в столичния кв. \"Орландовци\". Впоследствие полицаи я откриха в пункт за вторични суровини и така се стигна до ареста на мъжа.\r\n\tИнвалидната количка се ползва от 9-годишния Илиян, който страда от церебрална парализа. Обвиняемият Методиев обаче заяви пред съда, че не разбрал каква точно количка е откраднал. Освен това обеща да дари 1000 лева на семейството на детето, ако бъде пуснат на свобода.\r\n\t\"Количката е била пред входа на блока. Тя е изглеждала просто като количка в силен дъжд и той си е превозил железата с нея. Пред мен така каза, че е виновен, признал си е и затова иска да сключи споразумение и иска да обезщети семейството по някакъв негов си начин\", коментира пред журналисти адвокатът му Илиян Павлов.\r\n\tПо време на заседанието на СГС стана ясно, че Методиев е извършил кражбата в рамките на изпитателния срок по предишна присъда за друга кражба. Определението на градския съд за ареста му не подлежи на обжалване.", "date": "15:06 | 15 юни 2017 | ", "title": "Съдът остави в ареста мъж, откраднал инвалидна количка на дете"}
{"url": "http://www.mediapool.bg/es-vavezhda-uednakveni-razreshitelni-za-prestoi-na-chuzhdentsi-news265317.html", "text": "Съветът на ЕС одобри въвеждането на единен формат на разрешенията за пребиваване за гражданите на страни извън Общността.\r\n\t \r\n\tТака се приема нов общ дизайн на картата за пребиваване, като целта е да бъдат усъвършенствани защитите, за да бъде предотвратено фалшифицирането на документите. С досегашните карти, въведени от 1997 г., бяха установени множество злоупотреби, се отбелязва в съобщение на Съвета.\r\n\t \r\n\tМеждувременно комисията по граждански свободи, правосъдие и вътрешни работи към Европейския парламент съобщи, че одобрява предложението за въвеждане на разрешителни за престой на чужденци в ЕС, получили правото на закрила, с валидност пет години.\r\n\t \r\n\tРазрешителните ще могат да бъдат подновявани веднъж, отново с петгодишен срок.\r\n\t \n\n\r\n\tПо този начин се уеднаквяват показателите и стандартите за признаването на тези документи.\r\n\t \r\n\tТака чужденците, получили закрила в ЕС, следва да получават еднакво отношение от властите на всяка от държавите от Общността. В съобщението се уточнява, че новата мярка ще предотврати \"купуването\" на статут на закрила.\r\n\t \r\n\tСлед като бъдат утвърдени в пленарната зала на ЕП, занапред правилата ще изискват държавите от ЕС, когато преценяват дали да предоставят статут на закрила, да проверяват базите данни на европейската агенция за убежището. `Когато се установи, че заплахата в страната на произход на чужденеца е отпаднала, статутът на закрила ще бъде оттеглян.\r\n\t \r\n\tПредвижда се отпадане на статута и когато чужденецът е замесен в терористична дейност или тежки престъпления.", "date": "15:29 | 15 юни 2017 | ", "title": "ЕС въвежда уеднаквени разрешителни за престой на чужденци"}
{"url": "http://www.mediapool.bg/balgarinat-izrital-zhena-v-berlinskoto-metro-se-izpravya-pred-sada-news265308.html", "text": "Българинът Светослав Стойков, който изрита в края на октомври м.г. жена по стълбите на станция на метрото в Берлин, се изправя пред германския съд, съобщи в четвъртък БНР.\r\n\tТой е обвинен за нанасяне тежка телесна повреда, тъй като младата жена пукна главата си и счупи едната си ръка при падането, предизвикано от ритника на подсъдимия в гърба й. Освен това Стойков има и две обвинения за ексхибиционизъм.\r\n\tВ момента българинът се намира в следствения арест, след като прокуратурата постанови постоянното му задържане, за да не се укрие отново. Стойков избяга в Южна Франция веднага, след като инцидента доби публичност и провокира вълна от възмущение в цяла Германия в края на м.г.\r\n\tВпоследствие той бе задържан на централната автогара в берлинския квартал \"Шарлотенбург\" при връщането си обратно в германската столица. Тогава бе съобщено, че го заплашва присъда от до 10 години затвор, ако вината му бъде призната от съда, но сега БНР уточнява, че очакванията са Стойков да бъде осъден на 5 години.\r\n\tСлучаят предизвика силен обществен отзвук в Германия, след като местните медии разпространих видеозапис от охранителните камери в метрото. На него се виждаше как група мъже преследват млада жена и единият от тях безпричинно я рита, блъскайки я надолу по стълбите и след това си тръгва.\r\n\tПървоначално в Германия твърдяха, че нападнатата жена е от сирийски произход, но това бе опровергано от полицията, впоследствие руски медии приписаха нападението на мигранти, което в крайна сметка също се оказа манипулация. Местни популярни личности обявиха награда за всяка информация, която помогне на полицията да задържи извършителите. Възнаграждението достигна 60 000 евро.", "date": "14:35 | 15 юни 2017 | ", "title": "Българинът, изритал жена в берлинското метро, се изправя пред съда"}
{"url": "http://www.mediapool.bg/liderkata-na-yunionistite-kalena-ot-karvaviya-konflikt-v-severna-irlandiya-news265318.html", "text": "Белязана от кървавите сблъсъци, разтърсили Северна Ирландия в младежките й години, лидерката на Демократичната юнионистка партия (ДЮП) Арлин Фостър е опитен преговарящ и е в нейна власт да съхрани или унищожи мнозинството на Тереза Мей в парламента.\r\n\t \r\n\tБила е на осем години, когато баща й става жертва на опит за убийство от хора на Ирландската републиканска армия (ИРА) във фермата им близо до границата с Република Ирландия, която по онова време е под засилена военна охрана.\r\n\t \r\n\tНа 16 години оцелява при взривяване на училищния автобус, също при атентат на ИРА срещу шофьора, който бил член на въоръжените сили.\r\n\t \r\n\tСега тя е на 46 години и на нейните рамене се крепи равновесието на британските политически сили, въпреки че само преди няколко месеца Арлин Фостър бе принудена на напусне поста си първи министър на Северна Ирландия заради скандал с управлението на субсидии за възобновяеми енергоизточници.\r\n\t \r\n\tОт вторник тя преговаря с Тереза Мей по споразумение за подкрепа на нейното правителство на малцинството.\r\n\t \n\n\r\n\tГласовете на 10-те депутати на ДЮП биха позволили на Тереза Мей да разполага с минимално мнозинство за управление след парламентарните избори от 8 юни, на които тя загуби абсолютното си мнозинство в Камарата на общините.\r\n\t \r\n\tТакова споразумение би дало на ДЮП непознат досега достъп до властта, по-специално по международни въпроси и стратегията по излизане на Великобритания от ЕС.\r\n\t \r\n\tМиналата година ДЮП се обяви за Брекзит, но иска да запази отворена границата с Република Ирландия.\r\n\t \r\n\tФостър отхвърля притесненията във връзка с крайно консервативните позиции на партията й за еднополовите бракове, абортите или климатичните промени и уверява, че ДЮП ще затвори устата на критиците си.\r\n\t \r\n\tМакар че Арлин Фостър навлиза в непознати води, тази бивша адвокатка, член на северноирландския парламент умее да води деликатни преговори и е съумяла да преодолее изпитанията пред себе си.\r\n\t \r\n\tВ интервю за в. \"Белфаст телеграф\" тя признава, че атентатите, на които е станала свидетел в детството си, са оформили мирогледа й.\r\n\t \r\n\t\"Това е част от мен, не може да ми бъде отнето. Това оформи младостта ми, политическите ми избори, но в същото време не смятам, че трябва да оставяме миналото да определя бъдещето\", заявява тя.\r\n\t \r\n\tБаща й оцелява при нападението през 1979 г., но семейството впоследствие се мести от малката ферма в град Лиснаскиа.\r\n\t \r\n\tДокато следва право в Кралския университет в Белфаст, се присъединява към Асоциацията на младите юнионисти, младежката организация на Юнионистката партия на Ълстър (ЮПЪ), която управлява почти без противопоставяне Северна Ирландия от създаването на провинцията през 1922 г.\r\n\t \r\n\tПрез 2003 г. е избрана в новия северноирландски парламент. На следващата година напуска Юнионистката партия на Ълстър и се присъединява към ДЮП, за да протестира срещу условията на мирното споразумение за Северна Ирландия, което сложи край на три десетилетия насилие и бе договорено от лидера на Юнионистката партия на Ълстър Дейвид Тримбъл.\r\n\t \r\n\tАнгликанка по вероизповедание, Арлин Фостър призна навремето, че й е трудно да влезе в доминирана от мъже партия, чиито корени са в Свободната презвитерианска църква на Ълстър, основана като партията от Иън Пейсли.\r\n\t \r\n\tВъпреки това тя бързо се издига в партийната йерархия.\r\n\t \r\n\tАрлин Фостър, която е омъжена и майка на три деца, става първи министър на Северна Ирландия през януари 2016 г. Има обтегнати отношения със своя заместник-първи министър и член на \"Шин фейн\" Мартин Макгинес, преди той да подаде оставка през януари 2017 г. и да почине няколко седмици по-късно от заболяване.\r\n\t \r\n\tНа погребението на Макгинес в бастиона на ирландските националисти Дери тя е аплодирана от присъстващите. Мнозина приемат това като промяна в нагласите, макар и напрежението да остава високо.", "date": " | 15:36 | 15 юни 2017 | ", "title": "Лидерката на юнионистите, калена от кървавия конфликт в Северна Ирландия"}
{"url": "http://www.mediapool.bg/ankara-pravi-vsichko-vazmozhno-za-reshavane-na-situatsiyata-okolo-katar-news265319.html", "text": "Турският външен министър Мевлют Чавушоглу пристигна в Катар като част от усилията за намиране на изход от кризата в Залива, предаде Ройтерс.\r\n\t \r\n\tСаудитска Арабия, Египет, Обединените арабски емирства и Бахрейн прекъснаха дипломатическите си отношения и наложиха санкции на Катар, обвинявайки емирството в подпомагане на тероризма.\r\n\t \r\n\t\"Не искаме никакви разногласия между братята ни в страните от Съвета за сътрудничество в Залива (ССЗ) и не е достатъчно да се каже, че има проблем, без да се направи опит той да бъде решен\", заяви Чавушоглу при пристигането си в Катар.\r\n\t \r\n\t\"Турция полага усилия да реши безпрецедентната криза между братските страни в ССЗ\", допълни той.\r\n\t \r\n\tОтношенията между нашия президент Реджеп Тайип Ердоган и емира на Катар Тамим бин Хамад Ал Тани са образцови. Сега има криза. Турция и Ердоган правят всичко възможно, за да решат създалата се ситуация\", каза Чавушоглу.\r\n\t \n\n\r\n\tОчаква се по-късно турският министър да се срещне с емира на Катар.\r\n\t \r\n\tСпоред телевизия \"Ал Джазира\" следващата му спирка ще бъде Кувейт, който също се опитва да посредничи в спора.", "date": "15:47 | 15 юни 2017 | ", "title": "Анкара прави всичко възможно за решаване на ситуацията около Катар"}
{"url": "http://www.mediapool.bg/targat-za-kontsesiyata-na-letishte-sofiya-se-podnovyava-naesen-news265283.html", "text": "Работи се по възобновяването през септември на процедурата за отдаване на летище София на концесия, като максимално ще се запази предишният механизъм за изискване на възможно най-голяма авансово плащане, което ще отиде за стабилизирането на \"Българските държавни железници\" (БДЖ).\r\n\tТова заяви министърът на транспорта Ивайло Московски пред журналисти в четвъртък след участието си в годишната конференция, посветена на стратегическата инфраструктура.\r\n\tСлед четири удължавания, предишният търг за търсене на частен оператор на аерогарата бе  през април 2017 г. от служебното правителство на Огнян Герджиков с мотива, че процедурата е опорочена и не е изгодна за държавата.\r\n\tКато друг проблем на предишната процедура бе липсата на международен консултант, който да подготви документите и да участва в процесите по концесионирането, което според експерти отблъснало сериозните инвеститори и се явили само четирима кандидати при 27 участника в процедурата за летището в Белград, провела се по същото време.\r\n\tСега обаче транспортното министерство води разговори с Европейската банка за възстановяване и развитие, Световната банка и Европейската инвестиционна банка да станат консултанти на концесионната процедура. И от трите банки ще чакаме оферти за консултант по този проект, каза Московски.\r\n\tАнгажиментът им ще бъде да актуализират всички анализи - финансово-икономически, социални и екологични, и да дадат концепция за самата процедура, посочи той.\r\n\tТова бе друг проблем на предишната процедура – тя работеше със стари данни, без да отчита подобреното финансово състояние и увеличения пътнически трафик, което би осигурило по-големи постъпления за хазната от отдаването на столичното летище на частно управление.\r\n\t \r\n\tМинистър Московски каза, че ще настоява и при сегашния търг да се иска от кандидатите максимално авансово плащане. Тези пари са ни необходими за оздравяването на БДЖ, припомни той. Московски каза още, че одобрената държавна помощ за националния превозвач е от 230 млн. лева, само за покриване на предишни дългове, и още толкова ще бъде авансовото плащане от концесионера.\r\n\tВ предишната процедура бе заложено минимално предварително плащане от 550 млн. лева за  БДЖ.", "date": "12:11 | 15 юни 2017 | ", "title": "Търгът за концесията на летище София се подновява наесен"}
{"url": "http://www.mediapool.bg/gerb-i-bsp-se-skaraha-v-parlamenta-koi-milee-poveche-za-pensionerite-news265284.html", "text": "Парламентът отхвърли в четвъртък предложени от БСП промени в Кодекса за социалното осигуряване за преизчисляване на всички пенсии, като дебатът около предложенията прерасна в скандал между левицата и ГЕРБ кой е направил повече за пенсионерите.\r\n\tБСП предлагаше преизчисляване на всички пенсии от 1 юли тази година на база на средния осигурителен доход за 2013 година, което цели намаляване на разликите между старите и новоотпуснатите пенсии при един и същ осигурителен стаж. Според изчисленията на левицата това би струвало около 400 млн. лева допълнително през тази година.\r\n\t“Нарушен е принципът на равнопоставеност. Положението е тежко и нетърпимо и изисква бързи мерки, но така разположени във времето, че да не демотивират младите българи да се осигуряват“, аргументира предложението лидерът на БСП Корнелия Нинова.\r\n\tКолегата Милко Недялков даде пример, че една учителка със стара пенсия взема сега 254 лева с индексацията по швейцарското правило, а нейна съседка, също учителка, но пенсионирана преди година и половина, получава минимум 430 лева.\r\n\t“Не, че са много – малко са. И двете са работили в една и съща обществена сфера, и двете са обучавали и възпитавали българските деца. Тези примери са всекидневни, те са от живота”, заяви той.\n\n\r\n\tПредложението обаче очаквано беше отхвърлено с 98 гласа \"за\", седем \"против\" и 108 въздържали се, тъй като според управляващите то има “много висока фискална цена“.\r\n\tПредседателят на парламентарната група на ГЕРБ Цветан Цветанов коментира, че през 1990-та година 145 000 души са получавали инвалидни пенсии, което е било 1.5% от населението, което тогава е било 9 млн. души. “За 27 години инвалидните пенсии, които плаща българската държава са 980 000, което прави 15% от населението, а не както е било през 90-та година – 1.5%. 1 млрд. и 700 млн. лв. се дават за тях от бюджета. Ние ще изпълним това, което сме заложили в управленската си програма. И вие сте имали възможност да управлявате, да направите много политики, но процентът на инвалидните политики е толкова голям, че първо трябва да се ограничат и спестеното да отиде за преизчисляването на пенсиите“, каза Цветанов.\r\n\tДепутатът от БСП Надя Клисурска-Жекова му отговори, че БСП не гледа в миналото, а в настоящето. “Точно, защото не можем да понесем мизерстващите пенсионери, ровещи по кофите по времето на управлението на Сергей Станишев преизчислихме всички пенсии и увеличението на пенсиите за 4-годишен мандат беше 108%”, посочи тя.\r\n\t“Ако въобще има неправомерно отпуснати инвалидни пенсии за това нямат вина пенсионерите, а правителствата. От последните 8 години ГЕРБ управляваха 7“, коментира Жекова. Тя допълни, че разходите за всички инвалидни пенсии възлизат на 1.7 млрд. лева, тоест за да бъдат преизчислени пенсиите за стаж и възраст трябва едва ли не да бъдат спрени голяма част от инвалидните пенсии. Според нея ГЕРБ и “Патриотите“ само говорят, че ще преизчислят всички пенсии, но всъщност няма да го направят.\r\n\tДепутатът от ГЕРБ Владимир Тошев я репликира, че Станишев не е увеличил пенсиите, а е гласувал увеличението преди да даде властта на Бойко Борисов и Борисов трябвало да ги изплаща, а не БСП.\r\n\tДепутатът от ДПС и председател на социалната комисия заяви, че трябва да се промени формулата за изчисляване на размера на пенсиите, за да има справедливост. Той съобщи, че при гледане на бюджета на Държавното обществено осигуряване (ДОО) за следващата година от ДПС ще предложат промяна в т. нар. швейцарско правило - вместо 50 процента ръст на осигурителния доход, 75 процента ръст на осигурителния доход. Според Адемов това ще увеличи пенсиите с 5.4 процента. Тази мярка ще струва 290 млн. лв., които са поносими за бюджета на ДОО, смята той.\r\n\t“Уважаеми дами и господа, управлявайте с разум, за да не се срамуваме всички ние. В една държава, която се управлява с разум, бедността и нищетата са срамни“, каза той.\r\n\tСветлана Ангелова от ГЕРБ обаче заяви, че предложеното му осъвременяване на пенсиите е безпринципно и с него ще се изкриви пенсионният модел.", "date": "12:18 | 15 юни 2017 | ", "title": "ГЕРБ и БСП се скараха в парламента кой милее повече за пенсионерите"}
{"url": "http://www.mediapool.bg/dve-treti-ot-shvedskite-investitori-planirat-da-razshiryat-biznesa-si-u-nas-news265285.html", "text": "Планове за разширяване на бизнеса си в България правят 74 % от шведските инвеститори, стана ясно след срещата на министъра на икономиката Емил Караниколов и посланичката на Швеция Луиз Бергхолм.\r\n\tПроучване за възприятието на шведските бизнесмени по отношение на инвестиционния климат и условията за правене на бизнес в България дало изключително положителни референции за страната ни, заяви посланик Бергхолм, цитирана от пресцентъра на икономическото ведомство.\r\n\tВ тази връзка тя и министър Караниколов се договорили за организирането на бизнес форум след края на лятото.\r\n\tКараниколов очертал пред шведския посланик приоритетите си за разширяване на инвестициите и привличане на чужди капитали в страна ни, създаването на индустриални зони и изграждане на инфраструктура. Друг акцент е разработването на квалификационна карта по региони и специализирано обучение на кадри в зависимост от интересите на инвеститорите, посочил икономическият министър.\r\n\t \r\n\tПосланик Бергхолм заявила, че шведските фирми в България, които осигуряват работа на около 8500 души, нямат проблем с намирането на кадри.\r\n\tЗа 2016 г. двустранният стокообмен с Кралство Швеция е нараснал с 10.2% спрямо 2015 г., сочат данните на икономическото ведомство. През 2016 г.  вносът, така и износът регистрират ръст, като износът на страната ни за Швеция се е увеличил с 19.5 %, а вносът с 1.5%. В износа на България преобладават електрическа апаратура, семена от слънчоглед, продукти на обработвателната, мебелната, електротехническата и шивашката промишленост. От Швеция внасяме основно апарати за телефония и видеокомуникация и части за тях, транспортна техника, хартии, земеделски машини и др.", "date": "12:23 | 15 юни 2017 | ", "title": "Две трети от шведските инвеститори планират да разширят бизнеса си у нас"}
{"url": "http://www.mediapool.bg/otborite-na-berbatov-i-figo-si-vkaraha-po-3-gola-na-vasil-levski-news265282.html", "text": "Отборите на Димитър Бербатов и португалската легенда Луиш Фиго направиха зрелищно равенство 3:3 в сряда вечерта на Националния стадион \"Васил Левски\".\r\n\tБлаготворителният мач на звездите събра над 35 000 души публика, като средствата от събитието ще бъдат използвани от Фондацията \"Димитър Бербатов\" за подпомагане на талантливи български деца.\r\n\tВ мача участваха много легенди на световния футбол, сред които Райън Гигс, Пол Скоулс, Предраг Миятович, Давид Трезеге, Яри Литманен, Роби Кийн, братята Гари и Фил Невил, Робер Пирес, Шимао Саброса, Патрис Евра, Селестин Бабаяро, Неманя Видич и други. На терена излязоха и Христо Стоичков, Красимир Балъков, Стилян Петров, Даниел Боримиров и Мартин Петров. Поканени бяха и млади български играчи, като Кирил Деспотов, Божидар Краев и Антонио Вутов.\r\n\tЗа тима на Бербатов с две попадения се отличи Роби Кийн, а Карлос Марчена си отбеляза автогол. За поканените от Фиго футболисти две попадения вкара Давид Трезеге и веднъж се разписа Шимао Саброса.\r\n\tРезултатът откри Давид Трезеге още в 4-ата минута от воле. В 8-ата минута отборът на Бербатов върна попадението, като с основна заслуга бе именно Берба. Гигс центрира към нашия футболист, който стреля с глава, а в опита си да изчисти топката Карлос Марчена я прати във вратата на Йенс Леман за 1:1. \n\n\r\n\tВ 11-ата минута отборът на Фиго отново поведе и пак автор на гола бе Давид Трезеге, реализирал отблизо след великолепно подаване на Мичел Салгадо. В 44-ата минута Бербатов получи извеждащ пас отдясно и подаде към бившия си съотборник в Тотнъм Роби Кийн, за когото не бе проблем да вкара на празна врата за 2:2.\r\n\tНа почивката Бербатов награди най-отличилите се деца, подпомагани от фондацията му, на специална церемония в центъра на терена.\r\n\tДевет минути след началото на втората част огборът на Фиго поведе за трети път. Шимао Саброса получи извеждащ пас и лесно преодоля вратаря на Юнайтед старс Дейвид Джеймс. В 69-ата минута се стигна до ново равенство, когато Роби Кийн вкара на празна врата след асистенция на Мартин Петров.\r\n\t\"Все още не мога да разбера какво се е случило. Ще ми бъдат нужни един-два дни, за да осъзнаем. Наистина си заслужаваше заради децата, които видяхме на полувремето и след мача. Това е една голяма стъпка към осъществяването на една от моите мечти. С тези дарения, които реално дойдоха от трибуните, ще можем да продължаваме да правим такива неща“, заяви Димитър Бербатов след мача.\r\n\t\"Днес не беше целта да вкарам. Целта беше да съберем хора на стадиона. Да видим повече дарители, да видят хората какви деца имаме. Девета година правим тези награди. Винаги може да е по-добре. Следващия път, като организираме проект, ще се стараем да надскочим себе си. Малко ще ни трябва почивка, тъй като организацията е много сериозна. Надявам се всички хора да са изпитали удоволствие“, добави 7-кратният носител на наградата \"Футболист на годината“.\r\n\t\"Щастлив съм за целия ден, за събитието, за цялостната организация. Цялостната среда беше невероятна. Всички хора знаят какъв голям футболист беше Димитър Бербатов. Той е един от символите на футбола в своята страна. Беше фантастично да работим заедно. Поздравявам го, че направихме такова хубаво събитие заедно“, заяви и Луиш Фиго.", "date": "09:50 | 15 юни 2017 | ", "title": "Отборите на Бербатов и Фиго си вкараха по 3 гола на \"Васил Левски\""}
{"url": "http://www.mediapool.bg/stolichno-uchilishte-privlicha-uchenitsi-s-paralelki-po-reporterstvo-i-po-kriminologiya-news265286.html", "text": "Столичното 93-то училище създава уникални за страната паралелки от следващата година. Учениците ще могат да изучават \"Криминология и криминалистика“ или \"Репортерство и медии“, а специалностите ще се преподават в сътрудничество с университети. Директорът на училището Евдокия Гергова обясни пред БНР, че решението е било взето, след като екипът на училището осъзнал, че профилите в образованието не са променяни от много години и всички решили да заложат на иновацията.\r\n\t\"Започнах доста разговори с мои близки и познати за това от какво има нужда в този конкретен момент и къде биха могли децата да се реализират. Така достигнах до извода и аз, и колегите, че можем да предложим тези два иновативни профила, които нямат аналог нито в София, нито в България. И изработихме учебните планове и от следващата година, ако се осъществят паралелките, ще предлагаме тези два нови профила\", обясни тя.\r\n\t\"Журналистика в нашето училище се е предлагала и в предишните години, но под формата на СИП, докато сега вече ще бъде заложено като избираеми учебни часове. Това означава, че ще се изучават много по-задълбочено и в много по-голям брой. Цялата програма всъщност сме изготвили заедно с представител от СУ и от ФЖМК\", каза Гергова.\r\n\t\"По същия начин работихме и с действащ криминолог - един доста напорист млад господин, който си създаде първата в България самостоятелна частна фирма за криминалистически експертизи\", заяви тя.\r\n\tИ двете програми са били одобрени от ръководствата на съответните ВУЗ-ове, а обучението по специалните предмети ще водят университетски преподаватели, допълни тя.", "date": "12:24 | 15 юни 2017 | ", "title": "Столично училище привлича ученици с паралелки по репортерство и по криминология"}
{"url": "http://www.mediapool.bg/daniya-prie-merki-sreshtu-agresivnata-prosiya-news265287.html", "text": "Датският парламент одобри вчера строги мерки срещу агресивната просия - мярка, която изглежда е насочена основно срещу роми от Източна Европа, съобщи ДПА. \r\n\t \r\n\tЗаконопроектът предвижда удвояване на наказанието за първо нарушение до 14 дни затвор. Нарушителите също така ще могат да бъдат осъждани на затвор, без преди това да им е отправяно предупреждение от полицията, каквато бе предишната практика.\r\n\t \r\n\tМярката има за цел да предотврати просията в пешеходни зони, пред супермаркети, на спирки, във влакове и друг обществен транспорт. \n\n\r\n\t \r\n\tДепутатите обаче отхвърлиха предложението на популистката антиимиграционна Датска народна партия осъдените нарушители да бъдат депортирани.\r\n\t \r\n\tЗаконът трябва да влезе в сила до края на юни, а през 2020 г. се предвижда да бъде направен преглед на въздействието му. \r\n\t \r\n\tВ датската столица Копенхаген има все повече оплаквания от агресивни просяци и незаконни лагери без водоснабдяване и канализация. \r\n\t \r\n\tТази година столичната полиция е разчистила вече 25 незаконни лагера.", "date": "12:29 | 15 юни 2017 | ", "title": "Дания прие мерки  срещу агресивната  просия"}
{"url": "http://www.mediapool.bg/kogato-se-yade-pasta-po-malko-e-poveche-news265288.html", "text": "След като се адаптира към нарастващото търсене на по-здравословни продукти, най-големият в света производител на макаронени изделия \"Барила\" (Barilla) твърди, че няма нищо лошо да в това да има малко макарони в средиземноморската диета. Компанията също така не изпуска от поглед революционното развитие на 3D принтиране в бизнеса с паста.\r\n\tАко имате притеснения свързани със здравословното хранене, забравете за безглутеновите, безвъглехидратните и други модни тенденции при диетите и просто се отдайте на голяма чиния със спагети, казва един от наследниците на фамилията Барила - най-големия производител на макаронени изделия в света.\r\n\tПаоло Барила, който управлява с братята си Лука и Гуидо компанията, създадена преди 140 години от пра-пра дядо му, е строен 56-годишен бивш състезател от Формула едно и Льо Ман, който е повече от пристрастен към основния продукт на семейния бизнес.\r\n\tИмам слабост към пастата, казва в интервю за ДПА Паоло Барила.\r\n\tВероятно ям два пъти повече паста от средния италианец, допълва той.\n\n\r\n\tЛюбимият ми вид паста са спагетите или лазанята, а предпочитаният сос е или доматен или \"ин бянко\" (\"in bianco\") - само с зехтин и сирене, разкрива Барила.\r\n\tИталианците все обвиняват чужденците в сериозни, според тях, престъпления към пастата като например, че развалят традиционния вкус \"ал денте\" (\"al dente\") с преваряване на пастата или като добавят кетчуп на спагетите или пък ги съчетават с кюфтенца.\r\n\tБарила казва, че не осъжда чужденците за подхода им към макаронените изделия пене и папарделе, но има един простичък съвет към всеки, който иска да яде като истински италианец: използвайте висококачествени продукти и помнете, че \"по-малко е повече\" и \"простотата е най-доброто\".\r\n\tСпоред Международната организация за макаронени изделия, на която Барила е президент, най-много паста след италианците, ядат тунизийците и венецуелците. Американците и германците са шести и 12-ти в класацията.\r\n\tВ Германия \"Барила\" бележи годишен растеж на продажбите от 7-8 % за четвърта поредна година от 2013 година и контролира малко под 5% от пазара на пастата и около една трета от пазара на сосове.\r\n\tПотреблението обаче е засегнато от все по-голямото търсене на продукти, които се възприемат като здравословни. Миналата година растежът на приходите от 2% до 3,4 милиарда евро (3,8 милиарда долара) на \"Барила\" бе подкрепен от двуцифровия скок на продажбите на продукти от серията \"по-доброто за теб\".\r\n\tРазбира се, ние отговаряме на тези тенденции, въпреки че в някои случаи може да са преувеличени. Безглутеновите диети например: те се приемат дори от хора, които не се нуждаят от тях, а дори за някои може да са лоши, казва Барила.\r\n\tВъпреки това компанията му увеличава предложенията си от безглутенови, органични и с много фибри макарони и бисквити. От 2010 година е намалила мазнините, солта и захарта в съдържанието на 360 продукта и е премахнала палмовото масло от продуктите си за печене.\r\n\tКато компания сме на мнение, подкрепено и от независими научни съвети, че въглехидратите са основна и добра част от здравословната диета, така че въобще не се притесняваме за бъдещето на основния ни бизнес, който е производство на паста, казва Барила.\r\n\tПастата има прекрасно бъдеще, допълва той.\r\n\tДумите му отразяват данните от доклада \"Тенденции в храните\" на Google от миналата година. Според доклада пастата отново е на мода, тъй като търсенията в интернет за макаронените изделия ригатони в САЩ са се увеличили с 26% от януари 2015 до януари 2016 година.\r\n\tКомпанията има заводи в Русия, Мексико, Турция, Франция и Германия (където се произвеждат бисквитите Wasa).\r\n\tБарила подчерта специалното внимание, което компанията му обръща на устойчивото развитие и иновациите.\r\n\tТова включва и експериментиране с 3D принтери, които може един ден да позволят на потребителите да правят паста с желаната от тях форма, но също така да правят храна вкъщи със захар, сол и фибри колкото желаят самите потребители, за да отговаря на техните изисквания към храната.\r\n\tТова е футуристичен сценарий, който предстои да изследваме, казва Барила, подчертавайки, че цената и техническата изпълнимост на проекта все още е проблем, особено като се има предвид, че компанията иска да разработи технологията за масовия пазар.\r\n\tТака че денят, в който ще можете да произвеждате вкъщи паста или бисквити с форма, цвят и хранителен профил какъвто предпочитате, все още не е близо. Според Барила обаче на хоризонта се очертават страхотни възможности.", "date": "12:32 | 15 юни 2017 | ", "title": "Когато се яде паста, \"по-малко е повече\""}
{"url": "http://www.mediapool.bg/kandidaturata-na-georgi-cholakov-za-shef-na-vas-be-vnesena-v-sadebniya-savet-news265289.html", "text": "Кандидатурата на съдия Георги Чолаков за председател на Върховния административен съд бе официално внесена в Пленума на Висшия съдебен съвет в четвъртък. Членовете на ВСС приеха това за сведение и не проведоха обсъждане на темата.\r\n\tЕдинствено правосъдният министър Цецка Цачева се оплака, че предложението на кандидатурата е било внесено в сряда в съвета и не й е било докладвано. Именно министърът изготвя дневния ред на Пленума на ВСС. Цачева призова представляващия член на ВСС Димитър Узунов да ѝ дава допълнителните точки преди заседанието на съвета, а Узунов обеща да се поправи.\r\n\tПреди седмица съдиите от ВАС подкрепиха за техен следващ началник колегата си Георги Чолаков, който е сочен за фаворит на сегашния шеф на ВАС Георги Колев. Кандидатурата на Чолаков бе издигната с решение на Пленума на ВАС с гласовете на 57 от общо 89 присъстващи съдии. Във форума са участвали почти всички съдии.\r\n\tКонкуренция на Чолаков бе съдия Соня Янкулова, която получи 22 гласа. Тя бе заместник-министър на отбраната и на МВР от квотата на БСП.\r\n\tВотът на съдиите от ВАС за издигане на кандидатурата на Чолаков бе явен. Преди това неофициално част от върховните съдии коментираха, че това е предопределило издигането на Чолаков, защото мнозинството от магистратите във ВАС не са желаели да влизат в конфликт с ръководството.\r\n\tШефската кариера на Георги Чолаков в съдебната система започва през 1993 г., когато той е избран за председател на Районния съд в Сливен. По това време заместник-председател на съда е Юлияна Колева, която после става депутат от ГЕРБ, а сега е член на ВСС с подкрепата на същата партия.\r\n\tОт 1995 г. до 2007 г. Чолаков работи като адвокат и обслужва фирмата “Мел Инвест Холдинг” АД, когато изпълнителен директор е Десислава Танева – сега депутат от ГЕРБ, бивш министър на земеделието в първото правителство на Бойко Борисов, в момента председател на ресорната комисия в парламента.\r\n\tПрез март 2007 г. Георги Чолаков става административен съдия в Сливен. През януари 2009 г. подава оставка като съдия и става нотариус в Балчик. За трети път Георги Чолаков влиза в съдебната система през март 2012 г., този път – на върховно ниво след външен конкурс и е назначен за съдия във ВАС в мандата на Георги Колев.\r\n\tОще през следващата 2013-та година Георги Колев го назначава за шеф на Второ отделение на съда.\r\n\tГеорги Чолаков бе част и от петчленния съдебен състав на ВАС по делото, заведено от акционерите на КТБ срещу акта на БНБ за отнемане на банката. Съдът потвърди законността на акта, въпреки тежките съмнения, че така се влиза в противоречие на практиката на Европейския съд по правата на човека.\r\n\tСъдия Георги Чолаков влиза в надпреварата за шеф на ВАС като почти сигурно избран. Мнозинството във ВСС, формирано около Сотир Цацаров и Георги Колев, разполага с минимум 16 гласа в съдебния съвет при необходими 17 гласа за успешен избор.", "date": "12:39 | 15 юни 2017 | ", "title": "Кандидатурата на Георги Чолаков за шеф на ВАС бе внесена в съдебния съвет"}
{"url": "http://www.mediapool.bg/nai-malko-trima-zaginaha-pri-strelba-v-sklad-na-yu-pi-es-v-san-frantsisko-news265290.html", "text": "Най-малко трима души, включително заподозреният нападател, загинаха при стрелба в склад на компанията Ю Пи Ес (United Parcel Service - UPS) в Сан Франциско, предаде Ройтерс, като се позова на полицията.\r\n\t \r\n\tСлед като стрелял по служителите и се сблъскал с полицията, заподозреният се прострелял сам и по-късно починал в болница в същия район, добавя полицията. Той носел униформа на Ю Пи Ес.\r\n\t \r\n\tПо-късно стана ясно, че той е бил шофьор в компанията. Той открил огън по време на среща със свои колеги, след като бил подавал оплакване, че работи извънредно прекалено дълго, предаде Асошиейтед прес.\r\n\t\r\n\tПредставителят на профсъюза на Ю Пи Ес Джоузеф Силия заяви, че през март 38-годишният Джими Лам е подал оплакването и е поискал компанията да го освободи от извънредното работно време.\r\n\t \n\n\r\n\tИзглежда, че нападението на Лам е било насочено конкретно срещу тримата шофьори, които уби, преди да извърши самоубийство, отбелязва АП. Късно снощи властите потвърдиха, че нападателят е отнел живота на трима души на възраст от 46 до 56 години. Други двама служители на Ю Пи Ес са ранени, но Силия каза, че те вече са изписани от болницата.", "date": "12:41 | 15 юни 2017 | ", "title": "Най-малко трима загинаха при стрелба в склад на Ю Пи Ес в Сан Франциско"}
{"url": "http://www.mediapool.bg/parlamentat-na-ispaniya-othvarli-vot-na-nedoverie-sreshtu-premiera-mariano-rahoi-news265291.html", "text": "Испанският Конгрес на депутатите отхвърли вот на недоверие срещу премиера Мариано Рахой, поискан от лявата радикална партия \"Подемос\", която е противник на строгите мерки за икономии, предаде Ройтерс.\r\n\t \r\n\tНе се очакваше искането за недоверие да успее да събере мнозинство, защото социалистите предварително заявиха, че ще се въздържат, а депутатите от либералната \"Сиудаданос\" (Гражданите) и няколко малки регионални партии - че ще гласуват против. Вотът на недоверие бе отхвърлен със 170 гласа \"против\", 82 \"за\" и 97 \"въздържал се\" в 350-местната долна камара на испанския парламент.\r\n\t \r\n\tРойтерс цитира анализатори, според които първоначалната цел на \"Подемос\" е да се изтъкне като лидер на опозицията срещу правителството на консервативната Народна партия на Рахой. Това става по време, когато социалистите избират нов лидер и се борят да си възвърнат изгубената подкрепа, казват политолози.\r\n\t \r\n\t\"Ние сме на правилния път да изградим алтернативно мнозинство\", заяви след днешното гласуване лидерът на \"Подемос\" Пабло Иглесиас. \"Днес сме с една стъпка по-близо до отстраняването на Народната партия от институциите\", заключи той.", "date": "12:46 | 15 юни 2017 | ", "title": "Парламентът на Испания отхвърли вот на недоверие срещу премиера Мариано Рахой"}
{"url": "http://www.mediapool.bg/estoniya-e-protiv-lishavaneto-ot-finansirane-kato-sanktsiya-za-otkaz-ot-priemane-na-bezhantsi-news265292.html", "text": "Естония, която е следващият ротационен председател на Европейския съюз, е против това източноевропейските държави от общността, които отказват да приемат бежанци, да бъдат наказвани, като им се отнема финансирането, предаде Ройтерс.\r\n\t \r\n\tВътрешният министър Андрес Анвелт заяви, че подобен ход разделя Европа, а не я обединява.\r\n\t \r\n\t\"Не мисля, че каквото и да е наказване чрез бюджета или чрез някакво финансово наказание е добро, защото ние разбираме, че Европа е семейство от много различни страни\", каза той в интервю за Ройтерс по телефона от Талин.\r\n\t \r\n\t\"Трябва много да внимаваме в бъдеще да не развалим нещо. Нямаме нужда от повече напускания, това би направило ЕС по-слаб\", заяви Анвелт.\r\n\t \r\n\tЕстония за първи път ще поеме председателството на общността през втората половина на годината, а едно от големите предизвикателства ще бъде преодоляването на безизходицата по въпроса за имиграцията.\r\n\t \n\n\r\n\tИталия е гневна на страни като Полша и Унгария за това, че отказват да помогнат, като приемат част от африканските бежанци и мигранти, достигащи нейните брегове през Средиземно море, въпреки че се ползват от европейските средства, предоставяни от по-богатите държави.\r\n\t \r\n\tБлизо 1,7 милиона бежанци и мигранти са пристигнали в Европа от 2014 г., а общността е разкъсвана от разправии за това как да се реши въпросът. Острите разногласия подкопават единството между страните членки в момент, когато те имат голяма нужда от него, за да се справят с напускането на Великобритания.\r\n\t \r\n\tВеликобритания отговаря за около 15 процента от общия бюджет на ЕС, така че преговорите за бъдещото разпределение на финансовите средства ще бъдат по-трудни.\r\n\t \r\n\tАнвелт каза, че Естония ще се съсредоточи върху по-нататъшното затягане на външните граници на общността, надявайки се, че това в крайна сметка ще убеди Полша и Унгария да променят подхода си.\r\n\t \r\n\tИзточните членове изтъкват свързани със сигурността тревоги като основание за отказа си да приемат хора от предимно мюсюлманските страни в Близкия изток и Северна Африка, имайки предвид ислямистките нападения в Европа напоследък.\r\n\t \r\n\tАнвелт заяви, че Естония ще настоява за подобряване на базите данни и повишаване на взаимната свързаност между тях, което да помогне на правоприлагащите органи да се справят с въпросите по сигурността.\r\n\t \r\n\tПредвижда се създаване на система за предварително потвърждение за пътуване в ЕС и инструмент за влизане и излизане, за да се подобри проследяването на пътуващи с виза граждани на трети страни. Общността също така иска да подобри връзката между различните бази данни за управление на границите, правоприлагане и митнически контрол.\r\n\t \r\n\t\"Ако отправите ясно послание, че Европа наистина започва да променя политиката си по въпроса за външните граници . . . би било много по-лесно да се вземат решения за вътрешната политика\", каза Анвелт.\r\n\t \r\n\t\"Системите на информационните технологии, използвани в областта на вътрешните работи и правосъдието са доста добър комплект от инструменти, който ЕС днес не използва достатъчно\", заяви той.\r\n\t \r\n\tВ миналото подобни идеи често са били блокирани в ЕС отчасти поради опасения, че такива могъщи инструменти могат да нарушат неприкосновеността на линия живот на гражданите. Според Анвелт това не се е оказало вярно за Естония.\r\n\t \r\n\tПо думите му друга идея, която привлича вниманието, е изземането на парите, които контрабандистите изкарват от трафика на бежанци и мигранти към Европа.\r\n\t \r\n\t\"Трябва да направим много повече за проследяване на тези пари. За тази цел имаме нужда от системи на информационни технологии, подходящи за 21 век\", каза Анвелт.", "date": "12:57 | 15 юни 2017 | ", "title": "Естония е против лишаването от финансиране като санкция за отказ от приемане на бежанци"}
{"url": "http://www.mediapool.bg/parlamentat-othvarli-na-parvo-chetene-mazhoritarniya-vot-na-gerb-news265293.html", "text": "Парламентът отхвърли на първо четене въвеждането на мажоритарната система. Предложението за промяна в Изборния кодекс беше направено от парламентарната група на ГЕРБ, \r\n\t\r\n\tИзменението в изборния закон предвиждаше въвеждане на мажоритарна система в два тура и разделяне на страната на 240 едномандатни района. Според проекта обаче прерайонирането на страната трябва да бъде извършено от президента.\r\n\t \r\n\tВ пленарната зала гласуваха 220 народни представители, \"за\" бяха 98 депутати от ГЕРБ, Воля и един независим, а против - 121 от БСП, Обединени Патриоти и ДПС.\r\n\t \n\n\r\n\tВъв вторник по време на заседанието на правната комисия представителите на Движението за права и свободи подкрепиха текстовете, но ден по-късно то се върна към обичайната си партийна позиция – против мажоритарния вот.\r\n\tСрещу обясненията от страна на ГЕРБ, че със законопроекта се отговаря на исканията на суверена, изразени в референдум, социалистите, ДПС и патриотите противопоставиха аргументите, че така ще се стимулира купуването на гласове, в парламента няма да има ясни мнозинства, ще се размие партийната отговорност, а местните феодали ще имат свои представители в НС и повече влияние.\r\n\tДепутатите от различни парламентарни групи обвиниха ГЕРБ, че внася проекта, знаейки, че никой няма да го подкрепи, а по този начин формацията иска да се хареса на избирателите. В залата дори се чуха призиви към останалите групи да подкрепят проекта, за да се види как ГЕРБ сами ще излязат от пленарна зала, за да не бъде достигнато необходимото мнозинство.\r\n\tМеждувременно в дебата се стигна до там от ДПС, които традиционно винаги са изказвали аргументи срещу преференциалния вот, да го защитават, а Волен Сидеров да предупреждава, че в мажоритарни избори е възможен евентуален превес на антиевропейски и антинатовски настроения.\r\n\tВ крайна сметка след гласуване и прегласуване, парламентът отхвърли на първо четене проекта. Очаква се БСП да внесе свои предложения за нов Изборен кодекс, които да регламентират въвеждането на смесена пропорционална и мажоритарна система, по германски модел.\r\n\t \r\n\tМеждувременно парламентът отхвърли и проекта на ДПС за промяна на Изборния кодекс, който допускаше агитацията на майчин език, предвиждаше премахване на квадратчето \"не подкрепям никого\" и задължителното гласуване, плюс връщане на старите правила за вота в чужбина. Освен това се предлагаше премахване на дублирането между номера на кандидат и номера на партийната бюлетина. Тези предложения бяха подкрепени от 24 депутати от ДПС, 113 бяха против, 69 се въздържаха - 63-ма от тях от ГЕРБ.\r\n\t \r\n\tДебатът\r\n\t \r\n\t\r\n\t \r\n\t\r\n\t \r\n\tТой обаче пропусна факта, че много българи не участваха в референдума, за да не мине той границата на активност, която го прави задължителен.\r\n\t \r\n\tДепутати от левицата атакуваха предложението с познати аргументи - че мажоритарната система води до по-малко представителност, че подобна система в два тура има едва в няколко държави по света, предимно африкански, че и сега законът позволява да се гласува за личности.\r\n\t \r\n\tСидеров: Ако мажоритарно избраните поискат да напуснем ЕС и НАТО?\r\n\t \r\n\t\"Предизборната кампания ще е фрагментирана, това я прави по-скъпа и увеличава опасността от купуване на гласове. Намаляването на държавната субсидия на партиите ще засили участието на корпоративните интереси, и то на местно ниво\", отбеляза правистът от левицата Филип Попов. \"Ще влязат 2/3 политически неангажирани и безотговорни депутати. Трудно ще се поддават на партийна дисциплина, ще скачат от групичка в групичка, няма да имат състоятелна политика\", добави той.\r\n\t \r\n\tЛидерът на \"Атака\" Волен Сидеров, макар и коалиционен партньор на ГЕРБ чрез \"Обединените патриоти\", също се изказа остро срещу мажоритарния вот.\r\n\t \r\n\t\"Политическият живот в България се основава на принципите на плурализма. Около референдума се внушаваше на хората, че партиите са нещо лошо. Ако някой смята, че е по-добре да има анархия, да излезе и да го каже ясно. Дали ще е член на шоупрограма - да излезе и да го каже ясно, не да се позовава ясно на 2,5 млн българи, които са гласували без разяснение. Всички политолози излязоха след референдума, хората се подлъгаха от некоректната кампания\", заяви Сидеров.\r\n\t \r\n\tИ добави тезата си от вчера - че с мажоритарна система може лесно да влезе мнозинство, което да изкара България от ЕС и НАТО, да дойдат депутати, които да са против евроатлантическата ни ориентация и даже да поискат страната ни да завие към Евразийския съюз.\r\n\t \r\n\t\"О, ужас - а вашите либерални, социалдемократически, християндемократски алианси в Евросъюза ще изреват като бяла мечка в топло време. Замислихте ли се каква врата отваряте, като подкрепяте такъв мажоритарен вот?\", запита той. \"Да говориш против политиците не е конструктивно, не е полезно за хората, за обществото\", добави някогашният антисистемен играч.\r\n\t \r\n\tДепутатката от \"Воля\" Кръстина Таскова отвърна на Сидеров, че \"избирателите са изморени от огромната пропаст между политиците и народа\". \"Затова искат мажоритарен вот. И Сидеров бе обещал 300 лв пенсия, народът над всичко, сега обаче властта е всичко\", каза Таскова.\r\n\t \r\n\tРеч държа и парламентаристът от ГЕРБ Георги Марков, който както обикновено посочи за пример премиера на Унгария Виктор Орбан. По думите на Марков \"Орбан може да прави толкова неща за народа си, защото има мнозинство, взето с мажоритарен вот\".\r\n\t \r\n\tВъпреки това Марков разкритикува съпартийците си, че са вменили прерайонирането на президента. И напомни, че при избора на ВНС то е правено от държавния глава, защото той тогава е имал повече правомощия.\r\n\t \r\n\tПрезидентът: Парламентът да не бяга от отговорност за районирането\r\n\t \r\n\tПо същото време такава теза изказа и държавният глава Румен Радев от Варна. \"Депутатите, които предлагат администрацията на държавния глава да направи районирането при евентуални мажоритарни избори, да не бягат от отговорност. И да се държат като депутати в парламентарна република\", каза той.\r\n\t \r\n\t\"Нека тези, които предлагат такова едно райониране да извърши президентството, да не бягат от своята отговорност. Това би означавало, че те си представят, че България е президентска република. България е парламентарна република”, изтъкна Румен Радев, като благодари за доверието.\r\n\tТой припомни, че президентът има ясни правомощия и ангажименти към изборния процес и те са регламентирани в конституцията.\r\n\t \r\n\t\"Не мисля, че с този закон трябва да се променят правомощията на президента. По конституция той няма нито правомощия, нито капацитета, като институция, да извърши такова райониране. Това иска много задълбочени експертни способности, с каквито президентството не разполага\", каза държавният глава.\r\n\t \r\n\tГЕРБ обвинени в блъф\r\n\t \r\n\t\"ДПС се отказва от собствените, партийните интереси, и застава зад националните интереси\", каза от своя страна депутатът Рамадан Аталай.\r\n\t \r\n\tПо думите му, ако останалите партии декларират, че ще подкрепят проекта на ГЕРБ, хората на Борисов сами ще напуснат пленарната зала, за да не се събере необходимото за приемането му мнозинство.\r\n\t \r\n\tЛидерът на парламентарната група на ГЕРБ Цветан Цветанов се включи дебата едва след почивката, като отбеляза, че ГЕРБ вече са правили избори в частично мажоритарен вот - през 2009 г, когато за пръв път влязоха в Народното събрание. Тогава системата бе променена по искане на президента Първанов и наред с пропорционалните депутати имаше 31 мажоритарни избраника.\r\n\t \r\n\t\"Когато участвахме за пръв път на избори, имаше смесена система. През 2009 година се видя, че хората имат нужда от тази система\", заяви той. \"Обществото е задало съответните въпроси, на които трябва да отговорим. Ние достатъчно сме им дали възможност да изберат това, което желаят.\"\r\n\t \r\n\tВеселин Марешки, който уж подкрепяше мажоритарния вот на ГЕРБ, и гласува \"за\", всъщност атакува ГЕРБ в дебата.\r\n\t \r\n\t\"След седмица-две ще бъде внесен друг закон, също за 100% мажоритарна система, който няма недъзите на този. Ще продължавате ли да твърдите, че трябва да се вслушаме във волята на тези 2,5 млн. български избиратели? Лошо е сега да опорочим една хубава идея, вие сте глупави, има изследване, че някои хора не подкрепят тази идея. Те разбраха, че е глупава и неработеща. Малко след изборите в България имаше избори в САЩ, след това имаше избори в „Младост“, преди недалеко имаше избори във Франция. И всички тези избори потвърдиха, че има една вълна на негодувание срещу статуквото\", каза Марешки в изказването, в което ту атакуваше мажоритарната система, ту я защитаваше, ту се заканваше да внесе друг проект.\r\n\t \r\n\tВ крайна сметка той заключи, че въпросът за мажоритарната система не е приключил.\r\n\t \r\n\tСлави Трифонов: На зла круша – зъл прът\r\n\t \r\n\tСлед като парламентът отхвърли законопроекта, очаквано шоуменът Слави Трифонов изпрати поредното отворено писмо до парламента.\r\n\t \r\n\tВ него той твърди, че депутатите са суспендирали конституцията. \"В конституцията пише, че цялата власт произтича от народа и народът упражнява властта си и пряко. На референдума народът пряко упражни властта си. Пряко изрази волята си. Днес депутатите не признаха тази воля и практически извършиха държавен преврат. От днес ние не живеем в демократична държава\", твърди той.\r\n\t \r\n\tТрифонов пропуска факта, че по закон резултатът от референдума не е задължителен за парламента заради но-слабото от изискваното участие.\r\n\t \r\n\t\"От днес ние живеем в някаква уродлива форма на партийна аристокрация. Аристокрация, която живее и управлява с една единствена цел – собственото си благо. Това са фактите. И ние трябва да ги осъзнаем. В европейската история обаче аристокрацията винаги е била изхвърляна от властта. Дали по мирен път или с революция - няма значение. Ние също ще изминем този път. Ще има възмездие\", казва още Трифонов.\r\n\t \r\n\tПо думите му историята е показала, че българският народ е мъдър. Затова и водещият завършва писмото си многозначително с две поговорки: “Каквото повикало - такова се обадило\" и “На зла круша – зъл прът.”", "date": " | 13:02 | 15 юни 2017 | ", "title": "Парламентът отхвърли на първо четене мажоритарния вот на ГЕРБ"}
{"url": "http://www.mediapool.bg/broyat-na-zhertvite-ot-pozhara-v-london-raste-news265294.html", "text": "Броят на жертвите на пожара в лондонския жилищен блок \"Гренфел тауър\" достигна 17 и се очаква още да се увеличава, съобщи лондонската полиция, цитирана от ДПА.\r\n\t \r\n\t\"За съжаление, мога да потвърдя, че броят на загиналите е вече 17\", заяви шефът й Стюарт Кънди. \"Все още много хора се лекуват в болници\", а 17 от общо 37 ранени са в интензивно отделение.\r\n\t \r\n\tМнозина, смятани за изчезнали, все още се издирват, което означава, че броят на жертвите може да нарасне.\r\n\t \r\n\tПламъците обхванаха 24-етажната сграда в Западен Лондон рано сутринта вчера. Пожарникарите са спасили 65 души от горящата сграда, отбелязва Ройтерс. Блокът е построен през 1974 г. и има 120 апартамента. Смята се, че в него са живеели около 600 души.\r\n\t \n\n\r\n\tСред приетите в болница 78 души 18 са в критично състояние, а много хора са в неизвестност, което поражда опасения, че броят на загиналите ще се увеличи.\r\n\t \r\n\t\"Води се сложна издирвателна операция, която ще трае няколко дни\", каза представителят на лондонската полиция Стюарт Кънди, който обаче не очаква да бъдат намерени други оцелели.\r\n\t\r\n\tНачалничката на лондонската пожарна Дани Котън заяви, че огнеборците са травматизирани от унищожението, на което са станали свидетели при пожара. \"Обичаме да мислим за себе си като за корави и сурови хора и герои - и те са герои, но имат и чувства, напълно смазани са\", каза тя.\r\n\t \r\n\tКотън заяви, че отзовалите се служители на пожарната са видели хора да скачат от прозорците и да хвърлят деца от тях. \"Това беше най-лошото нещо, което съм виждала някога\", добави тя, цитирана от ДПА.\r\n\t \r\n\tПожарникарите изгасиха последните пламъци и работят за обезопасяване на сградата, за да могат да продължат издирването на жертви. Цели семейства са изчезнали и е практически сигурно, че броят на жертвите ще нарасне, отбелязва АП. Котън заяви, че ще е истинско чудо, ако бъдат открити оцелели. По-късно тя съобщи, че в претърсването на останките от сградата ще участват и кучета.\r\n\t \r\n\tМащабна проучвателна операция обаче още не може да се организира поради опасност за живота на огнеборците. \"Някои вътрешни структури на конструкцията в момента се смятат за небезопасни\" и по горните етажи има малки огнища, обясни Котън.\r\n\t \r\n\tТереза Мей нареди пълно публично разследване\r\n\tБританската министър-председателка Тереза Мей разпореди пълно публично разследване на пожара. \"Сега хората искат отговори и са абсолютно прави, така че днес разпоредих пълно публично разследване на това бедствие. Трябва да знаем какво се е случило, нужно ни е обяснение за това. Хората заслужават отговори и разследването ще ги даде\", заяви Мей, цитирана от Ройтерс.\r\n\t \r\n\tДлъжни сме да гарантираме, че тази ужасна трагедия ще бъде най-щателно разследвана. Дължим това на семействата, на онези, които изгубиха любими хора, приятели и домовете си, добави Мей.\r\n\t \r\n\tБританската министър-председателка се срещна с пожарникари и местни жители близо до жилищния блок Гренфел тауър. На мястото на трагедията дойде и водачът на лейбъристката опозиция Джереми Корбин, който също призова за разследване.\r\n\t \r\n\tКметът на британската столица Садик Хан заяви, че иска пълно и независимо разследване на пожара и огласяване на междинен доклад за случилото се до края на лятото.\r\n\t \r\n\tЕлизабет Втора и принц Филип изразиха уважението си към лондонските пожарникари, чиято смелост е предотвратила загубата на повече човешки живот при пожара. Кралицата и херцогът на Единбург поздравиха и доброволците, оказващи подкрепа на десетките пострадали от бедствието.\r\n\t \r\n\tПричините и отговорността за пожара\r\n\t \r\n\tПричината за пожара остава неизвестна, но жителите на блока са гневни заради множеството пропуски в поддръжката му. Те обвиниха за пожара тежките според тях пропуски на фирмата, която поддържа сградата.\r\n\t \r\n\t\"90 процента от жителите подписаха в края на 2015 г. оплакване от лошата работа на фирмата, която отговаря за поддръжката на блока\", подчерта Дейвид Колинс, председател на сдружението на жителите до октомври м.г.\r\n\t \r\n\t\"Чух, че някои противопожарни аларми не са работели, не се учудвам. Шокиран съм, разстроен съм, но не и учуден\", каза той.\r\n\t \r\n\tКолинс хвърли вина и върху местните власти на район Кенсингтън и Челси, като заяви, че сдружението на жителите напразно се е опитало да ги убеди да проведат независимо разследване.\r\n\t \r\n\tДокументи онлайн отпреди около година показват, че колектив от жители многократно се е оплакал от състоянието на сградата и от рисковете от пожар, споменавайки конкретно проблеми с осветлението и с аварийните изходи.\r\n\t \r\n\tДържавната институция \"Кенсингтън енд Челси тенант мениджмънт организейшън\", която стопанисва блока, призна в изявление, че \"е в течение на отдавна изразяваните безпокойства на жителите\". \"Твърде рано е да се правят предположения за причините за пожара\", добави тя.\r\n\t \r\n\tФирмата \"Райдън\", на която общината на Кенсингтън и Челси е възложила реновация на блока за близо 10 милиона евро, съобщи, че ремонтните дейности \"са минали през всички задължителни контроли за противопожарни норми и правила за безопасност\".\r\n\t \r\n\tСпоред редица жители на блока обаче именно реновационните дейности може да са изиграли роля в разпространението на пожара.\r\n\t \r\n\t45-годишният Салах Шебиуни, който успял да напусне сградата навреме, заяви, че е миришело \"на изгоряла пластмаса\" и заяви, че реновацията е била некачествена. \"Приличаше на метал. Мислех, че са направили нещо хубаво. Всъщност е било пластмаса\", каза той.\r\n\t \r\n\tСпоред доктор Ангъс Лоу, специалист по въпроса от Единбургския университет, материалът на външната облицовка до голяма степен е отговорен за бързината, с която пожарът се е разпространил.\r\n\t \r\n\tНовият началник на канцеларията на Тереза Мей и бивш министър на жилищното настаняване Гавин Баруел бе обвинен от левия таблоид \"Дейли мирър\", че е пренебрегнал доклад отпреди няколко години, в който се описват рисковете от пожар в сгради като пострадалия блок.\r\n\t \r\n\tКметът на Лондон Садик Хан призова \"да се дадат отговори\", а лидерът на опозиционните лейбъристи Джереми Корбин заяви, че част от отговорността се носи от мерките на правителството за бюджетни икономии. \"Ако лишавате местните власти от нужния им финансов ресурс, това е цената, която се плаща\", каза той.\r\n\t \r\n\tСобственикът на блока \"Кенсингтън енд Челси тенант мениджмънт организейшън\", както и извършилата реновацията строителна фирма \"Райдън\" отказаха да съобщят дали са били монтирани противопожарни бариери, които според експерти по жилищна сигурност трябва да се използват при смяна на облицовката на многоетажни сгради, предаде Ройтерс.\r\n\t \r\n\tТези бариери трябва да се поставят между изолационните панели, които са били монтирани по външната част на сградата като част от реновацията.\r\n\t \r\n\tВ документите на тези ремонтно-възстановителни дейности не се споменават противопожарни бариери.\r\n\t \r\n\tЮристи отказаха да дадат становище дали монтирането на такива противопожарни бариери е задължително по закон, отбелязва Ройтерс.\r\n\t \r\n\tЛондончани помагат на пострадалите\r\n\t \r\n\tЧрез платформи за набиране на средства и медии за пострадалите вече са събрани над един милион лири. Само с помощта на платформата ДжъстГивинг, поместила на сайта си две петиции, са събрани до тази сутрин 726 хил. лири (над 900 хил. долара).\r\n\t \r\n\tПовече от 438 хил. лири (557 хил. долара) са събрани по време на кампания, чийто инициатор е в. \"Лондон ивнинг стандард\". Още към 89 хил. лири (113 хил. долара) са събрани чрез платформата ГоуФъндМи.\r\n\t \r\n\tОбщинските власти са събрали за пострадалите още около 200 хиляди лири (255 хил. долара).\r\n\t \r\n\tСпоред авторите на петициите средствата ще се използват за подпомагане на останалите без подслон и на хората, изгубили близките си в пожара.", "date": "13:05 | 15 юни 2017 | ", "title": "Броят на жертвите от пожара в Лондон расте"}
{"url": "http://www.mediapool.bg/sasht-arestuvaha-blizo-200-irakski-migranti-za-deportirane-news265295.html", "text": "Американските имиграционни власти са арестували и определили за депортиране 199 иракски мигранти, предимно от района на Детройт, през последните три седмици, след като Багдад се съгласи да приема свои депортирани граждани като част от сделката за изваждане на страната от антиимиграционния указ на президента Доналд Тръмп, предаде Ройтерс.\r\n\t \r\n\tВ района на Детройт през уикенда са били арестувани 114 иракчани, още 85 - в други части на страната през последните няколко седмици, посочи говорителка на имиграционните власти.\r\n\t \r\n\tТова е част от усилията на администрацията на Тръмп да наложи по-строго изпълнение на имиграционните закони и да накара страните, които по-рано се съпротивляваха, да приемат обратно свои граждани, депортирани от САЩ.\r\n\t \r\n\tКампанията срещу иракските имигранти последва решението на американското правителство да извади Ирак от списъка на страните с предимно мюсюлманско население, попаднали в обхвата на новия антиимигрантски указ на Тръмп, издаден през март.\r\n\t \r\n\tСрещу по-голямата част от арестуваните са отправени криминални обвинения, включително за убийство, изнасилване, нападение, отвличане, кражба с взлом, наркотрафик и други престъпления, допълни говорителката.", "date": "13:14 | 15 юни 2017 | ", "title": "САЩ арестуваха близо 200 иракски мигранти за депортиране"}
{"url": "http://www.mediapool.bg/v-yaponiya-shte-se-nakazva-i-podgotovkata-za-teroristichni-napadeniya-news265296.html", "text": "Горната палата на японския парламент одобри законопроект за наказване на подготовката за терористични актове и други сериозни престъпления в организирани престъпни групи, предадоха световните агенции.\r\n\t\r\n\tЗаконопроектът предвижда затвор от две до пет години за лица, уличени в практическа подготовка за терористични актове или за сериозни организирани престъпления. Става дума за събиране с такава цел на оръжия, финансови средства или материали, предварително изучаване на места за потенциални масови убийства, вземане на заложници, отвличане на транспортни средства с пътници и други - общо 277 престъпления.\r\n\t \r\n\tПроектът обхваща и подготовката на престъпления, за които в Япония се предвижда смъртно наказание или над 10 години затвор.\r\n\t \r\n\tПред парламента стотици хора протестираха, посоча ДПА.\r\n\t \r\n\tМиналата седмица премиерът Шиндзо Абе подчерта необходимостта законът да бъде приет, посочвайки, че като домакин на олимпийските игри през 2020 г. Япония носи отговорността да вземе всички възможно мерки за борба с тероризма.\r\n\t \n\n\r\n\tПротивници на законодателството твърдят, че то ще доведе до засилване на наблюдението на гражданите от страна на властите и може да застраши гражданските свободи.\r\n\t \r\n\tСпоред правителството на Абе законът е необходими и за да бъде ратифицирана конвенцията на ООН за борба с организираната престъпност.\r\n\t \r\n\t \r\n\tЗаконопроектът бе приет от долната камара на японския парламент в средата на май.", "date": "13:22 | 15 юни 2017 | ", "title": "В Япония ще се наказва и подготовката за терористични нападения"}
{"url": "http://www.mediapool.bg/sasht-prodavat-na-katar-iztrebiteli-f-15-za-12-miliarda-dolara-news265297.html", "text": "Министерството на отбраната на САЩ приключи сделка за продажбата на изтребители F-15 на Катар, предаде ДПА.\r\n\t \r\n\tАмериканският министър на отбраната Джеймс Матис подписа договора на стойност 12 милиарда долара заедно с катарския си колега Халид ал Атия, съобщи Пентагонът.\r\n\t \r\n\tДържавният департамент одобри продажбата през ноември миналата година.\r\n\t \r\n\tСделката бе завършена на фона на напрежението между Катар и негови съседи от Залива, които го обвиняват, че подкрепя тероризма. Подобни критики бяха отправени и от американския президент Доналд Тръмп, отбелязва Ройтерс.\r\n\t \r\n\tСпоред Блумбърг Доха купува 36 изтребителя.", "date": "13:26 | 15 юни 2017 | ", "title": "САЩ продават на Катар изтребители F-15 за 12 милиарда долара"}
{"url": "http://www.mediapool.bg/roumingat-v-evropa-otide-v-istoriyata-news265298.html", "text": "Таксите за роуминг, плащани досега от гражданите на Европейския съюз при пътуване в Европа, остават история. От 15 юни отпада надценката при мобилните разговори, изплащането на кратки текстови съобщения и интернет сърфирането от територията на друга европейска държава.\r\n\t\"Премахването на таксите за роуминг е едно от най-големите и най-осезаемите успехи на ЕС\", заявиха лидерите на европейските институции - Европарламента, Европейската комисия и Съветът на Европа.\r\n\t\"Когато европейските граждани отидат на почивка това лято, ще могат да се радват на свободата да поддържат връзка и да използват интернет по същия начин, както у дома. ЕС ни носи чисто практически улеснения\", заяви малтийският министър на конкурентоспособността, дигитализацията и морските въпроси Емануел Малиям, след като в края на април бе изпълнено последното изискване за премахването на таксите за мобилен роуминг.\r\n\tРоуминг без заплащане на допълнителни такси или роуминг \"като у дома\" е за тези, които живеят в Европа и пътуват в други страни от ЕС по работа или за удоволствие. Скоро след днешния 15 юни той ще бъде въведен и в Исландия, Лихтенщайн и Норвегия.\r\n\tРоумингът \"като у дома\" цели да улесни комуникацията по време на пътуване. Той няма за цел да позволи постоянен роуминг, т.е. клиентът да сключи абонамент в страната, в която това е най-евтино, и да го ползва за роуминг услуги в собствената си страна.\r\n\tЗа абонаментните планове с неограничен пренос на данни и предплатените карти важат специални правила, затова най-добре е всеки потребител да провери при своя доставчик на телекомуникационни услуги промените при неговия конкретен абонаментен план.\r\n\tСпоред правилата всеки съществуващ договор, включващ услугата роуминг, автоматично се превръща в договор за \"роуминг като у дома\". В случай че някои оператори използват неправомерни практики, отговорност на националните регулатори е да ги накарат да спазват правилата. Но при всички положения хората трябва да могат да се откажат от своите договори, без каквито и да е финансови неустойки.\r\n\tЕвропейската комисия съветва всеки гражданин, който смята, че има нередности, да сезира регулаторните органи в неговата държава. За България това са Комисията за регулиране на съобщенията и Комисията за защита на потребителите.\r\n\tОтсрочка за отпадането на таксата за роуминг са получили 24 телекомуникационни компании от Финландия, Естония и Литва, тъй като са доказали, че отпадането на роуминг надценките ще им докара над 3 процента загуба на печалбата. В Полша също се очакват такива действия, но от ЕК уверяват, че като цяло това няма да засегне отпадането на роуминг таксите, прредаде.\r\n\tНяма информация телекомите в България да са искали отсрочка, посочи говорителят на Европейската комисия по цифровата икономика Натали Вандищат. Тя припомни, че са предвидени и мерки срещу злоупотреби с премахването на таксите.\r\n\tТрите български мобилни оператора вече обявиха въведените промени при таксуването на роуминг услугите според видовете абонаментни планове с условията, които трябва да покриват клиентите, за да се гарантира, че няма да се злоупотребява с отпадането на таксите. Корекциите в общите условия на \"Мобилтел\", \"Теленор\" и \"Виваком\" са публикувани на сайтовете им.", "date": "13:26 | 15 юни 2017 | ", "title": "Роумингът в Европа отиде в историята"}
{"url": "http://www.mediapool.bg/cheshkiyat-premier-podava-ostavka-kato-lider-na-sotsialdemokraticheskata-partiya-news265299.html", "text": "Чешкият премиер Бохуслав Соботка обяви решението си да се оттегли от лидерския пост на Чешката социалдемократическа партия (ЧСДП) на фона на спадащата подкрепя за партията преди изборите през октомври, предадоха Асошиейтед прес и ДПА.\r\n\t \r\n\tРъководството на партията ще бъде поето от заместника на Соботка и министър на вътрешните работи Милан Хованец, който е известен с антимигрантските си позиции.\r\n\t \r\n\tВъншният министър Лубомир Заоралек ще поеме отговорността за предизборната кампания.\r\n\t \r\n\tКато лидер за изборите се сочи центристкото движение \"Действие на недоволните граждани 2011\" (АНО) АНО на милиардера Андрей Бабиш, което е част от управляващата коалиция.\r\n\tБабиш определи решението на Соботка като \"отчаян\" ход.\r\n\t \n\n\r\n\tСоботка ще остане на премиерския пост до изборите.", "date": "13:29 | 15 юни 2017 | ", "title": "Чешкият премиер подава оставка като лидер на социалдемократическата партия"}
{"url": "http://www.mediapool.bg/nad-70-ot-tarseneto-na-ofis-ploshti-se-generira-ot-autsorsing-industriyata-news265300.html", "text": "Над 70% от търсенето на офис площи под наем е генерирано от аутсорсинг индустрията. Това показват данните на консултантската компания за бизнес имоти \"Фортън\", която е стратегически партньор на \"Кушман и Уейкфилд\" (Cushman&Wakefield) за България и Македония.\r\n\tДружествата от сектора на изнесените услуги остават ключов фактор на наемния пазар на офиси, следвани от фармацевтичните компании и финансовия сектор.\r\n\tТърсенето от страна на аутсорсинг бизнеса е продиктувано от разрастването на операциите и обезпечаване на бъдещи разширения. Това се потвърждава и от данните на Българската аутсорсинг асоциация, според която приносът на тази индустрия за 2015 е 3.4% от брутния вътрешен продукт на страната, а прогнозата е до 2020 г. този дял да нарасне до 6%.\r\n\tТърсенето на площи от аутсорсинг бизнеса е насочено както към София, така и към големите градове на страната за позициониране на втори офис.\r\n\tТази година фокусът на индустрията е върху Бургас, който бе отличен през 2016 г. като \"Град с най-голям потенциал за аутсорсинг растеж\". Към момента обаче има само една изградена офис сграда от най-висок клас в морския град, която отговаря на изискванията на аутсорсинг индустрията.\r\n\t\"Свидетели сме на това как технологичният бум променя средата около нас и инвеститорите в офис площи трябва да се съобразяват с това. Тенденции като работата от вкъщи, липсата на фиксирано работно място и гъвкавото вътрешно разпределение на офисите, ще стават все по-забележими на пазара\", коментира Михаела Лашова, изпълнителен директор на \"Фортън\". Тя посочи, че нарастват изискванията на наемателите към енергийната ефективност и оползотворяването на ресурсите, тъй като самата корпоративна култура се променя.", "date": "13:31 | 15 юни 2017 | ", "title": "Над 70% от търсенето на офис площи се генерира от аутсорсинг индустрията"}
{"url": "http://www.mediapool.bg/prezidentat-zashtiti-savetnika-si-s-hitleristkite-mustachki-news265301.html", "text": "\"Абсурдно е окарикатуряването на Хитлер да бъде приравнявано с флирта с нацизма\", заяви президентът Румен Радев в четвъртък.\r\n\t \r\n\tПо този начин той отклони исканията за оставка на секретаря му по антикорупционни въпроси Пламен Узунов, който се оказа поредният любител на шеги с нацистки привкус. Въпреки че Радев категорично заклейми аналогичните случаи, в които главни герои бяха кадри на „патриотите“ в изпълнителната власт, сега той отказа да заеме подобна позиция и омаловажи случая.\r\n\t \r\n\t\"Г-н Узунов много ясно изложи обстоятелствата по този случай. Спомняте си, че на 9 май излязох със становище, отбелязах победата над нацизма и почетох жертвите, милионите жертви на нацизма. Тези политици, които сега искат оставката на г-н Узунов и то с манипулативни аргументи, тогава се направиха, че такава дата не съществува“, коментира държавният глава.\n\n\r\n\t \r\n\tУзунов обясни, че публикуваните от предаването \"Господари на ефира\", снимки са от новогодишно парти през 2003 година с приятели, превърнало се в маскарад.\r\n\t\r\n\t\"Първо трябваше да облека костюм на медицинска сестра, но той не ми стана и сега съжалявам за това\", каза Узунов.\r\n\t \r\n\tСлед това му дали костюма на Хитлер и той нямал притеснения, защото това било окарикатуряване на фюрера.\r\n\t \r\n\tСнимките с Узунов се появиха седмици след скандала със зам.-министъра на регионалното развитие Павел Тенев, който подаде оставка на третия ден след назначението си, когато бе публикувана негова снимка с нацистки поздрав с изпъната ръка край восъчни фигури на нацисти в музея \"Гревен\" в Париж. Неговото обяснение (че се е снимал в „подходяща“ на контекста поза с всяка фигура в музея) по същество е точно толкова валидно, колкото и обяснението на Узунов.\r\n\t \r\n\tВеднага след Тенев „изгърмя“ още един \"патриотичен\" кадър във властта – шефът на социалната дирекция в Министерството на отбраната Иво Антонов. Премиерът Бойко Борисов поиска отстраняването му заради негова стара снимка пред германски танк \"Майбах\" с протегната за нацистки поздрав ръка, но военният министър Красимир Каракачанов го защити и все още не го е уволнил.\r\n\t \r\n\tПрезидентът Радев взе специално отношение по темата, настоявайки за извинения от всички замесени в нацисткия скандал политици. На 20 май той каза, че оставката е въпрос на морален избор.", "date": "13:47 | 15 юни 2017 | ", "title": "Президентът защити съветника си с хитлеристките мустачки"}
{"url": "http://www.mediapool.bg/optimizirat-se-113-administrativni-uslugi-za-biznesa-news265302.html", "text": "Ще бъдат оптимизирани или ще отпаднат 113 административни услуги с цел облекчаване на административната тежест за бизнеса. Това се прави във връзка с поетите ангажименти от министъра на икономиката Емил Караниколов, съобщиха от ресорното ведомство.\r\n\tСлед направен анализ се предвижда промяна в 60% от услугите, предоставяни от Министерството на икономиката и агенциите към него. Промяната включва отпадане на услуги, намаляване на изискуемите документи, намаляване на такси, съкращаване на срокове и служебно предоставяне на информация.\r\n\tНамалението на таксите се очаква да спести на бизнеса около 200 хил. лв. годишно. Оптимизацията на услуги предвижда намаляването на изискваните от бизнеса документи, съкращаване на сроковете и плащане на услугите по банков път или ПОС терминали.\r\n\t \r\n\tАнализът е обхванал общо 187 услуги, предоставяни към момента от Министерството на икономиката и подопечните му агенции. Предложени са промени в 113 от тях - 67 броя такси са предложени за намаляване, а за 21 услуги таксата напълно ще  отпадне.\r\n\tЗа намаляване на изискуемите документи са предложени 15  услуги и режими, други 8 от услугите и режимите  напълно ще отпаднат.\r\n\tСроковете предложени за намаляване са 23, а служебно предоставяне на изискуемите документи са 14 на брой.", "date": "13:51 | 15 юни 2017 | ", "title": "Оптимизират се 113 административни услуги за бизнеса"}
{"url": "http://www.mediapool.bg/avstriyskite-sotsialdemokrati-obmislyat-koalitsiya-s-krainata-desnitsa-news265320.html", "text": "Управляващата Австрийска социалдемократическа партия (АСДП) е разработила проект за евентуална коалиция с крайнодясната Австрийска партия на свободата (АПС) след предстоящите избори през октомври с цел да разшири политическите си варианти, предадоха ДПА и Ройтерс.\r\n\t \r\n\tАвстрийската социалдемократическа партия на канцлера Кристиан Керн създаде \"компас на ценностите\", които ще изисква от всеки потенциален коалиционен партньор. Това на практика означава отказ от възприетата преди 30 години политика да не се коалира с АПС, отбелязва ДПА.\r\n\t \r\n\tСедемте основни принципа, издигнати от АСДП, включват ангажимент към членството на Австрия в ЕС, към човешките права и равенството между половете.\r\n\t \r\n\tКерн заяви, че е малко вероятно АПС да промени позициите си, за да спази тези условия, посочвайки, че крайната десница се противопоставя на политики като интеграцията на чужденци и увеличаването на броя на детските градини, за да може повече жени да работят.\r\n\t \n\n\r\n\tОсвен това членовете на АСДП ще имат право да одобрят всяка коалиция, която партията им реши да сключи.\r\n\t \r\n\tПравилото на АСДП да не се преговаря с крайнодесните ограничаваше възможността й за преговори след предишни избори, подчерта Керн.", "date": "15:49 | 15 юни 2017 | ", "title": "Австрийските социалдемократи обмислят коалиция с крайната десница"}
{"url": "http://www.mediapool.bg/berlin-predvizhda-vzemane-na-otpechatatsi-ot-6-godishni-detsa-i-chetene-na-lichni-saobshteniya-news265321.html", "text": "Германия планира нов закон, който ще даде на властите правото да четат лични съобщения и да снемат отпечатъци от пръстите на 6-годишни деца, заяви вътрешният министър Томас де Мезиер, цитиран от Ройтерс, след среща на министри.\r\n\t \r\n\tМинистри от централното правителство и федерални провинции заявиха, че криптираните системи за съобщения като УотсАп и Сайнъл позволяват на екстремисти и престъпници да избегнат традиционните методи за наблюдение. \"Не можем да позволим да има области, които са практически извън закона\", заяви Де Мезиер в източногерманския град Дрезден.\r\n\t \r\n\tЕкстремистките нападения във Франция, Германия и Великобритания подтикнаха европейски правителства да засилят наблюдението на заподозрени екстремисти. Великобритания предложи фирмите, предоставящи изпращане на съобщения, да бъдат принудени да дадат достъп на властите до кодираните послания. Сред опциите, които се обмислят в Германия, е инсталиране на софтуер на телефоните, който да изпраща съобщенията, преди те да бъдат зашифровани. В момента това е незаконно.\r\n\t \r\n\tАвстрия също планира да приеме закони, които да улеснят следенето на кодирани съобщения, както и да изгради мрежа от камери, които да разчитат номерата на превозните средства.\r\n\t \r\n\tСигурността се изкачи високо в политическия дневен ред след нападението срещу коледен базар в Берлин миналата година, при което загинаха 12 души, както и на фона на опитите на Германия да интегрира хиляди бежанци. Ройтерс припомня, че в страната предстоят избори, на които канцлерът Ангела Меркел ще се бори за четвърти мандат.\r\n\t \n\n\r\n\tОсвен това министрите приеха да намалят възрастовото ограничение за снемане на отпечатъци от непълнолетни и малолетни от 14 на 6 години в случаите на кандидати за убежище. Вътрешният министър на германската провинция Бавария Йоахим Херман заяви на 3 юни, че иска силите за сигурност да получат разрешение да контролират децата. Херман е съюзник на Меркел, а неговата провинция е входен пункт за много бежанци, бягащи от войната в Близкия изток.\r\n\t \r\n\tПредложението му обаче се сблъска със силна съпротива в Германия, където спомените за шпионажа от нацистите и комунистите са все още силни, отбелязва Ройтерс.\r\n\t \r\n\tОсвен това министрите взеха решение за подобряване на комуникацията между множеството регионални и национални полицейски агенции в силно децентрализираната страна.", "date": "15:52 | 15 юни 2017 | ", "title": "Берлин предвижда вземане на отпечатъци от 6-годишни деца и четене на лични съобщения"}
{"url": "http://www.mediapool.bg/prezidentat-s-viziya-i-za-flota-balgarska-firma-da-vzeme-voennite-korabi-news265322.html", "text": "След като президентът Румен Радев вече седмици наред оказва натиск върху правителството да купи нови самолети \"Грипен\", в четвъртък той показа, че има визия и за друга многомилионна военна сделка. \r\n\t \r\n\tРадев заяви, че проектът за придобиване на два нови патрулни кораба, трябва да се развива с участието на българската отбранителна индустрия. \r\n\t \r\n\tТова означава морската индустрия, концентрирана във Варна, да има своето по-нататъшно развитие, каза Радев. \n\n\r\n\t \r\n\tВ същото време той коментира, че \"модернизация на армията не означава подмяна на едни оръжия с нови, по-съвременни такива, а включва и подмяна на нормативната база и нейното усъвършенстване, организационни промени и грижа за хората\". \r\n\t \r\n\tМиналия месец военният министър Красимир Каракачанов също коментира, че \"България може и трябва сама да произвежда кораби и бронирани машини\", но по същото време миналата година  в качеството си на депутат от Патриотичния фронт обяви, че може още сега да напише името на фирмата, която ще усвои основната част на парите за корабите, и да го сложи в плик, който да се отвори след като стане сделката.\r\n\t \r\n\tВторото правителство на ГЕРБ заложи над 2 млрд. лева за купуването на нови изтребители и кораби, но премиерът Бойко Борисов се обяви за преразглеждане на приоритетите и поиска да бъде гарантирано финансиране и за покупката на бронирани машини за Сухопътните войски. В крайна сметка Консултативният съвет по национална сигурност реши в рамките на вече предвидените средства да бъдат стартирани и трите проекта, като се търсят възможности изплащането им да се разсрочи за 15-20 години.\r\n\t \r\n\tПървоначално проектът за покупката на бронирани машини бе приоритетен, но по време на второто правителство на ГЕРБ той бе изненадващо изпреварен от този за нови патрулни кораби, който се очаква да излезе над 800 млн. лева. \r\n\t \r\n\tВ четвъртък зам.-началникът на отбраната генерал-лейтенант Пламен Атанасов съобщи, че и проектът за модернизация на Сухопътните войски е 99 процента готов. \r\n\t \r\n\t\"Очакваме в края на тази или в началото на следващата седмица да бъде внесен за разглеждане от Борда за управление на проекта, за да бъде обсъден от Министерския съвет и се надяваме максимално бързо да бъде гласуван от Народното събрание, за да започнат стъпките по реализирането му\", посочи той.\r\n\t \r\n\tБългария трудно може да си позволи да задвижи и трите проекта, което биха били изпитание и за държави с по-голям Брутен вътрешен продукт, затова изискват много ясна финансова рамка, каквато до момента няма. \r\n\t \r\n\tВ същото време военният министър Красимир Каракачанов сподели че се срамува, когато го питат каква е заплатата на българския войник и се осъмни в ефективността на реформите във въоръжените сили.\r\n\t \r\n\tФинансовият министър Владислав Горанов обаче на този етап е скептичен дали могат да се осигурят повече средства за военните. Основният проблем са заплатите на войниците, които са малко над 600 лева.\r\n\t \r\n\t\"В трудните времена, в които живеем, и при недоимъка в армията да служиш във въоръжените сили е героизъм. В армията служат хора с дух и не заради заплатата, а за каузата да защитават България. Лесно е да служиш в армия, в която има добро заплащане, модерна техника и всичко е като по филмите\", каза Каракачанов.\r\n\t \r\n\t\"В тези армии на наши партньори и конкуренти служат хора може би предимно заради финансовото заплащане. Героизъм обаче е да служиш в армия, в която десетилетия наред проблемите са пренебрегвани и след толкова реформи накрая се замисляме дали те бяха необходими и не попречиха ли на боеспособността”, допълни той.", "date": " | 16:04 | 15 юни 2017 | ", "title": "Президентът с визия и за флота: Българска фирма да вземе военните кораби"}
{"url": "http://www.mediapool.bg/evropeiskiyat-parlament-otne-deputatskiya-imunitet-na-marin-lyo-pen-news265324.html", "text": "Европейският парламент отне депутатския имунитет на водачката на френската крайна десница Марин Льо Пен по искане на френското правосъдие във връзка с дело за клевета, съобщи Франс прес.\r\n\t \r\n\tЕвродепутатите сметнаха, че няма причина да се подозира, че френската съдебна процедура е мотивирана от \"намерение да се навреди на парламентарната или политическата дейност на Марин льо Пен\" и одобриха отнемането на имунитета й.\r\n\t \r\n\tЛидерката на крайнодесния Национален фронт (НФ) е обвинена в клевета от кмета на град Ница, консерватора Кристиан Естрози. През май 2015 г. тя заяви, че той е финансирал Съюза на ислямските организации във Франция (преименуван днес на \"Френски мюсюлмани\"), който обхваща 250 организации и изповядва консервативен ислям, посредством умерени наеми за джамиите.\r\n\t \r\n\tНа журналистически въпрос: \"Естрози - съучастник на джихадисти?\", Марин льо Пен отговори, че \"когато някой помага на ислямисткия фундаментализъм да се установи, да се разпространява и да набира хора . . . някъде, в морално отношение той е донякъде съучастник\".\r\n\t \r\n\tТази процедура няма нищо общо с друго искане за отнемане на парламентарния имунитет на Марин льо Пен, също по искане на френското правосъдие до ЕП, но свързано с разследване за фиктивни назначения на парламентарни сътрудници от НФ. Това искане е в процес на проучване съгласно обичайната процедура.\r\n\t \n\n\r\n\tЛьо Пен не присъства на днешното гласуване за имунитета й, тъй като води кампания за втория тур на парламентарните избори, за който е в добри позиции в своя бастион - Енен-Бомон. Ако бъде избрана във френското Национално събрание, председателката на НФ ще трябва да се откаже от мястото си в Европарламента, където е депутат от 2004 г.\r\n\t \r\n\tВчера ЕП отне депутатския имунитет на бащата на крайнодясната лидерка, Жан-Мари льо Пен, почетен председател на НФ, подведен под отговорност заради изказване от август 2009 г., че в \"в основата на 90 процента от произшествията стои имигрант или човек с имигрантски произход\". Срещу него се води предварително разследване за публична клевета с расистки характер.", "date": "16:48 | 15 юни 2017 | ", "title": "Европейският парламент отне депутатския имунитет на Марин Льо Пен"}
{"url": "http://www.mediapool.bg/osem-mitnichari-sa-obvineni-za-koruptsiya-na-kulata-news265325.html", "text": "Осем от арестуваните служители на граничния пункт \"Кулата\" са обвинени за участие в организирана престъпна група за получаване на подкупи. В петък Специализираният наказателен съд ще решава дали да ги остави за постоянно в ареста.\r\n\tПреди два дни властите проведоха среднощна акция на граничния пункт и задържаха общо 23-ма митничари. При последвалите обиски в домовете и автомобилите на митничарите са намерени общо 158 000 лева, съобщиха от спецпрокуратурата.\r\n\tВ случая трябва да се има предвид, че на ГКПП \"Кулата\" работят общо 24 митничари. За да не бъде блокиран пунктът и за да заменят арестуваните, са били изпратени командировани митнически служители.", "date": "16:49 | 15 юни 2017 | ", "title": "Осем митничари са обвинени за корупция на \"Кулата\""}
{"url": "http://www.mediapool.bg/mvr-se-saglasi-da-vdigne-zaplatite-koga-i-s-kolko-ne-e-yasno-news265316.html", "text": "Зам.-министърът на вътрешните работи Стефан Балабанов постигна консенсус със Синдикалната федерация на служителите в МВР (СФСМВР) заплатите в системата да бъдат увеличени тази година.\r\n\tКога, с колко и дали увеличението ще бъде за всички служители обаче, засега не е ясно, защото предстоят преговори с финансовия министър Владислав Горанов и председателя на бюджетната комисия в парламента Менда Стоянова. За целта двамата ще бъдат поканени на следващото извънредно заседание на ведомствения Съвет за социално партньорство, обяви след неговото първо събиране в четвъртък Балабанов.\r\n\tКакто е известно, в началото на месеца от СФСМВР поставиха на управляващите ултиматум да увеличат полицейските заплати с 15% от 1 юли т.г., заплашвайки с \"взрив\" в системата. Впоследствие вътрешният министър Валентин Радев заяви, че разбира и е съгласен с искането, но засега \"не вижда\" аргументи за това.\r\n\t\"Обединихме се около темата, че заплатите на служителите в МВР трябва да бъдат увеличени. Предвиждаме на следващо извънредно заседание, което ще бъде скоро, да поканим министъра на финансите или негов заместник и председателя на бюджетната комисия, за да чуем от тях какви са възможностите на държавата, кога и с колко биха могли да се увеличат заплатите на служителите в МВР\", демонстрира значително по-смекчена позиция на ръководството Балабанов в четвъртък.\r\n\tТой уточни, че заедно с шефа на най-големия полицейски синдикат Валентин Попов и колегите му \"не сме хората, които могат да направят тези разчети в момента, но се обединихме около тезата, че такова увеличение е нужно\".\r\n\tБалабанов демонстрира желанието на МВР да тушира протестните нагласи на полицаите, отбелязвайки, че се надява \"до края на годината те да бъдат напълно преоборудвани с чисто ново облекло\", каквото не са получавали от 4-5 години.\r\n\t\"Съгласихме се, че е нужен нов закон за МВР, тъй като обстоятелствата в света, Европа, динамиката на събитията и на полицейската професия изискват такава промяна. Обединихме се около становището, че не е нужно тази година да кърпим 2-3 члена, догодина 4, а да направим изцяло нов Закон за МВР. В момента текат предложенията, които получаваме от структурите на МВР в страната за промяна на закона. Обобщаваме ги, след това ще ги коментираме и ще ги подложим на широко обществено обсъждане\", добави зам.-министърът.\r\n\tТой подчерта, че ще води преговорите със синдикатите в МВР така, че да не се стига до протести на униформени на улицата, защото \"всеки един изгубен час на протест на полицията е една ограбена, изнасилена баба, още едно дете, зарибено с наркотици, телефонен измамник, ограбен дом\".\r\n\t\"Ще се постараем полицаите да получат това, което искат. Ще решим заедно с финансовия министър или негов заместник. Желанието ми е да няма протести и ще се постарая да направя всичко възможно това да се случи\", обобщи нагласите си Балабанов.\r\n\tСлед него синдикалистът Валентин Попов също демонстрира смекчаване на позицията на СФСМВР, заявявайки, че е доволен, че \"по трите поставени от нас проблема, стигнахме до някакъв консенсус\".\r\n\t\"За нас беше важно Съветът за социално партньорство да стигне до решение, с което ще бъде запознат министърът, че е необходимо увеличение на основните заплати на служителките в МВР през тази година. Какъв да е размерът му, от кога да влезе в сила, дали да е еднакво за всички служители или да има някаква диференциация, са въпроси, по които може да разговаряме и преговаряме. За нас беше важно, че един преговорен процес започна с добър старт\", добави Попов, давайки да се разбере, че ултиматумът на профсъюза от 2 юни явно ще търпи промени.\r\n\tКато основен приоритет за полицаите той посочи изработването на поредния изцяло нов Закон за МВР. В досегашните си два управленски мандата ГЕРБ осъществи две мащабни реформи във ведомството, като първо наблегна на самостоятелността на ГДБОП, а след това опита да намали разходите на ведомството, прехвърляйки чиновниците към Закона за държавния служител. Това обаче предизвика нова вълна от недоволство в МВР, защото се оказа, че така някои служители на бюро получават чувствително повече от колегите си на терен.\r\n\t\"Съществуват текстове, които се нуждаят от спешен ремонт, за които се съгласихме да обсъдим на следващото заседание. Постигнахме съгласие също, че сядаме и започваме да изготвяме изцяло нов Закон за МВР, защото последният приет през юли 2014 г., само две от измененията и допълненията му, го направиха на практика нов закон. Освен това някои от тях бяха направени прибързано, в закона вече има много противоречия, не са засегнати въпроси, които нас като синдикати ни вълнуват. Това води до необходимостта от нов закон, а не да кърпим нещо, кърпено няколко пъти. Ще се надяваме на следващото заседание на съвета да чуем конкретни цифри, върху които да продължим преговорния процес\", добави шефът на полицейския синдикат.\r\n\tВлизайки в сговорчивия тон на зам.-министър Балабанов, Попов подчерта, че \"докато текат нормални преговори и има за какво да разговаряме, не можем да говорим за протести\". Все пак се закани, че в момента, в който синдикатите решат, че \"преговорите са се изчерпали и не може да се стигне до задоволителни и за двете страни решения, законът ни позволява и ни принуждава да излезем на протест\".\r\n\tТой допълни, че 1 юли все още стои като дата, от която заплатите в МВР трябва да бъдат увеличени \"с 15 – 20%\", но това може да бъде направено и със задна дата впоследствие – \"въпросът е да стигнем до решение, че това е възможно на практика\".\r\n\tЗасега обаче нито финансовият министър Владислав Горанов, нито шефката на парламентарната бюджетна комисия Менда Стоянова са коментирали дори хипотетичната възможност за увеличение на заплатите в системата на МВР.", "date": " | 16:55 | 15 юни 2017 | ", "title": "МВР се съгласи да вдигне заплатите, кога и с колко – не е ясно"}
{"url": "http://www.mediapool.bg/sedem-zaginali-pri-eksploziya-na-vhoda-na-detska-gradina-v-kitai-news265326.html", "text": "Седем души загинаха при експлозия на входа на детска градина в Източен Китай, съобщиха местните власти, цитирани от Асошиейтед прес.\r\n\t \r\n\t59 са ранени, предадоха Франс прес и ДПА, като се позоваха на китайската държавна телевизия.\r\n\t \r\n\tВ социални медии бяха публикувани снимки, за които се твърди, че са от мястото на инцидента. На тях се виждат деца и възрастни, които лежат на земята и някои от тях са окървавени.\r\n\t \r\n\tСпоред полицията експлозията е избухнала в 16.50 ч. (11.50 ч. по Гринуич) пред детска градина \"Чуансин\" в град Фънсян, в източната китайска провинция Цзянсу. Засега не е ясно дали взривът е бил причинен умишлено.\r\n\t \r\n\tВ. \"Сяндайкуайбао\" цитира на сайта си очевидец, според когото става въпрос за атака, при която като експлозив е била използвана бутилка с газ за готвене.\r\n\t \n\n\r\n\tВ Китай са били извършвани атаки срещу детски градини, очевидно с цел отмъщение, отбелязва Асошиейтед прес. Нападателите обикновено са били хора, озлобени срещу съседите си и обществото.\r\n\t \r\n\tКитай поддържа строг контрол над огнестрелните оръжия, поради което повечето от тези атаки бяха извършени с ножове, брадви или самоделни бомби, посочва още АП.", "date": "16:57 | 15 юни 2017 | ", "title": "Седем загинали при експлозия на входа на детска градина в Китай"}
{"url": "http://www.mediapool.bg/remont-na-novi-uchastatsi-na-trakiya-chetiri-godini-sled-puska-im-news265323.html", "text": "Четири години след окончателното завършване на магистрала \"Тракия\" започват ремонти по новите участъци за сметка на държавата. Активната лента за движение в отсечката между Пловдив и Бургас ще бъде преасфалтирана с 6 млн. лв. от бюджета, съобщи министърът на регионалното развитие Николай Нанков в Пловдив.\r\n\tПо същото време в София транспортният министър Ивайло Московски заяви, че очаква до края на годината Европейската комисия да одобри трасето на магистрала \"Струма\" през Кресненското дефиле и през 2018 г. да бъдат пуснати обществените поръчки за избор на изпълнител.\r\n\tИ тази година няма да има много пътни ремонти от републиканската мрежа заради обжалването на обществените поръчки. От 15 лота само три не се обжалват и тяхното изграждане започва в събота, каза регионалният министър. От пътната агенция , че започва и ремонтът на второкласния път Търговище – Разград.\r\n\tИзграждането на най-сложния участък от магистрала \"Струма\" през Кресненското дефиле, доизграждането на магистрала \"Хемус\", която е от съществено значение за развитието на Северна България, магистралата Русе - Велико Търново и работа по направлението Видин – Ботевград са основните транспортни приоритети, заяви зам.-министърът на регионалното развитие Малина Крумова на форум в София.\r\n\tПреасфалтирането на активната лента на магистрала \"Тракия\" между Пловдив и Бургас ще започне през септември, след края на активния летен сезон, уточни Нанков. Участъци от това трасе са осеяни с неравности и са на вълни.\r\n\tМиналата година от пътната агенция признаха, че повърхностният асфалтов слой на магистрала \"Тракия\" по средната лента за движение е за подмяна, а  се оказа засиленият тежкотоварен трафик.\r\n\tДопитване на Mediapool до пътни специалисти показа, че причините за деформациите на пътното платно по новоизградени отсечки са много и различни и зависят от конкретния случай. Основната е многократно увеличеният пътен трафик, за който българските магистрали и градски улици не са проектирани.\r\n\tДругите са , геоложки изненади, сбъркани асфалтови рецепти, късно навлизане на новите технологии и разбира се – строителство на най-ниска цена.\r\n\tТранспортният министър Ивайло Московски заяви, че най-важното през тази година е да бъдат изпълнени всички законови изисквания и да се намери решение за преминаване през най-критичните 20 км от магистрала \"Струма\" през Кресненското дефиле.\r\n\t\"Надявам се до края на годината да получим подкрепата на Европейската Комисия и от следващата година да започнем процедурата по избор на изпълнител и строителство, защото магистрала \"Струма\" има стратегическо значение за цяла Европа\", каза Московски.\r\n\tВ края на мандата си служебният министър на регионалното развитие Спас Попниколов , че е изпратена апликационната форма за строителството на надземните участъци от магистрала \"Струма\" за одобрение в Брюксел. Това са строящият се в момента участък между Кресна и Сандански (лот 3.3) и между \"Благоевград и Крупник\" (лот 3.1), чието строителство трябва да тръгне през август  на Нанков.\r\n\tТака за участъка между Крупник и Кресна (лот 3.2) се подготвя нова апликационна форма за одобрение на парите от Брюксел. Не е ясно обаче дали ЕК приема този подход, макар българските власти да твърдят, че това се прави по техен съвет.\r\n\tВ същото време има риск Брюксел да спре финансирането по програма \"Транспорт\" в края на годината, защото все още страната ни не е изпълнила предварително условие, което трябваше да е факт до края на 2016 г. Става въпрос за стратегия за развитие на транспортната инфраструктура до 2030 г. Московски съобщи, че се работи по въпроса и стратегията е навлязла в \"съгласувателна процедура\", чакат се мненията на другите министерства по нея.\r\n\tПрез тази година ще започнат само три от планираните 15 ремонта на участъци от републиканската пътна мрежа, които се финансират със средства от оперативна програма \"Региони в растеж\", съобщи Николай Нанков. \r\n\tПричината е обжалването на всички останали процедури, чиито изпълнители бяха избрани в края на миналата годината, допълни той. http://www.mediapool.bg/svarzvani-s-peevski-firmi-ne-vzeha-nito-edin-paten-remont-s-evropari-news258691.html Нанков не уточни строителството на кои отсечки тръгва в събота.\r\n\tОбщо 248 километра втори и трети клас пътища с прогнозна стойност от 152 млн. лв. бяха разиграни през 2016 г. в един търг, разделен на 15 обособени позиции. Първите седем победители бяха ясни на 9 ноември, а останалите 8 бяха определени на 29 декември 2016 г.\r\n\tИнтересът към търга беше голям. За 15-те обособени позиции бяха подадени общо 73 оферти от 45 кандидати – фирми и обединения. Наред с всички големи в пътния бранш, в търга участваха и регионални фирми. За разлика от подобни търгове през миналия програмен период, този път нямаше концентрация на поръчките в няколко компании.", "date": " | 16:06 | 15 юни 2017 | ", "title": "Ремонт на нови участъци на \"Тракия\" четири години след пуска им"}
{"url": "http://www.mediapool.bg/vtori-sondazh-za-neft-i-gaz-v-blok-han-asparuh-naesen-news265327.html", "text": "Вторият сондаж за търсене на нефт и природен газ в потенциалното находище в дълбоките води на Черно море \"Хан Аспарух\" се предвижда да бъде извършен през есента на 2017 г. Това съобщиха от Министерството на енергетиката  след като в четвъртък енергийният министър Теменужка Петкова и представители на тримата акционери в титуляра на разрешителното \"Тотал Е&П България“ подписаха допълнително споразумение към договора за търсене и проучване на нефт и природен газ в блока от над 14 хил. кв. км.\r\n\tТо се отнася за удължаването на разрешителното за търсене и проучване, което изтича на 13 септември 2017 г., но Министерският съвет разреши проучвателните дейности да продължат още 135 дни. Защо допълнителният срок е толкова кратък, при положение, че компанията можеше да поиска две години, не е ясно.\r\n\tПървият сондаж в проучвания терен, наречен \"Плошков-1\", бе извършен от април до август 2016 г. от изследователски кораб на американската фирма \"Нобъл Дрилинг Холдинг\". Два месеца по-късно френската \"Тотал\", която разработва обекта заедно с авствийската \"О Ем Ви\" и испанската \"Репсол\", обяви, че , но проучванията на пробите продължават.\r\n\tСега планираният втори сондаж, наречен \"Рубин-1\", трябва евентуално да потвърди наличието на въглеводородни ресурси и дали те се перспективни за добив.\r\n\tОт варненската регионална екоинспекция са излезли в края на май 2017 г. с решение, че инвестиционният проект за втория сондаж в терена не се нуждае от извършването на оценка за въздействието му върху околната среда.\r\n\tПредвижда се проучвателният сондаж, който ще е на 90 км от крайбрежието на Черно море, върху участък от 25 кв. м, да бъде пуснат на дълбочина от 5.5 км под морското дъно. Той трябва да бъде завършен в рамките на 200 дни. В случай на откритие, ще има тестване.\r\n\tПри подписването на удължаването на разрешителното за търсене и проучване управителят на \"Тотал Е&П България\" Ксавие Фожрас е уверил министър Теменужка Петкова, че обработката на данните от вече извършените изследвания в блока продължава, посочиха от пресцентъра на енергийното ведомство.\r\n\t\"Един от основните приоритети на настоящето правителство в енергийния отрасъл е търсенето и проучването на местните енергийни ресурси, тъй като разработването на местния добив ще гарантира конкурентни предимства за страната ни“, заявила на свой ред Теменужка Петкова по време на срещата. Тя уверила, че комуникацията и съвместната работа между Министерството на енергетиката и Тотал ще продължат и в рамките на сегашния мандат.\r\n\tФожрас е запознал енергийния министър с Алманаха на черноморското крайбрежие, разработен от \"Тотал\", \"О Ем Ви\" и \"Репсол\" в партньорство с Института по океанология към Българската академия на науките по време на проучванията за нефт и газ в терена \"Хан Аспарух\".", "date": " | 17:27 | 15 юни 2017 | ", "title": "Втори сондаж за нефт и газ в блок \"Хан Аспарух\" наесен"}
{"url": "http://www.mediapool.bg/gorna-malina-iznasya-targovete-si-na-chastna-onlain-platforma-news265328.html", "text": "Горна Малина става първата община, която ще се възползва от онлайн платформата за търгове, за да постигне по-добри цени и да спести средства на жителите на общината, които могат да бъдат инвестирани в други инициативи. Това съобщи кметът на Горна Малина Ангел Жиланов пред Mediapool.\r\n\tТой посочи, че още следващата седмица ще има среща с бизнесмена Ивайло Пенчев, който е собственик на платформата. Освен че общинската администрация ще я ползва безплатно, Пенчев е обещал и безплатно обучение на общинските служители, каза Жиланов.\r\n\tТой смята да започне да ползва платформата веднага за поръчки до 36 хил. лв., а след Коледа - и за останалите. Пенчев обяви, че от следващата година чрез платформата му ще могат да се провеждат търгове по Закона за обществените поръчки и той я предоставя безплатно на държавната администрация.\r\n\tИзползването на платформата ще подобри значително публичността, всичко ще става пред очите на хората от Горна Малина и така ще отпаднат всякакви съмнения за нагласени поръчки, смята Ангел Жиланов. Освен това според него онлайн търговете ще улеснят и работата на администрацията.\r\n\tГорна Малина е малка община в Софийска област с население от 6200 души. Тя е първата обявила се за \"зелена\". Годишният й бюджет е около 3 млн. лв., а капиталовите й разходи, които се възлагат чрез обществени поръчки, са около 340 хил. лв. Бюджетът на общината се качва при реализацията на европейски проекти, основно по Програмата за развитие на селските райони. Тогава той може да достигне до 10 –12 млн. лв. и тези процедури задължително минават по Закона за обществените поръчки. Така Горна Малина може да стане първата община в Европа, която ще прави търговете онлайн пред очите на жителите си.\n\n\r\n\tКметът Ангел Жиланов е машинен инженер от Техническия университет в София. Има и следипломна квалификация по стопанско управление от Университет за национално и световно стопанство. Бил е търговски директор на \"Крафт Якобс\" в Атина, работил е и в българския офис на \"Метро\" като ръководител на екип от сътрудници и мърчандайзери. Има 12-години опит като заместник-кмет на община Горна Малина. На изборите през 2015 г. печели кметската надпревара издигнат от Инициативен комитет и подкрепен от БСП и партия \"Зелените\".\r\n\tСъпредседателят на партия \"Зелените\" Владислав Панев заяви, че намерението на Пенчев може да е сериозен пробив в корупционните практики, доколкото съществена част от тях са концентрирани именно в обществените поръчки.\r\n\t\"Намерението на Ивайло Пенчев да стартира до Коледа платформа за прозрачни, открити и честни обществени поръчки може да се окаже най-революционната и работеща идея за борба с корупцията. Хиляди пъти по-ефективна от всичко, което политиците в правителството и парламента измислят, за да намерят служби за верните си другари. Въпросът е колко и кои държавни и общински ведомства ще ползват услугите на тази или подобни онлайн платформи\", коментира Панев.\r\n\tМеждувременно в съобщение до медиите Ивайло Пенчев информира, че Комисията за финансов надзор (КФН) е трябвало да приключи проверката срещу платформата му още преди 13 май. Съгласно Застрахователния кодекс всяка жалба трябва да бъде разгледана и да получи отговор в срок от 1 месец - чл.290 (1)\r\n\tКомпанията на Ивайло Пенчев \"Оукшънайз\" се проверява от КФН от април по сигнал на Българската асоциация на застрахователните брокери (БАЗБ). Според застрахователите \"Оукшънайз\" извършва нелицензирано застрахователно посредничество. Пенчев твърди, че платформата не е застрахователен брокер, а \"табло за обяви, един шернат ексел\".\r\n\tКъм момента проверката на КФН все още не е приключила и не е ясно кога ще стане това.\r\n\tСпоред Пенчев има три хипотези защо се бавят резултатите. Едната е, че надзорниците имат страшно много работа и не смогват. Другата е, че не завършват проверката в срок, защото ги мързи. Третата е, че КФН не завършва проверката в \"законоустановения срок, защото имате интерес да бъде така\". Той пита КФН коя от тези три хипотези е вярна.\r\n\tИвайло Пенчев посочва, че в КФН работят 250 души и за 2016 г. издръжката им е струвала на данъкоплатците 10.44 млн. лв. КФН има три отдела, но само единият се занимава със застраховане. Затова дели персонала и разходите на три и прави констатацията, че 83-ма чиновници са похарчили 3.48 млн. лв., \"за да защитават застрахованите от застрахователите и от брокерите\". За миналата година те са издали 11 лиценза за застрахователна дейност. \"И сте опукали три милиона и половина! Евалата бе, работачи!\", пише в отвореното писмо Пенчев.\r\n\tТой допуска, че сигурно КФН създава стойност за нас застрахованите и по някакъв друг начин, но просто не го знае. Бизнесменът кани тези, които са усетили ползите от КФН, да излязат и публично да разкажат, а ако никой не чувства полза от тях, да бъдат закрити.\r\n\tИвайло Пенчев настоява КФН да изготви и публикува доклад, от който да става ясно каква стойност създава за данъкоплатците, изпълнявайки мисията си и харчейки парите им.\r\n\tОтвореното му писмо до медиите завършва с обръщение към българите:\r\n\t\"Мили хора, ние, тези, които плащаме данъците, сме работодатели на тези, които ги харчат. Държавните чиновници не са наши господари. Те са наши служители. Не търпете мързеливи, неспособни и корумпирани служители да ви създават пречки. Разобличавайте ги публично и насърчавайте и подкрепяйте свестните чиновници, защото на тях хич не им е лесно.\"", "date": " | 18:00 | 15 юни 2017 | ", "title": "Горна Малина изнася търговете си на частна онлайн платформа"}
{"url": "http://www.mediapool.bg/zhalba-sreshtu-bulgaria-zaradi-13-mlrd-evro-energiyni-subsidii-news265329.html", "text": "Чрез законодателните изисквания за задължително изкупуване на тока, произвеждан по високо ефективен начин, на преференциални цени, повече от 50 български топлофикационни дружества, оранжерии и въглищни централи са получили 1.3 млрд. евро неправомерна държавна помощ в периода 2007-2016 г. Това е изчислила Международната екоорганизация за правна помощ \"КлайънтЪрт\" (ClientEarth), която в четвъртък е внесла в Европейската комисия нова жалба срещу България за това нарушение.\r\n\tПрез април организация  за неправомерно използване на държавна помощ от електроцентралите на бизнесмена Христо Ковачки. Тогавашният казус бе с използването на безплатни парникови квоти от централите \"Марица 3“, \"Бобов дол“, \"Брикел“ и \"Топлофикация – Перник\". Срещу даденото им изключение да замърсяват, без да плащат, те трябва да направят екоинсталации, но на практика дружествата не инвестират в това.\r\n\t \r\n\tСегашната жалба е заради националното законодателство, което задължава \"Националната електрическа компания\" да изкупува всичката електроенергия, произведена по високоефективен начин от централите за комбинирано производство на електро- и топлоенергия (т.нар. когенерации, каквито са голяма част от топлофикациите и оранжерийни производства). Този ток се продава на по-високи цени, определяни от енергийния регулатор, но цената му се плаща от всички крайни потребители под формата на такса \"задължение към обществото\".\r\n\tСпоред правната екоорганизация, Европейският съюз (ЕС) определя това като държавна помощ, тъй като според българското законодателство както таксата, така и плащанията към централите са задължителни.\r\n\tИзчисленията на \"КлайънтЪрт\" показват, че по този начин от 2007 г. до 2016 г. над 50 централи са получили помощ в размер на поне 1.3 млрд. евро. От тях над 300 млн. евро са платени на замърсяващи въглищни централи.\r\n\tВъпреки че този начин на финансиране продължава от десетилетие, българското правителство никога не е получавало одобрение за въвеждането на подобна такса, както се изисква според законодателството на ЕС, аргументира организацията своята жалба.\r\n\tВ нея се посочва още, че за осигуряването на преференциалните цени за задължително изкупуваната електроенергия е използван обществен ресурс, за да се даде икономическо предимство на определени сертифицирани като \"високо ефективни“ производители на електроенергия и топлоенергия. Така те си гарантират без никакъв риск по-високи печалби, отколкото това би било възможно на пазара.\r\n\tТова заплашва конкуренцията, тъй като финансовото преимущество засилва пазарните позиции на \"високо ефективните“ когенерации спрямо другите производители на електроенергия, включително и от страни от Европейското икономическо пространство (ЕИП), посочват още от \"КлайънтЪрт\".\r\n\t\"България осигурява на въглищните централи несправедлива и незаконна субсидия, чрез която ги поддържа. По този начин страната възпрепятства справедливия преход към нисковъглеродна икономика“, коментира Сам Брайт, адвокат в организацията\r\n\t\"Замърсяването от въглищните електроцентрали има негативно влияние върху здравето на обществото и околната среда. Субсидирането на въглищата им дава несправедливо, а в случая и незаконно предимство пред по-чистите технологии. Крайно време е България да прозре бъдещето на енергийната система и да спре да поставя незаконни пречки на пътя ѝ“, допълва той.", "date": "18:20 | 15 юни 2017 | ", "title": "Жалба срещу България заради 1.3 млрд. евро енергийни субсидии"}
{"url": "http://www.mediapool.bg/valeri-simeonov-ne-otkri-ot-ptichi-pogled-zloupotrebi-na-granichnata-ograda-news265332.html", "text": "Няма злоупотреби при строителството на оградата по българо-турската граница. Това каза в четвъртък вицепремиерът Валери Симеонов, след като инспектира от хеликоптер съоръжението. Той направи двучасов оглед по дължината на цялата ограда заедно с депутати от ГЕРБ и областния управител на Бургас Вълчо Чолаков. Не е ясно дали през това време Симеонов е държал в ръце стотиците страници документация за оградата и е сверявал видяното от хеликоптера с данните от обществените поръчки.\r\n\t\"От дългата близо 200 км ограда остават да бъдат завършени по-малко от 5 км между Ямболска и Хасковска област. Над 160 милиона лева са инвестирани в строителството на съоръжението. 580 лева на метър струва изграждането на едноредова ограда, там където според проектантите не е било необходимо да бъде двуредова\", обобщи Симеонов, цитиран от БНР.\r\n\tТой допълни, че там, където оградата е проектирана едноредова, тя е построена едноредова и това е съобразено със Закона за устройство на територията.\r\n\t\"Оградата е приета с приемателна комисия и никъде няма такива злоупотреби, каквито си фантазират хората, които не са идвали\", каза Симеонов.\r\n\tТемата за злоупотреби при строителството на оградата бе подета първо от президента Румен Радев още в началото на мандата на сегашното правителството. Той каза, че държавата е плащала за двуредова ограда, но на места е построена едноредова. После в темата активно се включи и депутатът от БСП Елена Йончева.\r\n\tВ четвъртък областният управител на Бургас Вълчо Чолаков каза, че поддръжката на оградата само на територията на Бургас струва 200 хиляди лева годишно.\r\n\tОще от миналото лято обърнах внимание на \"Гранична полиция\" и на Министерския съвет, че това съоръжение изисква поддръжка. Съоръжението трябва да бъде предадено за управление на \"Гранична полиция\", поиска Чолаков.", "date": "18:55 | 15 юни 2017 | ", "title": "Валери Симеонов не откри от птичи поглед злоупотреби на граничната ограда"}
{"url": "http://www.mediapool.bg/nad-90-ot-parite-po-plana-yunker-sa-otishli-v-starite-chlenki-na-es-news265333.html", "text": "Европейският парламент изрази загриженост, че 91% от средствата от Европейския фонд за стратегически инвестиции (ЕФСИ), известен като Плана \"Юнкер\", са отишли в старите страни членки на ЕС (ЕС-15) и са неравномерно разпределени по сектори – 46 на сто от средствата са в енергетиката, а едва 4% са насочени към социална инфраструктура, здравеопазване и образование. Това се казва в доклад на ЕП за работата на ЕФСИ. Незаконодателната резолюция е одобрена от ЕП с 477 гласа \"за\" срещу 105 \"против\" и 35 \"въздържал се\".\r\n\tЕФСИ беше създаден през 2015 г., като срещу 61 млрд. евро предоставени от ЕС и Европейската инвестиционна банка трябваше да бъдат привлечени 315 млрд. евро инвестиции до средата на 2018 г., които да подкрепят растежа на европейската икономика и разкриването на нови работни места.\r\n\tПо данни на ЕФСИ до този момент са одобрени проекти за 92 млрд. евро, а очакваният привлечен ресурс от инвеститори достига 190 млрд. евро.\r\n\tДо момента България е привлякла около 1.4 млрд. евро от 315-те млрд. евро от ЕФСИ, като тези средства отиват за малките и средните предприятия през банките под формата на гаранции и нисколихвени кредити, чиито лихви вече са паднали до 2.2 на сто. Недоволството на българския бизнес е, че досега нито един частен български проект не е успял да получи финансиране за голям проект от над 15 млн. евро.\r\n\tЗаради диспропорциите в разпределянето на средствата по плана \"Юнкер\" на териториален принцип и по индустрии, Европейският парламент настоява ЕФСИ да гарантира географското равновесие в ЕС, подкрепата за по-малки компании и рисковите иновативни инвестиции, се казва в съобщението на ЕП.\n\n\r\n\tСпоред евродепутатите повече инвестиции в бъдеще трябва да бъдат насочени към най-нуждаещите се икономики в ЕС.\r\n\tЗа целта е необходимо ЕФСИ да работи по-добре за по-слабите региони в ЕС, да се съсредоточи повече върху по-рискови инвестиции и да се концентрира повече върху инвестиции, които не биха получили подкрепа от банките.\r\n\tЦелта на Европейския фонд за стратегически инвестиции е да гарантира допълняемост, като помага за преодоляването на неефективности на пазара и неоптимални инвестиционни ситуации, които не биха позволили осъществяването на определен проект без помощта на фонда, е посочено в одобрения доклад от ЕП.\r\n\tЕвродепутатите искат да се дефинира ясно концепцията за допълняемост, за да се гарантира, че подкрепените проекти са иновативни и следователно крият повече инвестиционни рискове от тези, които обикновено се финансират от Европейската централна банка (ЕЦБ).\r\n\tМалките и трансгранични проекти не разполагат с достатъчна подкрепа от ЕФСИ, смятат евродепутатите. Според тях ЕЦБ и Европейският консултантски център по инвестиционни въпроси (ЕКЦИВ) трябва да насърчават ползването на инвестиционни платформи, като обединяват малки проекти и предоставят техническа помощ, за да се постигне географска и тематична диверсификация на инвестициите.\r\n\tСлед окончателното гласуване на доклада по собствена инициатива за приложението на ЕФСИ евродепутатите ще се съсредоточат върху текущите тристранни преговори с държавите членки и Комисията относно разширяването на фонда.\r\n\tЕФСИ, управляван от Европейската инвестиционна банка, първоначално беше създаден за период от 3 години с цел да мобилизира най-малко 315 млрд. евро за допълнителни инвестиции в реалната икономика.\r\n\tЕвропейската комисия предложи срока на действие на инвестиционния фонд да бъде удължен до края на настоящата Многогодишна финансова рамка (МФР) през декември 2020 г., за да се постигне инвестиционна цел от 500 млрд. евро.", "date": "18:57 | 15 юни 2017 | ", "title": "Над 90% от парите по плана \"Юнкер\" са отишли в старите членки на ЕС"}
{"url": "http://www.mediapool.bg/rusnatsi-kritikuvaha-v-efir-putin-koga-shte-prestanete-da-narushavate-konstitutsiyata-news265330.html", "text": "\"Три президентски мандата, стига толкова!\", \"Кога ще престанете да нарушавате конституцията?\". Това са само част от отрицателните коментари, с които руският президент Владимир Путин се сблъска в четвъртък, когато бе 15-то издание на пряката телевизионна линия, в която той отговаря на въпроси от зрителите.\r\n\t \r\n\tПредаването \"Пряка линия\", което е много добре подготвено и в което всичко е предвидено до последната подробност, така че обикновено протича гладко, кани руснаците да задават въпросите си директно на държавния глава, основно чрез есемеси.\r\n\t \r\n\tВъпросите, получени на тазгодишното 15-то издание на пряката линия, бяха над 2 милиона, като някои от тях, особено критични, се появиха в синя рамка в дясната част на екрана на обществената телевизия.\n\n\r\n\t \r\n\t\"Путин, наистина ли смяташ, че народът вярва на този цирк с тези изфабрикувани въпроси?\", прочетоха зрителите на това изключително гледано предаване. \"Довиждане, Владимир Владимирович!\", се изписа след това на екрана. „Може би сте уморен и трябва да си починете?“, гласеше друг, прокраднал се странно как в ефир надпис.\r\n\t \r\n\tНяколко минути по-късно синята рамка изчезна.\r\n\t \r\n\tРазговорът на руския президент с граждани на страната в пряк ефир се състоя три дни след ареста на над 1720 души, излезли на улични протести в столицата Москва и други големи градове по призива на опозиционера Алексей Навални. \r\n\t \r\n\tПутин коментира, че смята протестите за здравословен знак за демокрацията, но побърза да добави, че те не бива да се използват като провокации.\r\n\t \r\n\t\r\n\t \r\n\tВладимир Путин до момента не е обявил дали ще се кандидатира на президентските избори през март догодина и избегна директен отговор и в четвъртък. Руският президент обаче каза, че се отнася положително към политическото дълголетие, ако то съответства на законите на страната. \r\n\t \r\n\t\"У нас в този смисъл никой не е нарушавал закона\", посочи той, цитиран от ТАСС.\r\n\t \r\n\tШироко разпространено е очакването, че 64-годишният руски президент ще се кандидатира за нов шестгодишен мандат на изборите през март догодина, но той все още не е обявил намеренията си. Путин вече изкара два президентски мандата между 2000 и 2008 г., после бе премиер в периода 2008-2012 г., за да се завърне отново в Кремъл, след като руснаците го избраха отново за свой държавен глава през 2012 г. \r\n\t \r\n\tРуският президент сам подбра от записаните зрителски въпроси този дали подготвя свой наследник. Отговорът му бе, че има някои лични предпочитания, но добави: \"Първо, аз все още работя\", а после продължи: \"Това трябва да определи избирателят, руският народ\". \r\n\t \r\n\tСпоред него следващият президент ще трябва да реши задачата за повишаване на доходите на населението. \r\n\t \r\n\t\"Трябва да се избавим от нищетата... но това може да стане изключително чрез развиване на нашата икономика с адекватни темпове\", подчерта Путин.\r\n\t \r\n\t\r\n\t \r\n\tРуският президент заяви, че бившият шеф на ФБР Джеймс Коми по нищо не се различава от Едуард Сноудън и затова Русия е готова да предостави политическо убежище и на бившия директор на ФБР.\r\n\t \r\n\tПутин окачестви като странно решението на Коми да запише тайно свой разговор с американския президент Доналд Тръмп и после да го предаде на медиите чрез свой приятел. Той каза, че в случая Коми е действал \"не като ръководител на спецслужба, а като правозащитник, който защитава определена позиция\", след което саркастично добави, че ако Коми бъде изложен на преследвания, Русия е готова да му предложи политическо убежище. \"Той трябва да знае това\", отбеляза руският президент.\r\n\t \r\n\tПо повод разследванията във Вашингтон за евентуална руска намеса в президентските избори в Съединените щати през 2016 г. Путин каза, че в показанията си пред комисията на Сената по разузнаването Коми не е представил никакви доказателства за такава намеса. \r\n\t \r\n\tПо думите му Русия не възприема САЩ като свой враг, а раздухваната сред американците антируска истерия е плод на вътрешните борби сред американското ръководство. Според него на тези борби се дължи и вчерашното решение на Сената във Вашингтон за налагането на нови санкции срещу Москва заради намесата й в изборите. \r\n\t \r\n\tНа \"пряката линия\" Владимир Путин декларира, че Русия и нейните граждани желаят отношенията със САЩ и американците да се нормализират, но обвини Вашингтон, че има интереси навсякъде по света и навсякъде се намесва. Руският президент изброи, че неговата страна би могла да си сътрудничи със Съединените щати в контрола върху неразпространението на ядрените оръжия и в борбата с негативните влияния върху околната среда и срещу бедността, като по думите му именно бедността е един от източниците на радикализма. \r\n\t \r\n\tПутин изрази надежда, че САЩ ще играят конструктивна роля за намирането на изход от кризите в Източна Украйна, Сирия и Близкия изток като цяло.", "date": "18:24 | 15 юни 2017 | ", "title": "Руснаци критикуваха в ефир Путин: Кога ще престанете да нарушавате конституцията?"}
{"url": "http://www.mediapool.bg/pregovori-za-3-mlrd-kub-m-azerski-gaz-za-haba-balkan-news265307.html", "text": "Държавният газов оператор \"Булгартрансгаз\" преговаря с азерската компания СОКАР за осигуряване на годишни доставки от 3 млрд. куб. м природен газ за бъдещия газов хъб край Варна. Това съобщи зам.-министърът на енергетиката Жечо Станков пред журналисти след участието си в годишната конференция \"Стратегическа инфраструктура и инвестиции\", провела се в четвъртък в София.\r\n\tПо-рано през деня, на същия форум, енергийният министър Теменужка Петкова обяви, че скоро се очаква \"Булгартрансгаз\" да обяви обществена поръчка за избор на фирма, която да извърши предпроектното проучване за смисъла от изграждането на газоразпределителния център \"Балкан\", да анализира газовите пазари в региона и възможните източници и маршрути за захранване на газоразпределителния център.\r\n\tСтанков обясни, че преговорите за азерски газ за хъба са в много начален етап и става въпрос за бъдещо разпределяне на свободни количества газ от каспийското находище \"Шах Дениз ІІ\", което се разработва от държавната СОКАР, британската БиПи, турската БОТАШ и др.\r\n\tКъм този момент добивът от находището е договорен - общо 16 млрд. куб. метра, които ще бъдат доставяни по Южния газов коридор в Европа. 6 млрд. куб. метра са за Турция, а останалите ще минат през Трансадриатическия газопровод (TAP) през територията на Гърция към Европа. От капацитета на \"Шах Дениз ІІ\" 1 млрд. куб. м е за българския държавен доставчик \"Булгаргаз\", който трябва да започне да го получава по гръцката газова връзка след 2019 г.\r\n\t \r\n\tСтроежът на този интерконектор, който също се очаква да приключи до 2020 г., се смята от правителството за изключително важен е важен и за развитието на газовия хъб \"Балкан\". Очаква се изграждането на дългата 183 км тръба с капацитет от 3 млрд. куб. м годишно да започне през третото тримесечие на 2018 г. като има опция за увеличаването на мощността й на 5 млрд. куб. м, както и разработка за достигане на 10 млрд. куб. м при реализация на хъба и наличие на пазарен интерес за транзит на такива обеми през българска територия.\r\n\tГазовата връзка с Гърция е необходимо условие за осъществяването на газовия хъб \"Балкан\", но нито тя, нито останалите интерконектори са достатъчно условие за неговата реализация, коментира Жечо Станков. Той допълни, че за проекта са важни още плановете за разширението на газовото хранилище в Чирен, за което в момента се извършва 72-часова проба на втория сондаж и скоро ще бъде въведен в експлоатация.\r\n\tДали планираният от премиера Бойко Борисов газов хъб ще е рентабилен трябва да каже предпроектно проучване, за което скоро ще се обяви обществена поръчка. Нейната стойност е близо 2 млн. евро. Половината от сумата – 920 хил. евро, вече бе предоставена от Европейската комисия. Останалите средства трябва да осигури държавният газов оператор, който в момента подготвя документацията на поръчката и критериите, на които трябва ад отговарят кандидатите да извършат проучването.\r\n\tС оглед последното развитието на газовите проекти в региона, в рамките на това предпроектно проучване ще се разгледа и възможността природен газ да постъпва на входна точка Турция и да преминава през изходна точка Сърбия, заяви енергийният министър Теменужка Петкова по време на инфраструктурния форум.\r\n\tЗад думите й се крие интеграция и на проекта за строеж на газопровода \"Турски поток\" на европейска територия. Според плановете на \"Газпром\" този маршрут ще замени от 2020 г. сегашното треса за доставки на руски газ у нас през Украйна и Румъния по Трансбалканския газопровод. Отделно Москва съобщи, че преговаря с България за втората тръба на \"Турски поток\" като от наша страна се смята, че това ще е трасе по дъното на Черно море до Варна за захранване на планирания там хъб. Не е изключено обаче \"Газпром\" да се опитва да осигури втора тръба до българо-турската граница в направление към Сърбия.\r\n\tЗа българското правителство е от изключително значение да се запази стратегическата роля на България и тя да се превърне в транзитен център за Европа, обяви по време на конференцията Теменужка Петкова.\r\n\tТя посочи, че наличието на добре поддържана и надеждна 2 765 км. национална и транзитна газова мрежа е убедило Главна дирекция \"Енергетика\" на ЕК да се разработи съвместно концепцията за изграждане на газоразпределителния център край Варна.", "date": "19:10 | 15 юни 2017 | ", "title": "Преговори за 3 млрд. куб. м азерски газ за хъба \"Балкан\""}
{"url": "http://www.mediapool.bg/deputatite-sa-protiv-ogranichavaneto-na-keshovite-plashtaniya-do-1000-lv-news265331.html", "text": "Ограничаването на кешовите плащания от сегашните 10000 лв. на 1000 лв. в следващите две години не среща подкрепата на депутатите от бюджетната комисия в парламента.\r\n\tТова стана ясно при разглеждането на първо четене на промените в Данъчно-осигурителния процесуален кодекс (ДОПК). Законопроектът бе одобрен на първо четене, но остана уговорката за промени до окончателното приемане на текстовете.\r\n\tВ момента кешовите плащания са допустими в размер до 10 000 лв., докато според проекта той трябва да бъде намален до 1000 лв. в следващите две години, като първата стъпка – 5000 лв. трябва да влезе в сила още от август 2017 г., настоява ведомството на Владислав Горанов. От 1 януари 2018 г. прагът трябва да падне на 3000 лв., а от началото на 2019 г. - на 1000 лв.\r\n\tПрез есента на миналата година МФ отново изготви проект за намаление на сумата до 5000 лв., но той не беше приет.\r\n\tСпоред Георги Търновалийски от БСП, цитиран от финансовия портал Investor.bg, подобна практика няма в нито една европейска страна. Той обвини финансовото министерство, че умишлено предлага толкова нисък праг, за да могат търговските банки да събират повече от такси.\r\n\tПодобни бяха аргументите и на Йордан Цонев от ДПС. „С праг от 3 хил. лв. и дори от 1000 лв. умишлено се слагат тежки препятствия пред българския бизнес. Усилията ви за редуциране на сивата икономика са похвални, но тук вече минахте всякакви граници“, заяви депутатът. Той даде за пример Италия, където прагът бил вдигнат от 1000 на 3000 евро.\r\n\tПротив мярката се обявиха и някои бизнес организации, които също смятат, че тя ще затрудни операциите на фирмите.\r\n\tПредседателят на бюджетната комисия Менда Стоянова от ГЕРБ поиска от Министерство на финансите да предостави детайлна оценка на въздействието, включително информация за праговете за кешови разплащания във всички страни от ЕС. Стоянова обеща, че детайлите около праговете за сумите, които ще могат да се плащат в брой, ще бъдат изчистени между двете четения.", "date": "18:55 | 15 юни 2017 | ", "title": "Депутатите са против ограничаването на кешовите плащания до 1000 лв."}
{"url": "http://www.mediapool.bg/povecheto-amerikantsi-smyatat-che-tramp-se-e-namesil-v-razsledvaneto-za-rusiya-news265334.html", "text": "Категорично мнозинство от американците смята, че президентът Доналд Тръмп се е намесил в разследването за предполагаема намеса на Русия в изборите в САЩ и възможни тайни договорки с хора от неговия предизборен щаб, показва ново допитване, цитирано от Асошиейтед прес.\r\n\t \r\n\tСамо една пета от анкетираните подкрепят решението на Тръмп да уволни директора на ФБР Джеймс Коми.\r\n\t \r\n\tСлед шумно отразеното изслушване на Коми в Конгреса сондаж на АП и института НОРК (NORC) показва, че 68 процента от американците са най-малкото умерено разтревожени от възможността президентът или представители на предизборния му щаб да са имали неуместни връзки с Русия. Почти половината запитани казват, че са много обезпокоени, а едва 30 на сто заявяват, че не са разтревожени.\r\n\t \r\n\tОтношението на американците към въпроса до голяма степен се определя от партийните им пристрастия. Шестдесет и два процента от републиканците казват, че не са особено обезпокоени или изобщо не са разтревожени от евентуални руски връзки.\r\n\t \r\n\tМалко над половината американци заявяват, че не одобряват уволнението на Коми, като делът на изразилите такова мнение сред демократите е 79 процента. Като цяло едва 22 на сто от американците подкрепят отстраняването на директора на ФБР.\r\n\t \n\n\r\n\tДопитването е проведено от 8 до 11 юни с участието на 1068 пълнолетни граждани на САЩ.", "date": "19:08 | 15 юни 2017 | ", "title": "Повечето американци смятат, че Тръмп се е намесил в разследването за Русия"}
{"url": "http://www.mediapool.bg/gazovata-vrazka-s-gartsiya-napredva-s-novo-finansirane-news265335.html", "text": "Газовата връзка между България и Гърция напредва в реализацията си с очаквано идната седмица допълнителни 35 млн. евро финансиране от българската оперативна програма \"Иновации и конкурентоспособност\" (ОПИК), стана ясно по време на инфраструктурен форум в София в четвъртък. Това бе съобщено от енергийния министър Теменужка Петкова след два месеца безвремие в проекта около планираната от служебното правителство, но нереализирана смяна на българския директор в международната компания за строежа на интерконектора Теодора Георгиева.\r\n\tРаботата по проекта върви по план, каза тя пред форума и отчете приключили отчуждителни процедури по трасето на газопровода от Стара Загора през Хасково до Комотини. От българското регионално министерство се очаква да бъде издадено през септември разрешително за строежа на тръбата, а от гръцка страна това трябва да стане през октомври. За четвъртото тримесечие на годината се очаква да бъде обявен и търг за избор на доставчик на материалите и на фирма, която да изгради интерконектора, чиято крайна стойност вече е 240 млн. евро заради актуализация на разходите.\r\n\tГеоргиева уточни пред Mediapool, че още се обмисля дали да са две отделни обществени поръчки за материали и строител на цялото трасе – и на българска, и на гръцка територия, или да е една процедура с две обособени позиции на двете дейности отново за пълното 183-километрово трасе.\r\n\tОчакваните 35 млн. евро от ОПИК са за сметка на планираните средства за строежа на междусистемната газова връзка със Сърбия, за която вече са заделени 45 млн. евро, но проектът няма шанс да бъде приключен в рамките на този бюджет на оперативната програма до 2020 г., обясни Теодора Георгиева. Остатъкът от парите за сръбската връзка ще са за техническото разработване за проекта.\r\n\tОтделно интерконекторът с Гърция очаква други 10-12 млн. евро от гръцките еврофондове, чието одобряване трябва да стане в скоро време. По време на планирани за идната седмица посещение на енергийния министър Теменужка Петкова в Гърция и среща с гръцкия й колега ще се иска реципрочен ангажимент, каза Георгиева пред Мediapool.\r\n\tТази осигурени от българската и гръцката оперативни програми ще заместят искани от европейския механизъм \"Свързана Европа\" средства за 47 млн. евро, които макар и да са били сред топ приоритетите на Брюксел се оказало, че не могат да се отпуснат по тази линия.\r\n\tТака с предоставените още през 2010 г. от европейския фонд за възстановяване 45 млн. евро за българо-гърцката газова връзка осигурените средства за проекта ще надхвърлят 90 млн. евро.\r\n\tВ българския бюджет от две години има държавна гаранция за 110 млн. евро, която да се използва при търсене на заем от Европейската инвестиционна банка за набиране на половината от остатъка на необходимото финансиране, съответстващо на 50-процентния дял на \"Българския енергиен холдинг\" в проектната компания \"Ай Си Джи Би\". Останалите акции са на дружеството \"Посейдон\", в което равен дял имат гръцката ДЕПА и италианската \"Едисон\".\r\n\tЕврофинансирането и държавната гаранция се очаква да осигурят нисколихвен заем за остатъка от 148 млн. евро за необходимото финансиране на проекта.\r\n\tЦената на поръчката може да претърпи корекции и реално ще зависи от офертите на кандидатите в търга. Очакванията са до края на 2017 г. да има избрани изпълнител и доставчик на материали за строежа на трасето, но компанията си остава буфер за обжалване на поръчката и планира най-късно през март 2018 г. да тръгне изграждането.\r\n\tДо края на 2017 г. вероятно ще стартира и процедура за набиране на количества и търговци, които да запълнят капацитета от тръбата, който остана свободен след резервираните в края на миналата година обеми от 1.57 млрд. куб. м от общата годишна мощност на тръбата от 3 млрд. куб. м. Предварителните споразумения с петте компании, подали оферти, вече са подписани и банковите гаранции по тях са внесени. Когато започне експлоатацията на тръбопровода те ще бъдат трансформирани в договори, някои от които са за по 20 и дори 25 години, коментира Теодора Георгиева пред Mediapool.\r\n\tПлановете на проектната компания са при добро развитие на газопровода капацитетът му да бъде увеличен на 5 млрд. куб. м и дори до 10 млрд. куб. м. годишно, ако се развие проектът за изграждане на газов хъб край Варна.\r\n\tПускането на останалите свободни капацитети за момента се отлага до момента, в който проектната компания договори с Европейската комисия статута на газопровода. Акционерите още от 2012 г. са в преговори с Европейската комисия по получаване на право да изключат поне половината от капацитета на газопровода от регулирания пазар. Това означава, че за резервираните от оператора мощности тарифите за пренос няма да се определят от българския и гръцкия  регулатори.\r\n\tСпоред компанията при освобождаването на тръбата от задълженията за регулиран достъп проектът ще стане по-привлекателен за търговците с тарифите си и тогава лесно може да се намерят търговци, които да запълнят към момента оставащия свободен капацитет от 1.43 млрд. куб. м.\r\n\tГеоргиева признава, че върху проекта са се отразили негативно предприетите от служебното правителство на Огнян Герджиков действия по отстраняването й от \"Ай Си Джи Би\" и замяната й с непознатия в бранша Валентин Хамбарлиев. Мотивът за смяната бе, че Георгиева е забавила проекта, но решението срещна отпора на \"Посейдон\", който поиска редовно правителство да потвърди оттеглянето на Георгиева. Петкова обаче я остави на поста.\r\n\tСпоред Георгиева тези действия са били плод на недоразумение относно изпълнението на техническия график, който е свързан със специфики, но са подкопали доверието в реализацията на проекта и всъщност се е стигнало до изоставяне от плановете, за чието ускоряване и наместване се работи в момента.", "date": " | 20:50 | 15 юни 2017 | ", "title": "Газовата връзка с Гърция напредва с ново финансиране"}
