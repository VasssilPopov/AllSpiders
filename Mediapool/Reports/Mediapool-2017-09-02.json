{"url": "http://www.mediapool.bg/balgarskite-i-gratskite-pristanishta-shte-se-svarzhat-v-obsht-zhp-koridor-news268777.html", "text": "Нов железопътен коридор ще свърже българските пристанища в Бургас, Варна и Русе с гръцките в Солун, Кавала и Александруполис. Целта е да има скоростна жп линия, която да свърже Дунав с Егейско и Черно море. Това съобщи гръцкият министър на транспорта Христос Спирцис пред журналисти в Атина.\r\n\tПроектът е важен и за двете страни. България отдавна иска да има бърз достъп до гръцките пристанища. Атина пък се стреми да не бъде изцяло зависима, както е в момента, от достъпа до източните европейски пазари само през Босфора, заради нестабилната обстановка в Турция.\r\n\tИзграждането на скоростната жп магистрала само на гръцка територия ще струва около 4 млрд. евро, каза Спирцис.\r\n\tБългарските власти не са представяли разчетите за стойността на проекта през нашата територия. През лятото транспортният министър Ивайло Московски коментира, че ше се търсят варианти за финансиране на коридора чрез оперативните програми, механизма \"Свързана Европа\" и по плана \"Юнкер\" в частта за гаранциите. Според Московски проектът е атрактивен и за привличане на частни инвестиции. Той смята, че интерес ще прояви и Европейската инвестиционна банка.\r\n\tЖеланието на Атина е реализацията на проекта да стане чрез специално регистрирана за целта българо-гръцка проектна компания. Московски не е коментирал този въпрос, но предшественикът му - каза, че България подкрепя създаването на проектна компания, но настоява всички услуги по коридора да бъдат обединени на \"едно гише\", както за товарите превозвани с жп транспорт, така и за тези за пристанищата.\r\n\t\"Този модел досега е прилаган само един път в Европа. Имаме пълната подкрепа на Европейската комисия\", каза гръцкият транспортен министър.\n\n\r\n\tСкоростният жп коридор вече е бил обсъден с еврокомисаря по транспорта Виолета Булц и именно на тази среща се стигнало до заключение, че е хубаво да има максимална интермодалност - да бъдат използвани речен, морски и жп транспорт между двете държави, каза в началото на август Московски.\r\n\tОбсъждането на проекта започна още през лятото на 2016 г. по време на изнесено съвместно заседание между правителствата на , като за целта беше създадена и работна група.\r\n\tСега на междуправителственото заседание през октомври предстои да бъде подписан и меморандума за реализацията на проекта, заявиха двамата транспортни министри.", "date": "2017.09.02", "title": "Българските и гръцките пристанища ще се свържат в общ жп коридор"}
{"url": "http://www.mediapool.bg/petar-nizamov-perata-e-osvoboden-ot-aresta-sreshtu-2000-leva-garantsiya-news268771.html", "text": "Районният съд в Асеновград е пуснал на свобода срещу парична гаранция от 2000 лева Петър Низамов - Перата, който е обвинен в хулиганство и причиняване на лека телесна повреда на телевизионен оператор по време на големия протест в Асеновград, съобщи БНТ.\r\n\tСъдът е приел, че съществува обосновано предположение Низамов да е извършил и двете престъпления, в които е обвинен, но взе предвид това, че на 6 септември 2017 г. изтича максималният двумесечен срок, в който обвиняемият може да бъде задържан под стража.\r\n\tИнцидентът, за който беше обвинен Петър Низамов стана в началото на юли в Асеновград, когато имаше  в града. Поводът беше сбиване между роми и треньори по гребане и деца.\r\n\tПетър Низамов, който стана известен със задържането на бежанци с помощта на свински опашки, удари оператора на бТВ Петър Джанаваров по време на протеста в Асеновград. По обясненията на Низамов той направил това, защото операторът му блъснал телефона, чрез който Пèрата предаваше наживо протеста.", "date": "2017.09.02", "title": "Петър Низамов – Перата е освободен от ареста срещу 2000 лева гаранция"}
{"url": "http://www.mediapool.bg/frenskata-politsiya-e-arestuvala-predpolagaem-terorist-v-parizh-news268772.html", "text": "Тази нощ в Париж е бил арестуван мъж, за когото се предполага, че се е готвел да извърши нападение, предадоха агенциите.\r\n\tТой е задържан в района на Айфеловата кула, но засега не се съобщават повече подробности около самоличността и мотивите му.\r\n\tПо непотвърдена информация арестуваният мъж се е държал подозрително и е оказал съпротива на полицията.\r\n\tРайонът около Айфеловата кула е бил отцепен за около час, а десетки посетители на туристическата атракция са останаха блокирани.", "date": "2017.09.02", "title": "Френската полиция е арестувала предполагаем терорист в Париж"}
{"url": "http://www.mediapool.bg/zhena-e-bila-ubita-v-peshtera-news268773.html", "text": "Жена е била убита в Пещера, най-вероятно след семеен скандал. Това съобщи говорителят на Областната дирекция на МВР в Пазарджик Мирослав Стоянов.\r\n\tСигналът е получен в Районното управление на полицията в Пещера малко след 19:30 часа в петък. Граждани съобщили, че на кръстовище в родопския град лежи жена в безпомощно състояние.\r\n\tКъм мястото на инцидента незабавно са били насочени служители от полицейското управление и екип на \"Спешна помощ\". Органите на реда и медиците установили, че жената е с наранявания с остър предмет в областта на тялото. Въпреки усилията на лекарите, тя е починала.\r\n\tВеднага е бил сформиран екип за разследване на тежкото престъпление. Самоличността на жената е установена. Тя е на 41 години от Пазарджик, каза Стоянов.\r\n\tЗа случая е уведомена Окръжната прокуратура в Пазарджик. В хода на разследването е изяснено, че по всяка вероятност става въпрос за семеен скандал между жертвата и съпруга ѝ, заяви Стоянов. По думите му са установени и свидетели на престъплението.\n\n\r\n\tНападателят е успял да избяга с автомобил и се издирва, допълни Стоянов.", "date": "2017.09.02", "title": "Жена е била убита в Пещера"}
{"url": "http://www.mediapool.bg/cheren-dim-prez-komina-na-zakrivashto-se-rusko-konsulstvo-v-sasht-news268774.html", "text": "Гъст черен дим се отделя от комин в закриващото се руското консулство в Сан Франциско. Пристигналите на място пожарникари не са били допуснати в сградата, предаде АП.\r\n\tРепортер на агенцията е чул излезли от сградата хора да казват на пожарникарите, че няма проблем и че персоналът на консулството изгаря неуточнени предмети в камина.\r\n\tСлужителите на дипломатическата мисия бързат да затворят едно от най-старите руски консулства в САЩ. Държавният департамент даде срок на Москва да затвори до събота – 2 септември  генералното си консулство в Сан Франциско и две търговски представителства в Ню Йорк и Вашингтон.\r\n\tМярката на САЩ дойде в отговор на Москва, която нареди миналия месец на Вашингтон да свият техническия персонал в дипломатическите си мисии в Русия със 755 души или до 455 служители. Преди това Конгресът на САЩ с голямо мнозинство одобри нови санкции срещу Москва.\r\n\tРуското външно министерство обвини САЩ, че застрашават сигурността на руски граждани с предвидените обиски в руското генерално консулство в Сан Франциско и в жилищата на дипломатите.\n\n\r\n\t\"Искането на американските власти създава пряка заплаха за сигурността на руски граждани. Американските специални служби възнамеряват на 2 септември да претърсят консулството в Сан Франциско, включително апартаментите на дипломатите\", написа говорителката на руското дипломатическо ведомство Мария Захарова. Тя уточни, че обиските ще се извършват от ФБР.\r\n\tНовото ограничаване на дейността на дипломатическите мисии на Русия в САЩ е най-грубо нарушение на международното право, заяви Захарова. С действията си САЩ правят все по-тягостна вече сложната ситуация с двустранните отношения и подкопават възможностите за взаимодействие, включително за решаването на актуални международни проблеми, каза говорителката на руското външно министерство.\r\n\t\"Изразяваме решителен протест срещу действията на Вашингтон, които пренебрегват международното право. Както е прието в дипломатическата практика си запазваме възможността за ответни мерки. Това не е наш избор. Той ни бива наложен\", заяви Захарова.", "date": "2017.09.02", "title": "Черен дим през комина на закриващо се руско консулство в САЩ"}
{"url": "http://www.mediapool.bg/serena-uilyams-rodi-momichentse-news268775.html", "text": "Носителката на 23 титли от Големия шлем Серена Уилямс стана майка за първи път.\r\n\tТази нощ 35-годишната американка е родила момиченце, съобщиха нейният треньор Патрик Муратоглу и организаторите на провеждащия се в момента турнир от Големия шлем – Откритото първенство на САЩ.\r\n\t\"Между другото, Серена, желая ти бързо възстановяване, защото ни чака много работа\", написа Муратоглу в профила си в \"Туитър\", след като честити на своята възпитаничка раждането на първото й дете.\r\n\tБащата на детето е годеникът й Алексис Оханян.\r\n\tНеотдавна Уилямс обяви намерение да се върне на корта още през януари. Американската тенисистка заяви, че има голямо желание да защитава титлата си от \"Аустрелиън Оупън\". \"Това е най-екстравагантният план. Искам да играя в Австралия\", каза тя в интервю за \"Вог\".\r\n\tСерена спечели последната си титла в Мелбърн в началото на годината, когато беше бременна във втория месец. Впоследствие американката разкри,че е разбрала, че чака дете само два дни преди началото на \"Аустрелиан оупън\".\n\n\r\n\tСлед финала в Австралия, когато победи сестра си Винъс, Уилямс не е играла в турнири. Ако се завърне на корта до 12 месеца от последния си мач, тя ще може да запази първото място в световната ранглиста, което заемаше.", "date": "2017.09.02", "title": "Серена Уилямс роди момиченце"}
{"url": "http://www.mediapool.bg/ninova-ne-pravim-zakon-za-borisov-i-radev-dnes-e-gerb-utre-sme-nie-news268778.html", "text": "\"Ние не правим закон за едно правителство и за един президент. Ние сме сериозна партия и предлагаме трайно законодателство. Днес правителството е на Бойко Борисов, утре ще е наше\". Това заяви лидерът на БСП  по време на заседанието на Националния съвет на партията, поставяйки три условия срещу които левицата е готова за общ законопроект срещу корупцията с ГЕРБ.\r\n\tЛидерът на левицата призова да се започне с антикорупционното законодателство, защото \"не можем да направим нищо друго, ако не спрем политико-бизнес-олигархичната мафия\", която краде по 10 млрд. лв.годишно. Целта на Нинова е тези пари да отидат към онези социални слоеве, които имат нужда от тях.\r\n\tТя нарече \"ключово\" днешното заседание на Националния съвет на БСП и попита членовете на партията дали тръгват единни като юмрук в битката с паралелната държава.\r\n\tНинова очерта задачите през новия политически сезон – борба с корупцията и бедността, увеличаване на доходите, предстоящото европредседателство, изготвянето на алтернативен бюджет на страната. Тя се обяви срещу предлаганите от управляващите промени в Закона за публичните финанси, защото това било удар срещу общините.\r\n\t\"Обществото очаква алтернатива на това управление. И нека този политически сезон да бъде сезонът на алтернативата за \"БСП за България\"\", каза Нинова.\n\n\r\n\t\r\n\tДвете основни политически сили - БСП и ГЕРБ излязоха с отделни законопроекти срещу корупцията, като ГЕРБ предложи да направят един общ. В събота на партийния форум Нинова съобщи трите условия, при които биха се съгласили на общ законопроект.\r\n\t\"Опитват се в последните дни по различни начини да ни внушават, че трябва да направим общ законопроект, да вземем от двата най-доброто, да се обединим и в името на България да спрат политическите дрязги и веднъж завинаги да решим проблема с корупцията. Ще го направим при три условия\", каза лидерът на БСП.\r\n\t\"Първото условие е този орган да се занимава с разследване, а не с констатации, т.е. истинско събиране на доказателства. Този орган да се занимава с корупционни престъпления по високите етажи на властта, а не с констатиране. Този орган да има председател, назначен от президента на Републиката. Ние не правим закон за едно правителство и за един президент. Ние сме сериозна партия и предлагаме трайно законодателство. Днес правителството е на Бойко Борисов, утре ще е наше\", изреди условията си Нинова.\r\n\tПо същото време на форум на младежите във Варна зам.-председателят на ГЕРБ Цветан Цветанов даде да се разбере, че управляващите не са съгласни и няма да отстъпят президентът да назначава шефа на антикорупционния орган.\r\n\t\"Днес ако си направите труда да сравните техния и нашия законопроект, ще видите, че те са направили копи-пейст и са преписали около 70-75% от законопроекта. Останалите проценти са това да дадат правото на президента да назначава председателя на този антикорупционен орган. Ние не искаме президентска република. Ние знаем, че единственото място, където може да се води смислен политически дебат постоянно и да се осъществява необходимия парламентарен контрол върху изпълнителната власт е българският парламент\", заяви Цветанов.\r\n\t\r\n\tЛидерът на БСП повтори тезата си за паралелната държава, която краде по независими експертизи по 10 млрд. лв. годишно от джоба на всеки българин. Тя припомни, че преизчислението на всички пенсии годишно ще струва около 1 млрд. лв. на бюджета, а помощта за децата с увреждания 70 млн. лв. \"Виждате какво говорим на фона на 10 млрд.\", каза Нинова.\r\n\t\"Освен, че живеем в паралелна държава, като че ли живеем в два паралелни свята - на управляващите и на реалния живот. Бих искала да ви цитирам няколко неща само от вчерашния ден, за да видите двете реалности. Управляващите сутринта в парламента - \"Добрите новини бележат началото на новия политически сезон. Няма да отстъпим, както и досега от политиките за ликвидиране на неграмотността. Укрепването на обществения ред и сигурността продължават да бъдат сред законодателните ни приоритети. Няма да си затваряме очите пред криминогенната обстановка в страната\", цитира Нинова откъс от декларацията на Цветан Цветанов от ГЕРБ.\r\n\tНа фона на очертаната от Цветанов картина в парламента, вечерта по новините са съобщили за 6-годишно дете, което застреляло собственик на заведение, но роднините се съмняват, че се прикрива убийство. \"Баща се дрогира пред дете в заведение. Агресия в метрото в София- мароканец извади нож и нападна младеж. Столичната полиция издирва двама маскирани, които нападнаха мъж пред ресторант. Колата, с която е отвлечен синът на бизнесмен е била с полицейска лампа. И така нататък до края на всички вечерни новини. Паралелен свят, нали. Единият в представите на управляващите, другият-  в реалния живот\", каза Нинова.\r\n\t\r\n\t\"Има в историята едно събитие по конкретен повод, но исторически се е насложил един израз, който е ключов за такива моменти. Той е латински и е \"Зарът е хвърлен и няма връщане назад\". В такъв момент се намираме другарки и другари. Или започваме истинска борба с корупцията и го разбираме това или за пореден път има имитация\", каза Нинова пред партийния форум.\r\n\tСпоред нея управляващите предлагат поредната имитация на борба с корупцията за отчет пред предстоящия мониторингов доклад. Аргументите й са, че предложеният от ГЕРБ антикорупционен орган само събира информация,констатира административни нарушения и издава предписания, което не е борба с корупцията.\r\n\t\"Разликата при нас е, че бихме искали този орган да се занимава с разследване, да гарантира разделение на властите и взаимен контрол между тях, да завършва целия процес- с внасяне в прокуратурата на доказателства, евентуално обвинителен акт, евентуално присъда. Тоест да се извърви дългия път от превенция, събиране на доказателство, обвинения и присъда – истинската борба с корупцията\", каза Нинова.\r\n\t\"Ние не сме опозиция на инат, но сме с воля за истинска борба с корупцията. Ако обаче зад каузата в името на България, която да е благородна и ние винаги сме уважавали, ако зад името на България отново стои стремежа на политико – олигархичната мафия да се скрие и да си гарантира и през този сезон съхранение и увеличение на личното богатство за сметка на националното – без нас на тези преговори\", завърши речта си Нинова.", "date": "2017.09.02", "title": "Нинова: Не правим закон за Борисов и Радев, днес е ГЕРБ, утре сме ние"}
{"url": "http://www.mediapool.bg/tsvetan-tsvetanov-gerb-ne-iska-prezidentska-republika-news268776.html", "text": "\"Не искаме президентска република.\" Това заяви председателят на парламентарната група на ГЕРБ и зам.-председател на партията Цветан Цветанов, който коментира проекта за антикорупционния закон на БСП във Варна пред журналисти. В морския град той участва в десетото юбилейно издание на Летния университет на младежката организация на партията.\r\n\tЦветанов отбеляза, че винаги, когато ГЕРБ е обсъждала антикорупционно законодателство, е била с протегната ръка.\r\n\tПроекти за антикорупционен закон изготвиха, както управляващата партия ГЕРБ, така и опозицията в лицето на БСП. През седмицата депутатите от левицата се срещнаха с представители на съдебната власт, за да обсъдат с тях законопроекта си, а ГЕРБ направи обществено обсъждане в петък.\r\n\t\"Днес ако си направите труда да сравните техния и нашия законопроект, ще видите, че те са направили копи-пейст и са преписали около 70-75% от законопроекта. Останалите проценти са това да дадат правото на президента да назначава председателя на този антикорупционен орган. Ние не искаме президентска република. Ние знаем, че единственото място, където може да се води смислен политически дебат постоянно и да се осъществява необходимия парламентарен контрол върху изпълнителната власт, е българският парламент\", заяви Цветанов.\r\n\t\"Правили сме го заедно с всички парламентарни групи, които са били в парламента. Антикорупционният закон мина на първо четене в 43-тото Народно събрание. Беше пред гледане на второ четене в пленарна зала, поради определени текстове, които провокираха несъгласие в някои от политическите сили и предсрочно прекратяване на мандата на парламента, не можахме да го приемем\", обясни Цветанов.\n\n\r\n\tПо думите му в момента най-лесно било и те като БСП да внесат законопроекта и да мине на съгласувателна процедура, с която да демонстрирамт, че всъщност предлагат нещо, което би могло да консолидира всички останали.\r\n\t\"Най-правилното, което бяхме предприели в този антикорупционен закон е да мине през процедура, която да даде възможност за по-широко обсъждане. Работната група, която беше сформирана от министър Цачева, даде възможност да бъдат поканени да участват активно с институции, неправителствени организации. Това даде възможност по законопроекта, който вчера беше представен от г-жа Цачева, да се изчистят всички внушения или неразбиране, което имаше в обществото. Ние винаги сме били за диалог и съм убеден, че между първо и второ четене ще има сериозна дискусия и ще може да бъдат взети, ако има, и добри предложения от законопроекта, който предлага БСП\", каза още Цветан Цветанов.\r\n\tТой обвини БСП, че е търсила изява през лятото, когато народните представители били по избирателните си райони и създавали възможност за предпоставка за един силен политически сезон. Левицата целяла изява, която да им даде някаква легитимност и идентичност, но тя отново не е полезна за обществото, защото скандалите и фалшивите новини не са политики, заяви зам.-председателят на ГЕРБ.\r\n\tПолитиките са това, което правим в момента от политическа партия ГЕРБ, допълни Цветанов.\r\n\tПо думите му БСП не може да прости на ГЕРБ \"прозрачното управление на всички нива и европейските фондове, които получава страната ни, благодарение на доверието на европейските ни партньори към правителствата на Бойко Борисов“. \"БСП се провалиха точно по тази линия\", добави Цветанов.\r\n\tТой е обнадежден, че България ще може да се подготви сериозно за предстоящото председателство на Съвета на ЕС.\r\n\t\"От приоритетите по време на председателството ще можем да извлечем политически дивиденти за страната ни, да представим България в една по-добра светлина и същевременно българските граждани да повярват не само в България и в българските политики, но да възприемем много по-достойно и с уважение европейските институции\", каза Цветанов.\r\n\tПредседателството ще бъде много силна емблема за страната, допълни той. Според него лидерството на премиера Борисов - да бъде избран за трети пореден път за министър-председател на България, означава много. \"Що се касае до усилията, които полага премиерът за това силно председателство, което предстои за България, мога да ви уверя, че министър-председателят се очерта като един истински лидер и съм убеден, че с това, което направи правителството - да фигурират Западните Балкани, е много важен акцент за региона, за сигурността и стабилността. Силният глас на България се чува с лидера Борисов и с парламентарното мнозинство, което имаме днес в България.\"\r\n\tТой заяви още, че ГЕРБ винаги ще се съобразява и с различното мнение, и с опозицията, \"защото и те са част от успеха на България. Не трябва да бъдем високомерни, не трябва да бъдем толкова провокативни. Но когато има опити за провокация с някакъв въпрос, с който се иска да се отклоним от ежедневните теми и това, което прави държавата, трябва да запазим хладнокръвие и да отговорим с усмивка\", заяви Цветанов.", "date": "2017.09.02", "title": "Цветан Цветанов: ГЕРБ не иска президентска република"}
{"url": "http://www.mediapool.bg/blizkite-na-ubitiya-vav-vinogradets-ne-vyarvat-che-e-zastrelyan-ot-6-godishno-dete-news268770.html", "text": "Близките на убития собственик на заведение в село Виноградец не вярват, че фаталният изстрел е произведен от 6-годишното дете, каквато е  от случая.\r\n\tТрагедията се разигра в четвъртък вечерта в селото в община Септември по време на празнуване на рождения ден на 6-годишно дете. Оръжието, с което е произведен фаталният изстрел, е собственост на чичото на момченцето – Лазар Влайков. Той е председател на Общинския съвет в Септември от ГЕРБ. Убитият е 47-годишният Наско Токев, собственик на заведението, където са празнували рождения ден на детето.  \r\n\t\"До трагичният инцидент се е стигнало заради грубо нарушаване на законовите разпоредби за безопасност, съхранение и ползване на бойно оръжие\", заяви говорителят на Областната дирекция на МВР Пазарджик Мирослав Стоянов в петък.\r\n\tПолицията работи по две версии - нелеп инцидент или прикриване на убийство, съобщи Нова телевизия.\r\n\tОфициалната версия, по която работи прокуратурата, е, че смъртоносният изстрел е произведен неволно от детето, след като оръжието е попаднало случайно у него, предаде БНР.\r\n\t6-годишното момченце няма да носи отговорност за нелепия инцидент, тъй като е малолетно. С него сега ще работи психолог. Предстои то да бъде разпитано и от полицията. Все още не са му снети обяснения. \n\n\r\n\tСобственикът на оръжието Лазар Влайков, който беше задържан за 24 часа, вече е пуснат от арестабез да му бъде повдигнато обвинение, съобщи наблюдаващият прокурор Димитрия Ганчева пред БНР.\r\n\tВерсията, че детето е убило съпруга ми, е скалъпена след инцидента, каза съпругата на убития Наско Тонкев. \"Намерил е веднага вратичката, с която да се измъкне\", каза опечалената съпруга пред Нова телевизия по адрес на Лазар Влайков, който е собственик на оръжието, от което е произведен фаталният изстрел.\r\n\tУбитият Наско Тонкев има две деца – син и дъщеря. И двамата не вярват, че баща им е убит от 6-годишното момченце.\r\n\t\"Това са фантастики. Вие вярвате ли, че едно дете може да хване \"Глок\" 45-ти калибър и да застреля човек?\", каза синът на убития Димитър Тонкев пред бТВ.\r\n\t\"Аз казвам, че Лазар Влайков е прострелял моя баща, а не детето. Детето е удобно – това искам да се чуе. Не знам каква им е сделката между тях. Всичко ще си излезе наяве. Не може този човек, който има няколко дела, не знам колко са, да му се дава разрешително за боен пистолет\", заяви синът на убития Димитър Тонкев, цитиран от БНР.\r\n\t \r\n\t\"Всички стреляха с оръжието... Последен с пистолета стреля Лазар Влайков\", заяви дъщерята на убития Деница Тонкева пред Нова телевизия. Тя твърди, че по време на изстрела детето си е играело отзад в градинката и оръжието не е било у него.\r\n\tДеница каза още, че с баща й и Лазар Влайков са седели един до друг. \"Лъжеше, че баща ми не е стоял до него\", каза дъщерята на убития.\r\n\tСлед инцидента Деница попитала Влайков защо е убил баща й, а той и отговорил: \"Баща ти даде пистолета на детето\".\r\n\tДъщерята на убития каза още, че след фаталния изстрел Лазар Влайков започнал да звъни по телефона. Тя го попитала дали се обажда на спешния телефон 112, но той и казал, че не звъни на него и тогава тя се обадила на 112. Деница предположи, че председателят на Общинския съвет в Септември най-вероятно е звънял на прокурор, с когото бил близък, за да му каже какво да прави.\r\n\tДеница настоява да се провери на кого се е обаждал Лазар Влайков след трагедията. Опечаленото семейство иска още да се вземат натривки от ръцете на детето, за да се види дали то действително е стреляло с оръжието, както твърдят неговите близки.\r\n\tДъщерята на убития не смята, че Лазар Влайков умишлено е убил баща й. \"Не е искал да го убие, не е умишлено\", каза Деница Тонкева.\r\n\tСлед инцидента Лазар Влайков е задържан за 24 часа. Очаква се днес прокуратурата да реши дали да удължи ареста му.\r\n\tАдвокат Людмил Рангелов коментира пред Нова телевизия, че не е трудно да се установи кой е произвел фаталния изстрел, след като бъдат направени необходимите експертизи.\r\n\tПри всички случаи обаче Лазар Влайков е нарушил Закона за оръжията, боеприпасите, взривните вещества и пиротехническите изделия, каза адвокат Рангелов.\r\n\tПо думите му главното нарушение е, че е влязъл в заведението с оръжие, което е забранено по закон.  Ако той е дал пистолета на детето, това означава че е предоставил оръжие на лице под 18 г., което е забранено и наказанието е от 2 до 8 години затвор, а при смърт от 5 до 15 години, каза още Рангелов.\r\n\t\r\n\t44-годишният Лазар Влайков е председател на от октомври 2014 г. След местните избори през есента на 2015 г. отново е избран за председател по предложение на ГЕРБ. Живее в село Виноградец и е председател на местната кооперация. Развива собствен бизнес в областта на земеделието. Семеен е и има един син.\r\n\tМненията за него в селото са в двете крайности – от авторитетна личност до конфликтен човек, съобщи бТВ.\r\n\tПреди пет години името му нашумя след като намушка с нож случаен гражданин след пътен инцидент, но не е осъден по случая. Преди този инцидент Влайков е бил обвинен, че е пребил сина на общинския съветник Дора Пачева и заплашвал семейството и със саморазправа. Тогава срещу Влайков е образувано досъдебно производство, а Пачева завежда гражданско дело срещу него, но нито разследващите, нито съдът откриват вина у Лазар Влайков и той има чисто съдебно минало, пише \"24 часа\".", "date": "2017.09.02", "title": "Близките на убития във Виноградец не вярват, че е застрелян от 6-годишно дете"}
