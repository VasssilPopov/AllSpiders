{"url": "http://www.mediapool.bg/prezidentat-ne-priema-piesata-za-dobroto-i-loshoto-chenge-v-gerb-news270428.html", "text": "Президентът Румен Радев разкритикува управляващите, че не предлагат работещ закон за борба с корупцията и че умишлено се конфронтират с него заради изявленията му, че няма политическа воля за борба с корупцията, както и поради възможността той да назначава председателя на бъдещия антикорупционен орган. В отговор на твърдения и корупционни намеци от страна на ГЕРБ, че той е лобирал за закупуването на изтребители \"Грипен\", Радев заяви в четвъртък пред БНТ, че по този проект не е изхарчена и стотинка и че очаква да се формира комисия за проверка на \"безплатното\" саниране.\r\n\tПрезидентът даде да се разбере, че не вярва на уверенията от страна на ГЕРБ, че не са провалили умишлено заседанието на свикания от него Консултативен съвет по национална сигурност (КСНС), посветено на борбата с корупцията.\r\n\t\r\n\tПроведеният на 9 октомври съвет приключи безпрецедентно без каквото и да е формално решение и бе  поради липса на кворум. Това се случи, след като премиерът Бойко Борисов се появи с час и половина закъснение на заседанието и си тръгна преди края. Не присъства нито един от лидерите на съуправляващите \"патриоти\", както и вицепремиерът по съдебната реформа и външен министър Екатерина Захариева, която била в чужбина. Преди края на заседанието напуснаха шефът на парламентарната група на ГЕРБ Цветан Цветанов и лидерът на ДПС Мустафа Карадайъ.\r\n\tГЕРБ обаче енергично отрекоха да е имало бойкот, а Борисов обяви, че това било  и поясни: \"Седнахме, кафенце си пихме, по-приятелско заседание не съм имал\".\n\n\r\n\t\"Самият факт, че политици напуснаха преждевременно заседанието на КСНС, където трябва да присъстват са по закон, е показателен\", коментира Радев в интервюто пред БНТ.\r\n\t\"Освен това, като се има предвид важността на темата - борбата с корупцията, която е чувствителна - подсилва подозренията за бойкот у много наблюдатели\", допълни той. По думите му участниците, напуснали заседанието посред дискусията, не са предупредили предварително за ангажиментите си. Напротив - те заявили, че напускат и защо, по време на самото заседание. На въпрос дали ще разсекрети стенограмата от дискусията на КСНС, както го призова председателят на Народното събрание Димитър Главчев, Радев отговори, че записът на разговорите в залата нямат нищо общо със загубата на кворум на заседанието.\r\n\t\r\n\tПо думите му държавата трябва да реши един огромен проблем – корупцията по високите етажи на властта. Това е видно от всички доклади, които идват отвън. Това е видно и от статистиката – има ли до момента осъдени за корупция по високите етажи на властта, запита риторично Румен Радев.\r\n\tТой повтори тезата си, че бъдещият антикорупционен орган трябва да може да разследва, както предвижда проектозаконът на БСП, и че не може парламентарното мнозинство да излъчва едновременно и правителството, и ръководството на органа за борба с корупцията. \"Бих приел да назначавам това ръководство, само при положение, че органът има ясно изразени разследващи функции и капацитет да ги упражнява\", заяви Радев.\r\n\tАнтикорупционното законодателство е конфликтна тема, отбеляза той. И уточни, че ролята му като възглавяващ КСНС \"не е да търся някакво механично обединение в два проектозакона, а по-скоро да търся обединение около принципи и насоки, които да са в интерес на обществото\".\r\n\tФилософията на управляващите залага на превенцията и на пасивни форми за борба с корупцията. В мотивите, с които този закон се внася, ясно е записано, че държавната политика по противодействие на корупцията няма за цел възмездие, а възстановяване на справедливостта в обществото, коментира президентът. Там е записано, че с отнемането на незаконното придобитото имущество това ще се случи независимо от наказателното преследване, продължи Радев и заключи, че това свежда корупцията до някаква игра.\r\n\t\"Отнемането на незаконно придобито имущество е задължително, но абсолютно недостатъчно условие, ако искаме да имаме ефективност в тази борба. Ако залагаме на превенцията, това не е решение... За да има ефективна борба с корупцията, трябва да има преследване на сегашни и бивши корупционни деяния. Не можем да разчитаме на самопризнания в имуществени декларации\", каза държавният глава. Според него това няма как да разкрие моделите, схемите и гейтовете.\r\n\t\"Слагам акцента на всеобхватни, ефективни мерки за борба с корупцията. Тук трябва да има и превенция и разследване\", подчерта Румен Радев.\r\n\tНе може да има разбирателство в името на корупционния комфорт, коментира той по повод споровете и конфликтите между него и управляващите.\r\n\t\r\n\t\"Мога да кажа, че има един съвсем коректен и работен диалог с премиера Борисов и с много от неговите министри. Това обаче не може да снеме отговорността му за собственото му мнозинство и неговото поведение. Пиесата за доброто и лошото ченге, за добрия премиер и лошото му мнозинство е сценарий, който не приемам. Готов съм, бих се срещнал с премиера за изчистването на всички тези неща, но при ясни условия. Първо, не може да има разбирателство в името на корупционния комфорт. Второ, трябва да е много ясно кой и какво говори от името на властта\", настоя държавният глава.\r\n\tНапрежението трудно може да се скрие, дори когато се забранява да се произнася името на президента, отбеляза Радев.\r\n\t\"Виждате, че срещу президента беше хвърлена цяла парламентарна комисия. Правят се безскрупулни внушения за лобизъм и корупция. Никой не смее да излезе открито и да предяви обвинения, защото знае, че те ще бъдат развенчани. Имаше най-различни опити, аз оценявам посредническото усилие на премиера, но очевидно че той много трудно може да надвика собствените си съпартийци\", каза Радев.\r\n\t\r\n\tВ коментар за парламентарната комисия, която откри нарушения в процедурата за покупка на боен самолет, в която и той е участвал, Радев заяви: \"Както виждате, с една завидна страст и борбеност група депутати се хвърлиха да бранят народната пара. 1.5 млрд. лева за самолети, забележете неизхарчени. Нито една стотинка не е изхарчена\".\r\n\t\"Логично си задаваме въпроса защо същите борци, защитници на парите на народа, не направиха една анкетна комисия за 2 млрд. лв., похарчени за саниране при множество сигнали за нередности, не от вчера\", коментира той, визирайки одита на Сметната палата, според който е имало грубо нарушение на финансовата дисциплина, на Закона за публичните финанси при санирането. По думите му никога не е късно да се направи една такава комисия: \"Аз го очаквам, мисля, че не само аз\".", "date": "2017.10.12", "title": "Президентът не приема \"пиесата за доброто и лошото ченге\" в ГЕРБ"}
{"url": "http://www.mediapool.bg/blizo-5000-dushi-sa-ostanali-bez-uvelicheni-pensii-ot-yuli-news270411.html", "text": "При индексацията на пенсиите с 2.4% от 1 юли 4 900 души не са получили обещаното увеличение заради задействането на старо постановление, което на практика налага ограничение за нарастването на тези пенсии. Това обясни в четвъртък министърът на труда и социалната политика Бисер Петков, който до май месец оглавяваше Националния осигурителен институт (НОИ).\r\n\tОт тази година е в сила нов механизъм за индексиране на пенсиите, който замести дълго прилаганото швейцарско правило. Новото в този механизъм е, че се прилага коефициент за тежестта на всяка година осигурителен стаж и старият размер на пенсията  не се увеличава пряко със съответния процент, който за тази година е 2.4 %.\r\n\tДо миналата година тежестта на година осигурителен стаж беше 1.1, а от 1 януари тази година за новите пенсии и от 1 юли за старите нарасна на 1. 126.\r\n\t“С преизчислявването на пенсията на практика се определя нов размер на пенсията към датата на отпускане, като това става като в пенсионната формула тежестта на година осигурителен стаж 1.1 се заменя с 1.126 и след това се минава образно казано цялата история на пенсията от нейното отпускане до 1 юли 2017 година с всички извършени през времето индексации и преизчислявания и се получава преизчисления размер на пенсията. Това в масовия случай повишава пенсиите точно с 2.4%“, обясни Петков.\r\n\tТой обаче каза, че има и случаи, в които това увеличение е по-малко и случаи, малко на брой, при които пенсиите нямат реално увеличение, тоест преизчисленият размер не се е повишил.\r\n\tТова се отнася за пенсионери, които през 2006 година са получили повторно индексиране на пенсиите по силата на постановление на Министерския съвет. Тогава е дадено допълнително увеличение на най-ниските пенсии като тези до 120 лева са индексирани с 5%, а тези до 150 лева с 4% и същевременно са били ограничени на този размер.\r\n\tИменно заради наложеното тогава ограничение, което обаче е в сила и до момента, въпросните 4900 пенсии не са получили увеличение. От НОИ не са предвидили, че постановлението ще сработи по този начин, за да го предотвратят. В института са получени около 160 жалби от граждани, че не са получили обещаното увеличение, като на всички е отговорено. До момента няма заведени съдебни дела.\r\n\tПри предишните увеличения през последните години, тези пенсии са получавали увеличение, тъй като индексацията е ставала чрез директно увеличение на пенсията с дадения процент, а не се е разглеждала цялата пенсионна история с натрупванията.\r\n\tПетков уточни, че пенсиите, които през 2006 година са били 150 лева, сега са  257 лева и 39 стотинки.\r\n\t“НОИ е приложил правилно и точно действащия закон и няма допусната грешка“, обясни Петков и посочи, че заради това сега ощетените пенсионери няма да бъдат компенсирани. Промяна обаче ще бъде направена за следващата година, когато Петков обеща, че абсолютно всички пенсии ще бъдат индексирани с 3.8%. Тогава коефициентът за всяка прослужена година ще е 1.169.\r\n\tЗа целта ще бъдат внесени промени със Закона за бюджета на държавното обществено осигуряване (ДОО), с които да се гарантира, че всички пенсии ще нарастват със съответния процент за годината.\r\n\t“Връщането назад в историята на пенсиите, което понякога е за 20-25 години назад, е свързано с някои рискове, които се задействат при преизчисляването поради наслагването на множество нормативни изменения, запазване на размери и т.н. се е проявило при някои пенсии“, коментира Петков.\r\n\tТой даде за пример, че преизчисляването със среден осигурителен доход от 2007/2008 година също е довело до доста изненади, като при около половината от пенсиите не се е увеличил размерът и всъщност тогава част от пенсиите са били със запазен размер.\r\n\tСъщото се е получило и при преизчисляването на пенсиите през 2000 година след голямата пенсионна реформа.", "date": "2017.10.12", "title": "Близо 5000 души са останали без увеличени пенсии от юли"}
{"url": "http://www.mediapool.bg/proizvolni-proverki-sochat-dobra-podgotovka-na-mrezhovite-elektrooperatori-za-zimata-news270408.html", "text": "Проверка на Министерството на енергетиката е установила, че четирите оператора на електроенергийната мрежа имат готовност за работа при зимни условия, съобщиха то ведомството в четвъртък.\r\n\tИзвършени произволно инспекции на енергийни обекти в районите на градовете Горна Оряховица, Велико Търново, Севлиево, Габрово, Пазарджик, Пловдив, Стара Загора, Нова Загора, Сливен, Чирпан, Дупница, Благоевград, Кресна, Симитли, Сандански, Перник и Радомир са показали, че Електроенергийният системен оператор“ и частните дружества \"ЧЕЗ Разпределение България“, \"Електроразпределение Юг“ и \"Енерго-Про Мрежи“ са подготвили обектите си за есенно-зимния сезон.\r\n\tНяма забележки по отношение на въздушните електропроводни линии за високо напрежение, като всички проверени електропроводи, преминаващи през горски територии, са с добре поддържани просеки. Сервитутните зони около въздушните електропроводи за средно напрежение са почистени, до края на месеца предстои да бъдат премахнати клони на единични дървета, намиращи се в близост до въздушни линии за ниско напрежение.\r\n\tСъоръженията в обслужваните от трите електроразпределителни дружества възлови станции и трафопостове са преминали годишния профилактичен преглед и са подготвени за работа при зимни условия, допълват от министерството.\r\n\tМрежовите оператори са организирали денонощни аварийни екипи на цялата територия на страната. Екипите са оборудвани с високо-проходими автомобили и всички необходими материали за извършване на неотложни аварийно-възстановителни работи.", "date": "2017.10.12", "title": "Произволни проверки сочат добра подготовка на мрежовите електрооператори за зимата"}
{"url": "http://www.mediapool.bg/kartblansh-za-iztochniya-obhod-na-struma-prez-kresnenskoto-defile-news270406.html", "text": "Висшият експертен екологичен съвет (ВЕЕС) при Министерството на околната среда и водите (МОСВ) очаквано одобри т.нар. източен обход на магистрала \"Струма\" през Кресненското дефиле. Това съобщиха от ведомството на министър Нено Димов в четвъртък.\r\n\tИзточният вариант предвижда сега съществуващият път да се използва за преминаването на автомобилите от София към гръцката граница, а обходът на изток от Кресна ще се ползва от колите пътуващи от ГКПП \"Кулата\" в посока София. Трасето на магистралата няма да е с габаритни размери, а на скоростен път – няма да има аварийна лента.\r\n\tСрещу този вариант на трасе се обявиха няколко неправителствени организации, които сезираха и Европейската комисия.  да се изнесе източно от дефилето, а сегашният да остане само локален, или за прокопаване на тунел, което е одобрено от ЕК още през 2007 г.\r\n\tВ работата на заседанието на Висшия експертен екологичен съвет в четвъртък са участвали представители на неправителствени организации, но от МОСВ не посочват кои. За да подпомогнат вземането на решение, в състава на заседанието на ВЕЕС са били включени представители на научната общност и други експерти, се казва още в съобщението на МОСВ.\r\n\tЗаради големия обществен интерес, при взимането на решението членовете на съвета са провели задълбочена експертна дискусия, твърдят от МОСВ.\n\n\r\n\tТе са се съобразили със значителния брой постъпили в хода на процедурата по оценката на въздействието на околната среда (ОВОС) различни по характер становища, позиции, мнения и възражения по различните варианти на трасе.\r\n\tБили са взети предвид и резултатите от проведените обществени обсъждания и заключенията на независимите експерти от извършените ОВОС и Оценката за съвместимост с предмета и целите за опазването на защитените зони от мрежата Натура 2000.\r\n\tПроцедурата по ОВОС започна през април 2015 г. и се проведе при стриктно спазване на всички нормативни изисквания на Закона за опазване на околната среда, посочват от МОСВ.\r\n\tНаправени бяха допълнително значителен брой консултации с други ведомства, организации и институции за обективно вземане на решение предвид приоритетността на обекта и проявения голям обществен интерес.\r\n\tС взетото решение по ОВОС за одобряване на Източен вариант Г 10.50 на трасе на Лот 3.2 на автомагистрала \"Струма\" са предписани задължителни за изпълнение условия и мерки по Закона за опазване на околната среда при всичките етапи по реализацията на инвестиционното предложение, е посочено още в съобщението на МОСВ.\r\n\tВ момента активно се работи по изграждането на участъка от Кресна до Сандански (лот 3.3). Строителството му върви с изпреварващи графика темпове, каза регионалният министър Николай Нанков и по думите му 24-километровата отсечка може да бъде открита и предсрочно в края на 2018 г.\r\n\tВ края на август беше направена и първа копка на строителството на другия участък между Благоевград и Крупник (лот 3.1). Неговото строителство тръгна със закъснения заради бавни отчуждителни процедури и археология. На това трасе се намира и тунел \"Железница\", за който все още няма стратирала обществена поръчка след два фала с провеждането й.\r\n\tЗа последния участък между Крупник и Кресна (лот 3.2) се чакаше решението за избор на трасе. Сега предстои максимално бързо да бъде подготвена апликационната форма, за да бъде внесена в Европейската комисия за одобрение.\r\n\tДо момента Брюксел отказва да одобри апликационната форма за строящите се два лота и поради тази причина те се изграждат с пари от държавния бюджет. Строителите пък има да получават над 60 млн. лв. за свършената работа, призна неотдавна Нанков.\r\n\tМагистрала \"Струма\" се строи с европейски средства по оперативна програма \"Транспорт\" и трябва да бъде завършена най-късно до края на 2023 г. В противен случай има риск България да връща парите, заради неизпълнени поети ангажименти.", "date": "2017.10.12", "title": "Картбланш за източния обход на \"Струма\" през Кресненското дефиле"}
{"url": "http://www.mediapool.bg/remontat-na-ndk-veche-e-v-dovarshitelna-faza-news270412.html", "text": "Ремонтът на Националния дворец на културата (НДК), който ще бъде основна сцена на българското европредседателство след по-малко от три месеца, вече е в довършителна фаза. Това съобщиха от Министерството на културата, след като министър Боил Банов е направил изненадваща проверка.\r\n\tСлед скандалите с неправомерно изразходвани средства по времето на предишния изпълнителен директор Мирослав Боршош, за което му бяха повдигнати обвинения, е пълна мистерия какво се случва вътре с НДК и дали сградата ще е напълно готова да поеме от 1 януари срещите по европредседателството.\r\n\t\"Залите, които ще приемат министри, делегати, служители и журналисти, са в довършителна фаза\", е посочено в съобщението на културното ведомство.\r\n\tЗала 3 и прилежащите й 3.1 и 3.2, в които са предвидени основните събития от председателството, са почти готови. Остава да се обзаведат и да се направят тестване на системите, се казва в прессъобщението.\r\n\tВ зала 10, в която ще заседават държавните и правителствени ръководители на страните членки на ЕС, се прокарват инсталациите и системите за сигурност, докато в зали 7, 8 и 9 основните строително-монтажни работи са изпълнени, е посочено още в него.\n\n\r\n\tРемонтните дейности продължават в зала 6, фоайетата и кабинетите около нея, където ще се помещава Международният пресцентър.\r\n\tВсички фоайета, включени в обхвата на ремонта, са готови. Терасите са с нова хидроизолация и нови настилки, информират от Министерството на културата.\r\n\tПлановете бяха ремонтните дейности да приключат до 15 ноември, за да има достатъчно време да се направят проби на монтираната техника.\r\n\tРемонтът на сградата надмина първоначално планираните до 35 млн. лв. и вече сумата надхвърля 40 млн. лв., обяви неотдавна културният министър Боил Банов.\r\n\tНе е изключено тя да доближи 50 млн. лв., каквито бяха първоначалните разчети, обявени от Боршош, но парите му бяха отказани.\r\n\tОсвен подготовката на сградата за европредседателството в НДК тече и активна културна програма. Близо 100 събития ще се случат до края на годината. Билетният център работи, както и културните пространства – ДНК, \"Перото\", театър \"Азарян\" и зала \"42\".", "date": "2017.10.12", "title": "Ремонтът на НДК вече е в довършителна фаза"}
{"url": "http://www.mediapool.bg/vsichki-novi-sgradi-zadalzhitelno-sas-zaryadno-za-elektromobil-do-2050-g-news270414.html", "text": "Всички новопостроени или основно ремонтирани сгради, които имат отделни паркинг пространства за над 10 автомобили, до 2050 г. задължително трябва да имат и зарядна станция за електромобили. Самите здания трябва да отговарят на конкретни показатели за енергийна ефективност, за чието постигане ще се изготвят референтни рамки за всяка страна от Европейския съюз за постигане до 2030 и 2040 г. Това предвиждат нови мерки за превръщане на европейските сгради в по-икономични, които бяха приети в четвъртък от Комисията по промишленост, изследвания и енергетика (ITRE) в Европарламента.\r\n\tНовите правила за насочване на вниманието към енергийната ефективност и ефективността на разходите при саниране или ремонтиране на сгради актуализират Директивата за енергийните характеристики на сградите (EPBD) и са част от пакета „Чиста енергия за всички европейци“.\r\n\tПредвижда се да се разработят и измерими показатели за напредък, които да оценяват как новите сгради допринасят към целите на ЕС за енергийна ефективност.\r\n\tЕвродепутатите одобриха използването на \"индикатор за интелигентност“ като инструмент за измерване, който да помогне за намаляването на потреблението на енергия чрез адаптиране на сградата към нуждите на обитателите. Високите стандарти за здравето и качеството на въздуха в затворени помещения също ще се превърнат в приоритет, посочва се в съобщението на Европарламента.\r\n\t\"От жизненоважно значение е държавите членки да поемат ясен ангажимент и да предприемат конкретни действия в дългосрочното си планиране. Това включва улесняване на достъпа до финансови инструменти, показвайки на инвеститорите, че повишаването на енергийната ефективност е приоритет и даване на възможност публичните органи да инвестират в добре функциониращи сгради\", коментира докладчикът по темата Бенд Бендсен (ЕНП, Дания).\n\n\r\n\tОчаква се неофициалните преговори с министрите от ЕС да започнат веднага, след като в пленарната зала бъде одобрен мандат за преговори. Гласуването е насрочено за втората октомврийска сесия в Страсбург.\r\n\tСградите консумират най-голяма част от използваната в Европа енергия, като поглъщат 40% от крайната енергия, сочат данни, цитирани от ЕП. Около 75% от сградите са енергийно неефективни, но от тях ежегодно се ремонтират едва между 0.4 и 1.2% в различните страни членки.\r\n\tПовишаването на енергийната ефективност на сградите ще има положителен ефект и върху бизнеса, тъй като строителната индустрия генерира около 9% от европейския БВП и дава работа на 18 милиона души.", "date": "2017.10.12", "title": "Всички нови сгради задължително със зарядно за електромобил до 2050 г."}
{"url": "http://www.mediapool.bg/parlamentarnata-voenna-komisiya-othvarli-porednoto-prezidentsko-veto-news270415.html", "text": "Парламентарната военна комисия отхвърли  върху поправките в Закона за отбраната и въоръжените сили, според които висшите военни трябва да бъдат представяни пред депутатите, след като бъдат назначени. \r\n\t \r\n\tВетото беше подкрепено само от депутатите на БСП. \r\n\t \r\n\tПредседателят на комисията ген. Константин Попов (ГЕРБ) коментира, че не вижда нищо лошо в това висшият офицерски състав да дойде в Комисията по отбрана и да представи визията си. \n\n\r\n\t\"Не става въпрос да ги изпитваме какво са направили, а да дойде този човек да представи визията си, за да знаем народните представители какво ще се прави“, посочи ген. Попов. \r\n\t \r\n\tКольо Милев от БСП заяви обаче, че представянето в комисията на удостоените с висши офицерски звания не е необходимо. \r\n\t \r\n\t\"Да не подценяваме генералите, да ги викаме тук, за да се представят като ученици“, коментира той. \r\n\t \r\n\t\"Как си го представяте- министърът на отбраната влиза и след него в редичка вървят генералите, за да ги представи? После казва „ходом марш“ - абсудно е“, допълни Таско Ерменков от БСП. \r\n\tСпоред ген. Симеон Симеонов от ДПС обаче също няма проблем в изслушването. \r\n\t \r\n\t\"Нищо лошо няма в това изслушване в комисията. Нека генералите да се срещнат с комисията, за да знаят, че това е пътят напред, да не драматизираме“, коментира ген. Симеон Симеонов от ДПС. \r\n\tПрезидентът Румен Радев се обяви срещу промените, според които новоназначените висши военни ще бъдат представяни от министъра на отбраната или негов заместник пред депутатите от парламентарната комисия по отбрана.\r\n\t \r\n\tСпоред него това \"не намира опора в Конституцията и нарушава баланса между органите за ръководство на отбраната\", тъй като според основния закон удостояването с висши военни звания е правомощие на президента по предложение на правителството.\r\n\t \r\n\t\"Представянето пред Комисията по отбрана, след като е изпълнен фактическият състав на удостояването с висше военно звание, създава усещането, че е самоцелно и единствено провокирано от факта на издадения указ. Освен това законът не дава отговор на въпроса дали при всяко удостояване с висше офицерско звание на един и същи офицер следва да се прави такова представяне. Това може да доведе до практическото обезсмисляне на разпоредбата, ако е необходимо отново да се представят вече представени лица\", посочва държавният глава.\r\n\t \r\n\tСпоред него \"тази неясна разпоредба, в която трудно се разпознава вложеният смисъл, не допринася за утвърждаването на правовата държава и крие риск от политизиране на висшия команден състав на Въоръжените сили\".\r\n\t \r\n\tПървоначално управляващите имаха идея кандидат-генералите ще бъдат изслушвани от депутатите преди да бъдат назначавани, но след острата реакция на президента те се отказаха от нея. Радев обаче не приема дори възможността висшите военни да минават опознавателно през парламента.\r\n\t \r\n\tРадев върна и поправките, които завишават изискванията за заемане на поста \"постоянен секретар на отбраната\", тъй като според него те създават условия за дискриминация. \r\n\t \r\n\tВ началото на мандата си Радев наложи вето върху Закона за концесиите, гласуван в последните дни на миналия парламент. След това той върна и поправките в Закона за опазване на околната среда, съкращаващи обжалването на оценките за въздействие на стратегически важни инвестиционни проекти върху околната среда само на една инстанция. И двата пъти ветото на президента бе преодоляно от парламентарното мнозинство.\r\n\t \r\n\tВ същото време Радев пусна въпреки призивите за вето спорни промени в Закона за съдебната власт и НПК.", "date": "2017.10.12", "title": "Парламентарната военна комисия отхвърли поредното президентско вето"}
{"url": "http://www.mediapool.bg/britanskata-dzhihadistka-byalata-vdovitsa-e-ubita-v-siriya-news270416.html", "text": "Сали \"Бялата вдовица\" Джоунс – родена във Великобритания и рекрутирана от екстремистката групировка \"Ислямска държава\", е била убита заедно със сина си при въздушен удар, нанесен от американски дрон в Сирия през юни. Американските власти са уведомили за това британските си съюзници.\r\n\t48-годишната Сали Джоунс, приела исляма англичанка, получи от британски медии прозвището Бялата вдовица, след като нейният съпруг Джунайд Хусаин (компютърен хакер), боец на групировката \"Ислямска държава\" (ИД), бе ликвидиран през 2015 г., също от безпилотен самолет.\r\n\tНякогашната певица в пънк група не е минавала военна подготовка и се е занимавала основно с вербуване на момичета от западни страни в редиците на ИД, както и с разпространяване на пропагандни послания в интернет, съдържащи заплахи към християните във Великобритания.\r\n\tСали Джоунс активно е призовавала да се подготвят атентати в родината й и публикувала в интернет инструкции за създаване на взривни устройства. В Туитър тя разказва как е попаднала в Сирия и публикува снимки, на които позира с автомат \"Калашников\" и пистолет.\r\n\tПрисъединявайки се към ИД, Джоунс се омъжва за \"киберджихадиста\" Джунайд Хусаин, който бе убит през 2015 г.\n\n\r\n\tХусаин, както смятат властите, е планирал \"варварски нападения в западни страни\", включително атентат, който е трябвало да се случи на \"мащабни възпоменателни мероприятия\".\r\n\tДжоунс била убита през юни близо до иракската граница, докато се опитвала да избяга от Ракка, бастиона на ИД в Сирия, посочвапредставител на британското разузнаване, който получил информацията от американски колеги. Те изразили увереност, че Бялата вдовица е мъртва, макар да направили уговорката, че не могат да вземат ДНК проби от земята.\r\n\tЦитираните източници смятат, че 12-годишният син на Джоунс, Джоджо, също е загинал, макар че това също не е 100 процента сигурно.\r\n\tДжихадисти от ИД са били обявявани за мъртви, след което са се появявали, отбелязва Ройтерс.\r\n\tБританската министър-председателка Тереза Мей каза, че е запозната с докладите за смъртта на Джоунс, но не е в позиция да коментира подробности.", "date": "2017.10.12", "title": "Британската джихадистка \"Бялата вдовица\" е убита в Сирия"}
{"url": "http://www.mediapool.bg/bolnitsata-vav-vratsa-e-poluchila-nuzhnite-lekarstva-osiguryavashti-rabotata-y-za-mesets-news270417.html", "text": "Многопрофилната болница във Враца е получила всички необходими медикаменти и консумативи, които са достатъчни за осигуряване на дейността й за повече от 30 дни, съобщиха от лечебното заведение.\r\n\tПри посещението си преди дни заместник-министърът на здравеопазването Лидия Нейчева обеща спешно да осигури необходимите материали, необходими за да не спира работата на областната болница и които не могат да бъдат доставени заради запорираните сметки на лечебното заведение.\r\n\tОт болницата съобщиха в четвъртък, че лекарите са започнали да оттеглят подадените предизвестията си за напускане, а нормалният ритъм на работа в областната болница не е нарушен.\r\n\tВъпреки изпълнението на поетите ангажименти от страна на министерството на здравеопазването, като принципал на болницата, медицински служители протестираха ефективно и в четвъртък за един час в рамките на обедната почивка и блокираха за това време бул. \"Втори юни\" във Враца.\r\n\tВ началото на следващата седмица ще бъдат изплатени 80 на сто от дължимите заплати за август, а до края на октомври останалата част от тях, както и възнагражденията за септември.\n\n\r\n\tПродължават преговорите за отпускане на банков кредит, което ще даде възможност да бъде решен проблемът с натрупания дълг.", "date": "2017.10.12", "title": "Болницата във Враца е получила нужните лекарства, осигуряващи работата й за месец"}
{"url": "http://www.mediapool.bg/rusiya-puska-v-obrashtenie-banknota-s-krim-news270419.html", "text": "В Русия влиза в обращение нова банкнота от 200 рубли, на която присъства украинският полуостров Крим, анексиран от Москва през 2014 г. след окупация на руски части и референдум, определен като незаконен от Киев и западните страни.\r\n\tКупюрът бе представен в четвъртък, заедно с още една нова банкнота – от 2000 рубли, посветена на Далечния Изток, от управителката на Централната банка на Русия Елвира Набиулина.\r\n\tНа банкнотата от 200 рубли от едната страна е изобразен паметникът на потопения кораб в Севастопол, станал символ на флота в пристанищния град, където са разположени руските военно-морски сили за Черно море. На обратната са изрисувани гръцко-римските руини от град Херсон.\r\n\tКартините от Крим са били подбрани след национален конкурс, организиран миналата година, уточнява Руската централна банка (РЦБ). \"Това отразява волята на руския народ да види тези символи на банкнотите\", заяви пред медиите Набиулина.\r\n\tНа купюра от 2 хил. рубли присъстват Източния космодрум и вантовият мост над Източния Босфор, свързващ Владивосток с остров Руски.\n\n\r\n\t\r\n\t\r\n\tБанкнотите вече са в обращение, първо те ще бъдат разпространени в регионите, които са изобразени на тях – Крим и Далечния Изток, както и в Москва, каза Набиулина.\r\n\tОчакваме масовото влизане в обращение да е през декември, когато и банките и предприятията ще са готови да се разплащат с тях, както и ще са пригодени банкоматите, каза още тя.\r\n\tОще през февруари, когато бе обявено изработването на тези банкноти, бе обяснено, че идеята символите на Севастопол, Херсон и Далечния Изток да се сложат върху банкноти, за да се привлекат повече туристи там.", "date": "2017.10.12", "title": "Русия пуска в обращение банкнота с Крим"}
{"url": "http://www.mediapool.bg/sadiya-zapodozrya-v-koruptsiya-shefkata-na-sofiyskiya-apelativen-sad-news270383.html", "text": "Председателят на Софийския апелативен съд (САС) Даниела Дончева публично е заподозряна в корупция от съдия Милен Василев, става ясно от заявление, оставено миналата седмица в съдийския коридор на САС. В него магистратът посочва, че макар да няма доказателства, съзира в действия на Дончева \"силен корупционен мирис\".\r\n\tСтава въпрос за нейна заповед, с която Василев е преместен от досегашния му 6-и състав в Търговското отделение в 11-и състав, освободен от вече бившия зам.-председател на съда Стефан Гроздев, който на 3 октомври стана член на ВСС.\r\n\tНа негово място идва самата Дончева, поемайки висящите му дела. Именно заради едно от тях Василев е заподозрял, че действията на председателя на САС се водят от \"нездрав интерес\". Казусът е свързан с фалита на КТБ и материалният интерес по него е за над 102 млн. лв.\r\n\tЗа случая съобщи пръв в сряда във Фейсбук Васил Петров от Софийския районен съд. Бившият председател на районния съд Методи Лалов пък сподели информацията в четвъртък, окуражавайки действията на колегата му Василев.\r\n\tАпелативният съдия посочва в заявлението си, че делото му е било разпределено на 26 май. Първото заседание по него е насрочено за 27 септември, но същия ден било изискано от Дончева. Все пак заседание е проведено, на което Василев отлага делото, защото не е готова назначената съдебно-счетоводна експертиза.\n\n\r\n\t\"Впоследствие с настоящата заповед вие ме махате от 6-и състав и слагате себе си на мое място, като изземвате всички досега разпределени ми по законния ред и висящи дела - очевидно преследвайки две цели: 1) да се накаже този, който много знае (много плоско от ваша страна); 2) да овладеете делата, на които аз съм бил докладчик измежду които (каква случайност) и въпросното т.д. №2832/2017 г. с предмет иск за 102 млн. лв., към което вече сте проявявали нездрав интерес\", твърди Василев.\r\n\tСпоред него подобно разместване трябва да се направи с решение на Общото събрание на апелативните съдии при спазване на принципа за случайно разпределение на делата. Василев добавя, че досегашната практика в САС е била при смяна на състави да се иска съгласието на конкретния съдия.\r\n\t\"При така описаните събития у мен остава силното съмнение, че това е проява на корупция от ваша страна (макар да нямам доказателства за последното)\", посочва магистратът.\r\n\tАргументите му за това подозрение са следните: \"Зарязвате собствения си състав в гражданско отделение с пет висящи дела, зарязвате дори и мястото на бившия зам.-председател Гроздев в 11-ти състав на Търговско отделение (където също има пет висящи дела на този доклад) и отивате на тежко натоварен състав с поемане на всички висящи дела на редови съдия. Не знаех, че сте толкова работлива.\"\r\n\tТой не допуска, че действията на Дончева може да са провокирани от желание за поемане на допълнителна работа, тъй като на 2 октомври ѝ отправил предложение да повиши натовареността си от 38 на 50%, на което \"погледнахте с насмешка\".\r\n\t\"Следователно не желанието за работа е било водещо при преместването ви, а нещо друго. Единственото логично обяснение е, че това друго е свързано именно с нездравия ви интерес към въпросното т.д. 2632/2017 г. Предполагам, че като го приключите, бързо ще се ометете и от този състав и ще отидете на друг апелативен състав\", добавя съдия Василев, уточнявайки, че ще сезира ВСС и Инспектората към него за случая.\r\n\tТой настоява за незабавна отмяна на заповедта на Дончева и свикване на Общо събрание на САС, на което случаят да бъде обсъден. Писмото му завършва с \"неуважение\" и пожелание \"със здраве да си харчите честно спечелените пари\".\r\n\tПо информация на Mediapool по-късно този месец ще бъде проведено Общо събрание на апелативните съдии, на което се очаква да бъде обсъдено и въпросното разместване на състави от Дончева. Около 1/3 от колегите ѝ вече са се подписали под това искане.\r\n\tПотърсена за коментар, самата Даниела Дончева обясни пред Mediapool, че лично няма да коментира жалби, които я засягат пряко.\r\n\tОт Софийския апелативен съд добавиха, че председателят няма да коментира \"неистини\", както и че при съгласие от двете страни по въпросното дело, то може да се гледа публично. По повод преместването на съдия Василев, от съда коментират, че то е направено по установена в САС практика, която многократно е била проверявана от компетентните органи.\r\n\t\"Милен Василев е преместен в друг съдебен състав по утвърдени вътрешни правила и е заел мястото в съдебния състав на съдия Стефан Гроздев, който стана член на ВСС. Поради тази причина, той няма как да гледа делата от стария си състав, а е започнал да гледа делата в новия. Това също е съобрезено със закона\", обявиха от САС.\r\n\tЗа участието на Даниела Дончева по това дело коментарът бе, че само председателят на съда може да влиза по дела във всички отделения. Досега тя разглеждаше граждански, а не търговски казуси. Съдия Дончева бе избрана за административен ръководител на Софийския апелативен съд през юли м.г. от предишния състав на ВСС. Тогавашното мнозинство в съвета я предпочете за поста пред съдия Нели Куцкова.\r\n\tКазусът, визиран в заявлението на Милен Василев, е по иск срещу свързаната с мажоритарния собственик на фалиралата КТБ Цветан Василев фирма \"Евробилд 2003\" ЕООД. Делото е заведено през 2015 г. в Кюстендилския окръжен съд, но подробностите не стават ясни, тъй като всички данни в  са заличени.\r\n\tОт решението на съдия Татяна Костадинова се разбира единствено, че ищецът, чието име остава неизвестно, желае съдът да признае дълг на \"Евробилд 2003\" към него, чийто размер също е заличен. Кюстендилският окръжен съд обаче отхвърля иска и така делото стига до САС.", "date": "2017.10.12", "title": "Съдия заподозря в корупция шефката на Софийския апелативен съд"}
{"url": "http://www.mediapool.bg/vsyaka-godina-u-nas-oslepyavat-napalno-ili-chastichno-3000-dushi-news270418.html", "text": "Всяка година у нас ослепяват напълно или частично 3000 души. Това показват данни на Националния център по обществено здраве и анализи, представени по повод Световния ден на зрението, който се чества всеки втори четвъртък на октомври.\r\n\tНяма точни данни колко от тези 3000 души са с глаукома, но според европейската статистика, 13 процента от загубилите зрението в Европа, са го загубили от глаукома, каза доц. д-р Наталия Петкова - основател на Глаукомно дружество в България.\r\n\tВ световен мащаб 2,4 млн.души на година заболяват от глаукома и голяма част от тях стигат до слепота. За десет години 16 процента от нелекуваните болни достигат до едноочна слепота, а 10 процента от тях до загуба на зрението и на двете очи, каза Петкова.\r\n\tПо думите й скрининговите кампании са много важни, защото ако болестта се диагностицира, лекарите не могат да възстановят загубеното зрение, но могат да помогнат то да не се влошава повече.\r\n\tЗа времето на кампанията - март - октомври тази година, през скрининг са преминали 2500 пациенти. Повишено вътреочно налягане е регистрирано при 25 процента от прегледаните.\n\n\r\n\tПо данни на НЗОК диспансеризираните с всички видове глаукома към 1 януари тази година са общо 78 487 , а към първи септември те са вече с 2622 повече - 81 109. Според участниците в кампанията повишението се дължи и на скрининга.\r\n\tПациентски организации отчетоха края на кампанията под наслов \"Слънцето е за всички\", която е дала възможност на много хора от малки населени места да се прегледат безплатно и да разберат дали имат симптоми на глаукома като повишено вътреочно налягане.\r\n\tХората, при които са установени признаци на заболяването, се насочват към допълнителни прегледи.\r\n\tСпоред специалистите офталмолози всички хора над 40 години трябва редовно да ходят на очен лекар. Те смятат, че държавата трябва да инвестира в скринингови кампании, но е хубаво да има предскринингови критерии кои хора има смисъл да бъдат прегледани. Рискови фактори са възрастта, наследствена обремененост , диабет, напреднали увреждания в зрителния нерв и в зрителното поле .\r\n\tГлаукомата е едно много сериозно заболяване, което доскоро беше неглижирано, каза проф. д-р Лъчезар Войнов - национален консултант по очни болести . Той увери, че в България се прилагат всички нови методи на лечение както консервативни, така и оперативни.\r\n\tВойнов и Петкова разказаха, че терапията с капки си остава основен вид, но при нея има трудност, свързана с това, че хората, заболели от глаукома, са предимно в напреднала възраст, някои от тях и с Паркинсон, и трудно могат да поставят капките.\r\n\tПоявяват се обаче надежди за революция в лечението и локалната терапия. Те няма занапред да са толкова зависими от пациента, защото ще се поставят импланти, инжекции, лекарства, въвеждани във вид на контактни лещи с продължително действие до шест месеца.\r\n\tДосега се лекува само очното налягане, а идеята е занапред да лекуваме и увреждането на зрителния нерв, като така няма само да се поддържа зрението, а ще има и възстановителна генна терапия, обясни доц. Наталия Петкова.", "date": "2017.10.12", "title": "Всяка година у нас ослепяват напълно или частично 3000 души"}
{"url": "http://www.mediapool.bg/nad-pet-pati-padna-kontsesionnata-taksa-za-plazha-krai-saraite-na-dogan-news270364.html", "text": "Четири атрактивни плажа по морето ще бъдат дадени на концесия за срок от 15 години, реши Министерския съвет в сряда.\r\n\tПроцедури ще бъдат открити за \"Слънчев бряг – север\", който по думите на вицепремиера  бил на Маджо, \"Несебър – юг\", \"Росенец – север\", край сараите на Ахмед Доган и \"Св. Влас – болницата\", стопанисван от фирма, свързана с шефа на \"Лукойл България\" Валентин Златев.\r\n\tОпределените минимални концесионните такси за плажовете, стопанисвани от фирми, свързани с Доган и Златев, са намалени, докато за тези в Слънчев бряг и Несебър са увеличени.\r\n\tКонцесионерите на четирите плажа ще бъдат определени след конкурс, организиран от министъра на туризма и проведен от комисия, назначена от премиера, съобщи правителствената пресслужба.\r\n\tЦелта е да се осигури водно спасяване, обезпечаване на прилежащата акватория, здравното и медицинското обслужване и санитарно-хигиенното поддържане на плажовете, се казва още в съобщението.\r\n\tПрез август вицепремерът Валери Симеонов обяви, че наематели и концесионери на плажове клатят държавата чрез туризма - Маджо, Радо Слънцето, Маргините, които свикнали да печелят, ограбвайки съня, спокойствието и парите на другите. Поводът за изказването бяха нощните проверки за шума от заведенията срещу които последваха протести, организирани  от собствениците им. Тогава министърът на туризма Николина Ангелкова се разграничи публично от акциите на Симеонов.\n\n\r\n\tНай-ниско концесионно възнаграждение от минимум 8975 лв. без ДДС се иска за плаж \"Росенец – север\". Причината е, че той е с най-малка площ и не се ползва от много туристи. Плажната ивица е с дължина 370 метра. Исканата сума е над пет пъти по-малка след двата неуспешни опита на правителството да намери стопанин на плажа.\r\n\tПри първия конкурс исканото концесионно възнаграждение от държавата бе 48 000 лв., а след това бе намалено на 11 553 лв., но и вторият опит пропадна.\r\n\tТака това лято плажът беше даден под наем и се стопанисваше от \"Хермес Солар“, която се свързва с почетния лидер на ДПС Ахмед Доган. Компанията построи  в Бургаския залив, което се ползва от активисти на ДПС.\r\n\t\r\n\tНай-високата концесионна такса е определена за плажа \"Слънчев бряг – север\" – 1 375 662 лв. без ДДС. Това е с около 400 хиляди лева повече от досегашната такса, която плащаше концесионерът \"Сънинвест“, който държеше плажа до миналото лято.\r\n\tПрез този сезон за наемател на плажа \"Слънчев бряг– север\" беше избрано дружеството \"Булимпекс\", което е собственик на хотела \"Хелена ризорт\" в курорта. Бизнесменът Младен Михалев, известен с прякора Маджо, държи в него 30%. Това стана повод вицепремиерът Валери Симеонов да го посочи като един от примерите за плажовете, които се държат от лидери на бившите силови групировки.\r\n\t\"Булимпекс\" беше избран след като държавата прекрати договора със \"Сънинвест\" през 2016 г. заради системни нарушения – по-малка плажна зона за свободен достъп на туристите, търговски обекти над разрешеното. Концесионерът почти всяка година беше глобяван от регионалното министерство със суми между 80 хил. и 360 хил. лева, които е плащал.\r\n\tСлед прекратяването на договора концесионерът отказваше да пусне държавата, оплака се преди време министърът на туризма Николина Ангелкова. Последва съдебна битка спечелена от държавата, а през лятото имаше акция срещу събарянето на незаконно построените заведения на плажа.\r\n\tСпоред търговския регистър \"Сънинвест“ е собственост на шест фирми, зад които стоят близки до властта собственици на хотели в летния курорт.Сред тях са бившият депутат от ГЕРБ Емил Димитров, мажоритарният собственик на бургаската захарна фабрика \"Победа\" и на казино в Слънчев бряг Сава Чоролеев, който е близък на кмета на Бургас, сочен за най-успешния у нас през последните години. Акции чрез свои компании в \"Сънинвест\" имат още хотелиерите Румен Чандъров и Ангел Палийски, един от собствениците на хотел \"Белвю\" в Слънчев бряг.\r\n\tДял в компанията има и Ветко Арабаджиев, позволил си да изкорени японските вишни, подарък на столицата от посолството на Япония, пред бившия Японски хотел в София и да ги презасади в градината си. Арабаджиев не беше подведен под отговорност за това своеволие, а получи само глоба, която отказа да плати. След като му се размина, започна незаконно да надстроява ниското тяло на хотела, а през тази година спечели настаняването на европейските чиновници по време на първото европредседателтво.\r\n\t\r\n\tЗа друг атрактивен плаж по Черноморието – \"Несебър – юг“, минимално определената концесонна такса от правителството е 247 497 лв. без ДДС.\r\n\tДо миналото лято плажът се стопанисваше от фирма \"Сироко\", свързана с ямболския бизнесмен Боян Бонев. Договорът с нея беше прекратен заради системни нарушения.\r\n\tПроблемите с концесионера бяха от години. Периодично хотелиери и туристи протестираха срещу високите наеми, които им иска Боян Бонев. При първия кабинет на Бойко Борисов беше съборен и незаконно построен ресторант на плажната ивица.\r\n\tЗа лято 2017 договор за наем за плажа в Несебър беше сключен с компанията \"Ирида-71\", която държи концесиите на ивиците \"Какао бийч\" в Слънчев бряг и \"Хармани\" в Созопол. През годините до лятото на 2012 г. сред съдружниците в дружеството е Радостин Бързанов, известен още като Радо Слънцето. Той е бивш бодигард на Васил Илиев и след това на брат му Георги Илиев.\r\n\tДвойно по-ниска минимална концесионна такса иска правителството за плажа \"Св. Влас – болницата“ спрямо тазгодишната наемна цена, постигната на конкурс. Определеното минимално годишно концесионно заплащане е 54 006 лв. без ДДС, е посочено в правителственото съобщение.\r\n\tПрез последните години този плаж се стопанисва от дружеството \"Тера Тур Сервиз“, част от холдинговата структура \"Агрохолд”, свързвана с бащата на генералния директор на \"Лукойл България” Валентин Златев. Дружеството е собственик на хотел \"РУИ Хелиос парадайз\" в района.\r\n\tПрез март тази година служебният министър на туризма Стела Балтова обяви конкурс за избор на наемател. Изненадващо той беше спечелен от компанията \"Юробилд БГ“ от Дряново. Фирмата със собственик и управител Анита Ганчева победи \"Тера Тур Сервиз“ с по-добра наемна цена – 102 120 лв. с ДДС. През април Балтова нареди предварително изпълнение на заповедта за избор на участник в конкурса, защото туристическият сезон започва и е необходимо осигуряването на спасители и медицинско обслужване на плажа.\r\n\tТова разпореждане е спряно от настоящия министър на туризма Николина Ангелкова с мотив, че при провеждането на конкурса за наем не е взет под внимание фактът, че плажът \"Св. Влас - болницата\" има валиден договор за концесия до 4 юли. Според националния концесионен регистър въпросният договор е сключен с компанията \"Тера тур сървиз\" на 4 юли 2001 г.\r\n\tПлаж \"Св. Влас-болницата“ се разпростира върху 16 762 кв.м земя. Бреговата му линия е дълга 895 метра. Активната плажна площ е в западната и източната част на крайбрежната ивица, а в останалата част плажът е зает от чакълести наслагвания. Негова характерна особеност са изградените осем брегозащитни буни.", "date": "2017.10.12", "title": "Над пет пъти падна концесионната такса за плажа край сараите на Доган"}
{"url": "http://www.mediapool.bg/umirai-trudno-shiroko-dyasno-obedinenie-news270357.html", "text": "Фрагментираната извънпарламентарна опозиция в лицето на Реформаторски блок, \"Да, България“ и Нова република се ползва общо с около 4.5% подкрепа, но нито една от формациите не се откроява като фаворит. Такъв бе изводът от последното социологическо проучване на \"Алфа рисърч\", публикувано в края на месец септември.\r\n\tБурните пролетни страсти от периода на изборите, приключили с фиаско за реформаторските партии, бяха последвани от лятно затишие. Обвиненията за загубата, покаянията на лидерите – къде искрени, къде не, както и взаимните нападки между твърдите им привърженици в социалните мрежи – секнаха. \"Щом вдясно никой с никого не се кара, значи подготвя обединение с някого, за да може да се скарат после\". Така едно от знаковите лица на Реформаторския блок обясни подозрителната липса на напрежение около партиите.\r\n\tСлед неуспеха на изборите почти всички по-речовити представители на \"демократичната общност\" в различни ситуации обясняваха, че за да се преболедува загубата на \"градската десница\", е необходим \"честен разговор\". Такъв разговор публично не се състоя. По свидетелства на представители на различните партии и разговорите в по-тесен кръг също са били избегнати.\r\n\tЗа сметка на това в момента се оформят два основни съюза. Единият е Реформаторски блок -2, в който влизат СДС, ДБГ, БЗНС и изключеният от ДСБ Петър Москов. А другият – засега изглеждащият само като крехък мир пакт между ДСБ и \"Да, България\" (ДаБГ).\r\n\t\n\n\r\n\tВ последните седмици партиите на Христо Иванов и Атанас Атанасов често излизат с общи позиции – начинание, което изглеждаше немислимо непосредствено преди и след парламентарния вот, макар че единомислието по най-важните теми и тогава бе налице.\r\n\tПо неофициална информация от двете формации, техни преговорни екипи от около месец работят за сближаване и преодоляването на взаимното недоверие. Крайната цел е преди Коледа те да обявят поредица общи действия. \"Ще бъде изготвен документ, който да регламентира партньорството ни\", твърдят от партиите.\r\n\tЦелта е да се оформи двупартийна ос ДСБ - \"Да, България. \"Ако към нас искат да се присъединят отделни хора или други формации – добре, но те ще трябва да възприемат вече подписания документ\", твърдят от екипите, сформирани за преговорите.\r\n\tМеждувременно лидерът на СДС Божидар Лукарски съобщи миналия петък, че партията му започва разговори за обединение и общи действия с \"традиционните десни партии\", от \"консервативно-патриотичния\" спектър. Първите, към които се отправя покана, са ДСБ. Лукарски твърди, че е обединението не трябва да е на принципа \"про и анти\", а на \"идейна основа\".\r\n\tКурсът към нови разговори, които да \"поправят\" обстоятелството, че над 300 000 избиратели са останали непредставени в действащия парламент, не значел, че СДС загърбва формата Реформаторски блок, обясни Лукарски. По думите му в бъдеще можело да се търси взаимодействие и в по-широк кръг, но първо трябвало да се проведат евентуални срещи с ДСБ, а едва на следващ етап да се говори за формации с \"по-либерални виждания\".\r\n\t\r\n\tОт СДС неофициално коментираха, че става дума за \"Да, България\", тъй като на \"Раковски\" знаели, че между формациите на Атанас Атанасов и Христо Иванов се водят преговори. Целта на Лукарски и обкръжението му обаче, според тълкуванията в ДСБ, е формацията да откаже, за да се създаде \"опорна точка\", че ДСБ и ДаБГ \"отново цепят дясното\".\r\n\tЗа идейно обединение, около ценности, заговори в последните седмици и бившият здравен министър Петър Москов, който даде две интервюта след дълго медийно отсъствие.\r\n\tВпоследствие тезите му се оказаха \"възприети\" и от останалите представители на Реформаторския блок. Подобно мнение заяви пред Mediapool и новоизбраният лидер на Движение България на гражданите Димитър Делчев.\r\n\tНеобходими са \"програма, общи цели, а после и общи действия\", каза той. И допълни, че вижда тези действия като \"голяма коалиция, широк, демократичен съюз за местните избори\".\r\n\tПо неофициална информация целта на Делчев и неговата партия е да има \"Реформаторски блок – 2\", а кандидат- кметът на София да бъде излъчен от ДБГ. Затова и част от ходовете на Делчев, който замени Меглена Кунева начело на ДБГ, се възприемат като пиар кампания. Особено внимание предизвиква втвърденото опозиционно говорене срещу Борисов.\r\n\tОстаналите в РБ обясняват позициите на Делчев като желание да бъде разпознат като \"нов лидер\".\r\n\tДелчев каза също, че е против модела ГЕРБ, но \"обединения против Борисов\" са неплодотворни. \"Прав е Божидар Лукарски като казва, че обединение срещу личност е комплексарско\", констатира той и допълни, че \"градската десница\" трябва да се ориентира срещу модела, наложен в населените места, защото \"идват и местни избори\", а не конкретно срещу Бойко Борисов.\r\n\tДСБ и \"Да България\" пък засега изглежда, че няма да отстъпят от идеята си за открита, ясна и последователна опозиционност.\r\n\t\"Работим за ясна демократична алтернатива на целия управленски модел. Нужна е последователна опозиционност, а не хора, които в един момент възприемат такава реторика\", коментира пред Mediapool Христо Иванов. Според него е нужна \"ясна и трезва оценка за неуспеха на РБ\".\r\n\tЕто защо изглежда, че ядрата, около които ще се сформират евентуални десни коалиции в идните месеци, ще са две: Реформаторски блок -2 и \"ДСБ – ДаБГ\".\r\n\tПреформатираният без ДСБ бивш РБ ще запази двусмислените си симпатии към ГЕРБ, оставяйки отворена врата някой ден, ако попадне отново в парламента, да управлява съвместно с партията на Борисов.\r\n\tДСБ и ДаБГ се опитват да конструират ясна и категорична опозиция, която да има \"твърдо отношение към модела на управление\".\r\n\t\r\n\t\"Като всяко нещо, свързано с десницата, е твърде просто, ако се дели само на две\", твърдят от ДСБ. И припомнят, че процесите текат, но затормозени от поредица обстоятелства.\r\n\tПървото от тях е, че има твърде много хора, които едновременно са в ДСБ, в Нова република на Радан Кънев и в Реформаторския блок. \"Това се случи, тъй като на доста места в страната РБ си е в първоначалния състав\", обяснява представител на партията.\r\n\tЕдновременно с това вървят два паралелни процеса. Единият е възраждането на Гражданския съвет към Реформаторския блок във вид на неправителствена организация, която по инициатива на Гроздан Караджов вече организира една дискусия за бъдещото на \"демократичната общност\". На форума не бяха поканени СДС и ДБГ, но пък поканените ДСБ и \"Да, България\" не присъстваха. Неофициално обяснение е, че Караджов поканил и Румяна Бъчварова и Томислав Дончев от ГЕРБ. По време на дискусията обаче Гражданският съвет официално заяви, че не иска да \"приближава десницата до ГЕРБ\".\r\n\tДругият фактор е продължаващото съществуване на Нова република – надпартийното обединение, формирано от Радан Кънев, Мартин Димитров, Петър Славов и Трайчо Трайков за парламентарните избори през март т.г. Партия \"Българска демократическа общност\" на Господин Тонев даде индикации, че напуска Нова република, в която практически остават ДСБ, Съюз за Пловдвид на Дани Каназирева, както и Мартин Димитров и Трайчо Трайков, които пък са и в Гражданския съвет към РБ. Трайков присъства и на дискусията, организирана от Гроздан Караджов.\r\n\tНаред с това Радан Кънев, който подаде оставка като председател на Нова република, е зам.-председател на ДСБ, но преди седмици в свое телевизионно интервю лансира тезата, че е необходимо разпускането на десните партии и \"организационното им обединение\".\r\n\tТакава идея бе лансирана още след изборите от Лукарски, според когото Реформаторският блок, \"Да, България\" и Нова република трябва да се разпуснат и \"да започнат на чисто\". Едва тогава според него новото обединение би било възможно и ефективно.\r\n\tТака или иначе никой засега не е поставил сериозно този въпрос, а и няма признаци някоя от десните партии да иска да се разпуска, след като няма гаранции какво ще се случи после.\r\n\t\r\n\tАко теглим чертата, ситуацията се връща в изходното положение от началото на тази година, когато след учредяването на \"Да, България\", стоеше въпросът да се обединява или не с ДСБ за изборите. Христо Иванов и хората му предпочетоха да играят самостоятелно, разчитайки на това, че като чисто нова реформистка партия ще спечелят повече гласове. Това не се случи и несъстоялият се съюз ДаБГ-ДСБ, който според някои бе естествен още преди изборите, сега отново е на дневен ред, само дето и активистите на двете партии, и избирателите им, се питат дали този път ще се получи нещо по-различно от принудителното обединение Реформаторски блок, сглобено след изборния провал на разцепените десни през 2013 година.\r\n\tНастоящият парламент, в който няма реална опозиция, а мимкрия на такава, вероятно дава шанс за алтернатива. Стои обаче големият въпрос дали политиците, претендиращи да са тази алтернатива, могат да постигнат разумен компромис помежду си в интерес на избирателите.", "date": "2017.10.12", "title": "Умирай трудно: \"Широко дясно обединение\""}
{"url": "http://www.mediapool.bg/politseiski-shef-v-plovdiv-e-arestuvan-za-shema-s-telefonni-izmami-news270367.html", "text": "Зам.-шефът на пловдивското Трето РПУ е арестуван по подозрения, че е участвал в схема с телефонни измами, потвърди в четвъртък пред БНТ говорителят на главния прокурор Румяна Арнаудова.\r\n\tСтоян Павлов е бил задържан от „Вътрешна сигурност“ след серия телефонни измами на възрастни хора в Пловдив и региона през последните десетина дни.\r\n\tАранудова добави, че полицейският началник ще бъде привлечен към наказателна отговорност в петък. По-късно тя уточни пред бТВ, че той ще бъде обвинен за получаване на подкуп.\r\n\tПавлов няколко години години е бил служител на сектор \"Издирване\", а след това е прехвърлен в Трето районно. През 2012 г. той работи като районен инспектор, в този период са запалени двата автомобила на семейството му.\r\n\tИма различни версии, за връзки на Павлов с криминалният контингент през годините, но те остават недоказани, информира БНТ.\n\n\r\n\tЗадържането на зам.-шефа на Трето РПУ е Пловдив бе предшествано от акция ареста на шестима телефонни измамници в града, от които двама бяха оставени от съда за постоянно зад решетките.", "date": "2017.10.12", "title": "Полицейски шеф в Пловдив е арестуван за схема с телефонни измами"}
{"url": "http://www.mediapool.bg/vashington-i-ankara-tushirat-diplomaticheskoto-naprezhenie-news270368.html", "text": "Високопоставени представители на Анкара и Вашингтон дадоха знаци, че двете страни правят опити за туширане на дипломатическото напрежение между двете страни, провокирано от ареста на турски служители в консулства на САЩ.\r\n\tВицепремиерът на Турция Мехмет Шимшек обяви, че дипломатическата криза била \"преувеличена\" и скоро ще бъде уредена, предаде в петък Ройтерс.\r\n\tПо време на събитие във Вашингтон Шимшек увери, че правителството му смята безопасността и сигурността на американските дипломати и служители в Турция за \"топ приоритет\". По думите му задържането на няколко служители в дипломатическата мисия на САЩ в страната е \"рутинно\" разследване. \r\n\t\"Не искаме този спор да продължава и секунда повече\", декларира Шимшек в Търговската камара на САЩ.\r\n\tЧасове по-рано американският министър на отбраната Джеймс Матис коментира, че военните отношения между двете страни не са засегнати от дипломатическия конфликт.\n\n\r\n\t\"Това е съюзник от НАТО, ние ще се постараем да останем единни срещу общия ни враг и вършим добра работа заедно, армия с армия\", заяви Матис на борда на военен самолет, цитиран от Ройтерс.\r\n\tПопитан дали очаква дипломатическият спор да засегне бъдещи операции, Матис отговори, че не иска да спекулира. По думите му в миналото дипломатически спорове не са засягали военните отношения. \r\n\tКонфликтът между Анкара и Вашингтон възникна, откакто миналата седмица бяха повдигнати обвинения в шпионаж на турски служител на американското генерално консулство в Истанбул. Той бе обвинен за връзки с живеещия в изгнание в САЩ проповедник Фетхуллах Гюлен, който според Анкара стои зад неуспешния опит за преврат, извършен миналата година. \r\n\tСлед ареста му посолството на САЩ в Турция обяви в неделя, че спира основната част от услугата по издаването на визи в американските дипломатически мисии в Турция, а турският президент Реджеп Тайип Ердоган отвърна, че не признава вече американския посланик Джон Бас за \"представител на Съединените щати в Турция\".", "date": "2017.10.12", "title": "Вашингтон и Анкара тушират дипломатическото напрежение"}
{"url": "http://www.mediapool.bg/prokuraturata-vnese-v-sada-deloto-za-ubiystvoto-na-viola-news270409.html", "text": "Софийска градска прокуратура (СГП) внесе в четвъртък в съда обвинителния акт срещу Стефан Станев, който ще отговаря за убийството на Виола Николова. Станев е обвинен и за притежаване на наркотици.\r\n\t\r\n\tПрокуратурата споделя публично своята версия за престъплението в брутални подробности, които Mediapool няма да публикува от уважение към близките на починалата. Цялото прессъобщение на Софийската градска прокуратура .\r\n\t\r\n\tВ нощта на 22 юни Станев и Виола били в дома си. Жената е споделила, че е изморена и легнала в спалнята, за да си почива. Станев стоял пред лаптопа си и сърфирал във Фейсбук. В един момент той решил да изпие една бира, след което взел \"Екстази“, после пушил и трева. Разходил се до спалнята, видял че Николова лежи, но не спи и приел, че нещо я притеснява.\r\n\t\r\n\tОколо 05.00 ч. сутринта Станев провокирал разговор с пострадалата, който не се състоял. В този час той е извършил и убийството.\r\n\t\r\n\tВ 8.30 часа сутринта Стефан Станев позвънил на своя приятелка и я поканил в дома си за да поговорят. Когато тя пристигнала обвиняемият я посрещнал пред блока и заедно се качили в апартамента му. Там той признал хладнокръвно, че е убил Виола. В следобедните часове Станев отпътувал с колата си за Созопол.\n\n\r\n\t\r\n\tСъщият ден около 15.00 ч. приятелката на Станев сигнализирала в полицията за убийството. Шест час по-късно Стефан Станев е бил задържан в близост до яхтено пристанище в гр.Созопол.\r\n\t\r\n\tНепосредствено след задържането му е извършено токсикологично изследване, което е установило комбинирана употреба на наркотични вещества – амфетамин, екстази, марихуана и кокаин.\r\n\t\r\n\tПсихиатричната експертиза е показала, че Станев страда от разстройство на личността, което е следствие от зависимостта му към психоактивни вещества. То няма характеристиката на краткотрайно или продължително разстройство на съзнанието и не е психично заболяване в тесен смисъл.\r\n\t\r\n\t\"Към момента на извършване на деянието обвиняемият е разполагал с психическа годност да разбира свойството и значението на постъпките си и да ръководи действията си и отново към този момент не се е намирал в психотично състояние - състояние на остра психоза\", се казва в експертизата.\r\n\t\r\n\tСтефан Станев се намира в ареста.", "date": "2017.10.12", "title": "Прокуратурата внесе в съда делото за убийството на Виола"}
{"url": "http://www.mediapool.bg/grigor-dimitrov-se-izpravya-sreshtu-nadal-na-chetvartfinalite-v-shanhai-news270372.html", "text": "Най-добрият български тенисист Григор Димитров достигна четвъртфиналите на турнира в Шанхай от сериите Мастърс 1000 където ще се изправи срещу водача в световната ранглиста Рафаел Надал. \r\n\t \r\n\tТова стана възможно, след като в третия кръг Димитров победи 17-ия в световната ранглиста Сам Куери с 2:0 сета (6:3, 7:6). Той постигна пробив в първия сет, брейк и рибрейк на старта на втория и безапелационен тайбрек на 3 точки.\r\n\t \r\n\tТова е първият път в кариерата на българина, в който той се класира на тази фаза на турнира в Шанхай. Победата на Димитров срещу Куери беше негова трета от общо три мача между двамата.\r\n\tБългаринът започна с труден гейм първия сет, но влезе в ритъм и с един пробив стигна до 6:3.Началото на втория сет бе повече от интригуващо. Допуснат пробив, скоростна реакция, върнат пробив и отново пълен контрол за Григор Димитров до тайбрека.В него Димитров потвърди впечатлението, че заслужава победата в два сета и я взе след 7:6 гейма.\n\n\r\n\t \r\n\tМачът между Григор Димитров и Надал ще бъде първи в програмата на Централния корт и ще се играе в петък сутринта. Само преди няколко дни Надал победи най-добрия български тенисист в полуфиналите на АТР 500 състезанието в Пекин, а след това спечели и титлата. Досега испанецът е взел девет победи в десетте мача помежду им.", "date": "2017.10.12", "title": "Григор Димитров се изправя срещу Надал на четвъртфиналите в Шанхай"}
{"url": "http://www.mediapool.bg/desetoklasnitsite-mogat-da-kandidatstvat-za-bezplatni-kursove-po-programirane-news270407.html", "text": "Учениците от Х клас, които не учат компютърни науки, могат да минат безплатно 3-годишно обучение за приложни програмисти. За курсовете, които са в 5 центъра в страната, се кандидатства с тест, съобщиха от Министерството на образованието и науката.\r\n\tКандидатите трябва да се регистрират до 10 ноември на адрес https://docs.google.com/forms/d/e/1FAIpQLSe32eI8-4BuWcMTr0ncuTEVO2KqGRQ8u335xO_k2CNUV6PS5Q/viewform.\r\n\tНа 11 и 12 ноември те трябва да минат през онлайн тест, за чието решаване ще имат един час.\r\n\tЗа обучението могат да кандидатстват ученици от всички области на страната, които в момента не се обучават по професии от направлението \"Компютърни науки\".\r\n\tОдобрените кандидати ще учат програмиране в центрове, създадени съвместно от гимназии и университети. Центровете са в Пловдив - между математическата гимназия \"Акад. Кирил Попов\" и Пловдивския университет \"Паисий Хилендарски\", в Правец между Професионалната гимназия по компютърни технологии и системи в града и Техническия университет - София, в София - между Технологичното училище \"Електронни системи\" и Техническия университет - София, в Русе - между Професионалната гимназия по електротехника и електроника \"Апостол Арнаудов\" и Русенския университет, Бургас - към Професионална гимназия по електротехника и електроника \"К. Фотинов\" и университета „Проф. д-р Асен Златаров“.\n\n\r\n\tНа всеки одобрен ученик от по-далечно място ще се поемат разходите за път и храна.\r\n\tОбучението ще е по нови учебни планове и програми, съобразени с научните достижения в областта на информационните технологии. Лекциите и упражненията ще се провеждат в свободно от учебните часове време, както и в събота и неделя.\r\n\tВсички, които завършат тригодишното обучение, ще получат професионалната квалификация \"Приложен програмист\".\r\n\tПартньори на Министерството на образованието и науката по програмата са компании от бранша, както и Българската асоциация на софтуерните компании, Българската асоциация за информационни технологии, Клъстер информационни и комуникационни технологии и Българската аутсорсинг асоциация.", "date": "2017.10.12", "title": "Десетокласниците могат да кандидатстват за безплатни курсове по програмиране"}
{"url": "http://www.mediapool.bg/zemetresenie-ot-51-po-rihter-e-registrirano-v-meksiko-news270371.html", "text": "Земетресение от 5.1 по Рихтер бе регистрирано в сряда вечерта в щата Оахака, намиращ се в южната част на Мексико, съобщи Националната сеизмологична служба на страната, цитирана от БТА.\r\n\tСпоред данните на агенцията епицентърът се намира на 20 км югоизточно от град Сантяго Пинотепа Насионал и на 2 км дълбочина. За момента няма постъпила информация за разрушения или пострадали.\r\n\tПрез септември Мексико преживя две катастрофални земетресения, които доведоха до смъртта на стотици хора. При първото с магнитуд 8.2 жертвите бяха 96. 12 дни по-късно, на 19 септември трусът с магнитуд 7.1 отне живота на 369 души.", "date": "2017.10.12", "title": "Земетресение от 5.1 по Рихтер е регистрирано в Мексико"}
{"url": "http://www.mediapool.bg/tramp-za-poreden-pat-kritikuva-sporazumenieto-s-iran-news270373.html", "text": "Президентът на САЩ Доналд Тръмп отново определи споразумението за иранската ядрена програма като много слабо, съобщи Франс прес. Все повече приближава крайният срок, в който той трябва да обяви решението си за него.\r\n\t \r\n\t\"Това е най-лошото възможно споразумение, ние не сме спечелили нищо\", заяви Тръмп пред телевизия \"Фокс нюз\". \r\n\t \r\n\tСпоразумението между Техеран и големите сили има за цел да гарантира мирния характер на иранската ядрена програма в замяна на постепенно отменяне на санкциите.\n\n\r\n\t \r\n\t\"Сключили сме го от слабост, а имаме много сила\", добави президентът на САЩ. \"Ще видим какво ще стане скоро\", подчерта Тръмп, който трябва да обяви решението си до края на седмицата.\r\n\t \r\n\tСпоред американските закони президентът на САЩ трябва да потвърждава на всеки 90 дни пред Конгреса дали Иран спазва споразумението и дали отменяне на санкциите наистина отговаря на националните интереси на САЩ.\r\n\t \r\n\tДосега Тръмп потвърждаваше споразумението, но той даде да се разбере, че този път ще бъде критичен. Срокът изтича в неделя и според мнозина американски коментатори президентът може да реши този път да не потвърди споразумението. Това ще изпрати топката обратно в полето на Конгреса и бъдещето на споразумението ще се окаже под въпрос.\r\n\t \r\n\tВ случай, че Тръмп не потвърди изпълнението на споразумението, Конгресът ще разполага с 60 дни, за да реши дали да наложи отново санкции, припомня АФП.\r\n\t \r\n\tПредседателят на Комисията по външните работи към Камарата на представителите Ед Ройс заяви снощи на изслушване, че споразумението с Иран трябва да бъде прилагано стриктно, независимо от недостатъците му, но не призова то да бъде отменено.\r\n\t \r\n\tПрез 2015 г. Ройс, както и всички останали републиканци в Конгреса на САЩ, се противопостави на сключването на споразумението, постигнато при управлението на предишния президент Барак Обама и подписано от САЩ, Иран, Китай, Русия, Франция, Великобритания, Германия и ЕС.\r\n\t \r\n\tНа същото изслушване най-високопоставеният представител на Демократическата партия в Комисията по външните работи Елиът Енджъл заяви, че отменяне на споразумението би било сериозна грешка. То вече се прилага и е подписано от съюзниците на САЩ и от други сили, подчерта той.\r\n\t \r\n\t\"Трябва да работим със съюзниците и партньорите ни по обща програма, която да държи режима в Иран отговорен за действията му, а не да разделяме Америка от най-близките ни приятели по цял свят\", заяви Енджъл.", "date": "2017.10.12", "title": "Тръмп за пореден път критикува споразумението с Иран"}
{"url": "http://www.mediapool.bg/saedinenite-shtati-izlizat-ot-yunesko-news270410.html", "text": "Държавният департамент на САЩ е изпратил официално уведомление в ЮНЕСКО за оттегляне от Организацията на ООН за образование, наука и култура (ЮНЕСКО). Решението влиза в сила от 31 декември, се казва в съобщение,  на Държавния департамент. САЩ възнамеряват да създадат своя постоянна наблюдателна мисия към организацията.\r\n\t\r\n\t\t\r\n\t\t\tРешението не е взето с лекота и отразява нарастващите притеснения на САЩ за все повече сфери в ЮНЕСКО, които имат нужда от фундаментална реформа в организацията, както и анти-израелските пристрастия в ЮНЕСКО, се казва в съобщението.\r\n\t\t\r\n\t\t\t \r\n\t\t\r\n\t\t\tГоворителят на Държавния департамент на САЩ Хедър Науърт каза, че Вашингтон ще запази статут на наблюдател в базираната в Париж агенция. \r\n\t\t\r\n\t\t\t \r\n\t\t\r\n\t\t\tСпоред американското дипломатическо ведомство този статут ще позволи на САЩ да продължат да предоставят своята визия и експертиза по въпроси като защитата на световното наследство и на свободата на медиите и насърчаването на науката и образованието. \r\n\t\t\r\n\t\t\t \r\n\t\t\r\n\t\t\tДиректорът на ЮНЕСКО Ирина Бокова изрази oт своя страна \"дълбоко съжаление\" за решението на САЩ, определяйки го като \"загуба на мултилатерализъм\".\r\n\t\t\r\n\t\t\t \r\n\t\t\r\n\t\t\t\"Искам да изразя дълбоко съжаление за решението на САЩ да се оттеглят от ЮНЕСКО\", каза тя в изявление.\r\n\t\t\r\n\t\t\t \r\n\t\t\r\n\t\t\tБокова е в края на мандата си начело на агенцията, която трябва да избере нов генерален секретар тази седмица.\r\n\t\t\r\n\t\t\t \r\n\t\t\r\n\t\t\tВ началото на юли Вашингтон предупреди, че ще преразгледа отношенията си с ЮНЕСКО след решението на организацията да обяви старата част на град Хеброн на Западния бряг за защитена зона на световното културно-историческо наследство. Това решение бе определено като \"оскърбление към историята\" от постоянния представител на САЩ в ООН Ники Хейли, според която то \"дискредитира още повече една агенция на ООН, която вече е твърде спорна\".\r\n\t\t\r\n\t\t\t \r\n\t\t\r\n\t\t\tОще през 2011 година САЩ отмениха значителния си финансов принос за бюджета на ЮНЕСКО, като протест срещу решение за предоставяне на пълноправно членство на палестинците. \r\n\t\t\r\n\t\t\t \r\n\t\t\r\n\t\t\tДотогава те внасяха 80 милиона долара на година - близо една пета от бюджета на организацията.\r\n\t\t\r\n\t\t\t \r\n\t\t\r\n\t\t\tС напускането си САЩ искат да спестят пари и да протестират срещу антиизраелската по тяхно мнение позиция на ЮНЕСКO, oтбелязва списание \"Форийн полиси\". \r\n\t\t\r\n\t\t\t \r\n\t\t\r\n\t\t\tАмериканският президент Доналд Тръмп вече се обяви срещу дисбалансите във финансирането на институциите на ООН. Към момента САЩ осигуряват 22% от редовния бюджет на организацията и 28% от средствата за мироопазване. \r\n\t\r\n\t\r\n\t\t \r\n\t\r\n\t\t\r\n\t\t\tМиналата година и Израел  с организацията заради нейна резолюция, която го разкритикува за ограничаване на достъпа на мюсюлманите до святото място, познато на евреите като Храмов хълм, а на мюсюлманите като джамия Ал-Акса, в източен Йерусалим.\r\n\t\t\r\n\t\t\t \r\n\t\r\n\t\r\n\t\tВ момента организацията в. Кандидатите за поста са бившият външен министър на Катар Хамад бин Абдулазиз ал Кауари и бившата министърка на културата на Франция Одри Азуле.", "date": "2017.10.12", "title": "Съединените щати излизат от ЮНЕСКО"}
{"url": "http://www.mediapool.bg/lufthanza-kupuva-povecheto-podeleniya-na-faliralata-ear-berlin-news270405.html", "text": "Най-голямата немска авиокомпания \"Луфтханза\" (Lufthansa) сключи договор за придобиването на по-голямата част от подразделенията на фалиралата \"Еър Берлин\" (Air Berlin), съобщи агенция ДПА, цитирайки шефа на концерна Карстен Шпор.\r\n\tПреговорите между двата авиопревозвача продължиха около три седмици. Разговори за закупуване на части от авиокомпанията са водени с различни купувачи, включително и с \"ИйзиДжет\" (EasyJet )\r\n\tВ публикувано по-рано в четвъртък интервю на Шпор за вестник \"Райнише\" той съобщава, че \"Луфтханза\" планира да купи от \"Еър Берлин\" 81 самолета и да трудоустрои около 3 хил. служители. \"за това са предвидени 1.5 млрд. евро\", заяви шефът на \"Луфтханза\".\r\n\tПревозвачът бил готов също така \"на справедлива цена\" да извози пътниците на \"Еър Берлин\" които заради банкрута й не са успели да извършат полетите си.\r\n\tНа 15 август вторият по големина авиопревозвач в Германия – Еър Берлин\", обяви, че влиза в процедура по несъстоятелност заради това, че най-големият му акционер – \"Етихад\", реши да прекрати финансовата си подкрепа за компанията. За да обезпечи работата на \"Еър Берлин\" в отпускарския сезон, германското правителство му отпусна кредит от 150 млн. евро.\r\n\tДумите на Кпор предизвикаха повишаване на акциите на \"Луфтханза\" с 3 процента.", "date": "2017.10.12", "title": "\"Луфтханза\" купува повечето поделения на фалиралата \"Еър Берлин\""}
{"url": "http://www.mediapool.bg/rumantsite-i-balgarite-vav-velikobritaniya-sa-se-uvelichili-sas-76-news270369.html", "text": "Броят на румънците и българите, живеещи в Обединеното кралство, се е увеличил със 76 процента през последните две години, съобщава сайтът \"Яху нюз\", като се позовава на публикувани в сряда официални данни.\r\n\tОграниченията за мигранти от двете страни отпаднаха през 2014 г. По данни на Националната статистическа служба миналата година на острова са живели 413 000 румънци и българи, в сравнение с 234 000 през 2014 г.\r\n\tОт гражданите на двете балкански страни, живели във Великобритания между началото на 2014 г. и края на 2016 г., 78 процента са румънци и 22 процента са българи, допълва новинарският сайт.", "date": "2017.10.12", "title": "Румънците и българите във Великобритания са се увеличили със 76%"}
{"url": "http://www.mediapool.bg/vseki-treti-balgarin-v-germaniya---na-sotsialni-pomoshti-news270375.html", "text": "Има съмнения, че част от българите пристигат в Германия не толкова, за да си търсят работа, колкото за да ползват облагите на добре уредената социална държава, съобщава “Франкфуртер Алгемайне Цайтунг“.\r\n\tИзданието поставя въпроса след горната граница за прием на бежанци дали няма да има нужда и от горна граница за ползване на социални облаги от чужденци. Защото Германия е страна, привлекателна не само за бежанци от региони на военни действия и кризи. През 2016 година в страната са влезли например близо 1.3 млн. чужденци, половината от които (близо 650 000) са граждани на други държави от ЕС.\r\n\tЗа съжаление не се води точна статистика за това каква е трудовата квалификация на тези хора, тъй като трудовият пазар на Германия е напълно отворен за гражданите на ЕС, които имат и достъп до социални облаги в страната, макар и с някои ограничения, отбелязва \"Франкфуртер Алгемайне Цайтунг\" (ФАЦ).\r\n\tИзданието забелязва и една ясна тенденция: голямата част от тези европейци пристигат тъкмо от онези страни в ЕС, които се намират в дъното на класацията по благосъстояние. Повече от една трета от пристигналите през 2016 година европейци са били например от Румъния и България. От Полша са пристигнали 123 000 души, а от Хърватия – 50 000. Докато всички французи и британци, взети заедно, са били едва 20 000 души.\r\n\t\n\n\r\n\tВчера германското правителство прие драстично ограничаване на социалните помощи за чужденците от ЕС. А това засяга и българите, които искат да имигрират или вече живеят в Германия. Ето как се променят условията: (02.12.2016)\r\n\tСпоред ФАЦ, тези данни пораждат съмнението, че една част от имигрантите се чувстват привлечени към Германия не толкова от перспективата за добра работа, колкото от възможността да ползват облагите на добре уредената социална държава. В потвърждение на тази теза изданието привежда данни на германската Агенция по труда от средата на 2017 година. От тях става ясно, че 47% от българите, живеещи в страната, имат редовна работа, а 30% живеят от социални помощи. Сред румънците съотношението по този показател е по-благоприятно: 59:12. За сравнение: 60% от германските граждани имат работа и плащат социални осигуровки, а 7,2% получават социални помощи.\r\n\tВ тази връзка ФАЦ се пита дали германската държава прави достатъчно ясна разлика между истински кандидати за работа и такива, които целят да източват чужди социални облаги. Изданието припомня, че в края на миналата година германското правителство е затегнало правилата за получаване на социални помощи: отказ вече получават онези чужди европейски граждани, които пристигат в Германия, за да си търсят работа, но не успяват да си намерят такава в продължение на 6 месеца.\r\n\tПредишното германско правителство искаше да промени и правилата за получаване на германски детски надбавки за деца, живеещи в чужбина, като ги приравни към стандарта на живот в съответната държава. През април Берлин изпрати запитване до Брюксел, без чието съгласие промяната не може да бъде прокарана, но до този момент от ЕК не са отговорили. По данни на германското финансово министерство, Германия плаща детски надбавки за 185.000 деца, живеещи в друга страна от ЕС. Ако правилата бъдат променени, както желае Берлин, това може да спестява на държавата по 159 млн. евро годишно.", "date": "2017.10.12", "title": "Всеки трети българин в Германия - на социални помощи"}
{"url": "http://www.mediapool.bg/nyu-york-taims-gotov-li-e-tramp-da-upravlyava-nai-golemiyat-yadren-arsenal-na-sveta-news270374.html", "text": "По-общият дебат доколко президентът на САЩ Доналд Тръмп е подходящ за поста неотдавна беше перифразиран по по-тревожен начин: дали Тръмп разбира и може да управлява отговорно най-разрушителния ядрен арсенал на света, съобщи в. \"Ню Йорк таймс\".\r\n\t \r\n\tВъпросът беше повдигнат по няколко причини - Тръмп заплаши Северна Корея с \"пълно унищожение\" и има сведения, че е искал масирано увеличение на американския ядрен арсенал, който вече съдържа 4000 бойни глави. Освен това скоро той ще реши дали да запази изключително важното ядрено споразумение с Иран.\r\n\t \r\n\tСъмненията за компетентността на Тръмп бяха подсилени от американския сенатор Боб Коркър, представител на Републиканската партия от щата Тенеси, който заяви тази седмица, че президентът се отнася към поста си като към риалити шоу и отправя необмислени заплахи, които могат да поведат САЩ към Трета световна война, пише в. \"Ню Йорк таймс\". \n\n\r\n\t \r\n\tУважаваният сенатор, експерт по националната сигурност, добави, че разчита на държавния секретар на САЩ Рекс Тилърсън, министъра на отбраната Джим Матис и началника на канцеларията на Белия дом Джон Кели да предпазят САЩ от хаоса.\r\n\t \r\n\tИзявленията на Тръмп по време на предизборната му кампания също показаха или невежество, или опасно безгрижие. Но нищо не е било толкова притеснително, колкото неотдавнашните му изявления в Туитър относно Северна Корея, в които той предупреди за \"огън и ярост\" и се пошегува за \"затишие пред буря\". \r\n\t \r\n\tМнозина все още се надяват, че агресивната позиция на Тръмп е само театър, предназначен да привлича внимание, да обърква противниците му и да ги кара да променят поведението си. Но зад изказванията му не стои стратегия и независимо какво има предвид президентът, Конгресът беше притеснен достатъчно, за да обмисля закон, който да забрани на президента да нанася първи ядрен удар, освен ако Конгресът е обявил война. \r\n\t \r\n\tТова е разумна идея и може би трябва да се добави изискване министрите на отбраната и външните работи също да одобрят подобно решение. В момента обаче президентът на САЩ може да задейства апокалиптичния ядрен арсенал на САЩ само с думи, в рамките на минути, припомня в. \"Ню Йорк таймс\".", "date": "2017.10.12", "title": "\"Ню Йорк таймс\": Готов ли е Тръмп да управлява най-големият ядрен арсенал на света"}
{"url": "http://www.mediapool.bg/vulkan-izrigna-v-yaponiya-i-zasipa-s-pepel-chetiri-selishta-news270377.html", "text": "Вулкан в югозападна Япония изригна за първи път от шест години и засипа с пепел околните селища, съобщи Асошиейтед прес.\r\n\t \r\n\tЯпонската телевизия Ти Би Ес излъчи кадри с ученици, предпазващи се от пепелта с каски и маски, на път за училището си в подножието на вулкана Шинмоедаке.\r\n\t \r\n\tТелевизията съобщи, че от кратера на вулкана се е издигнал стълб с височина 1700 метра и пепел е паднала над най-малко четири селища в префектура Миядзаки.", "date": "2017.10.12", "title": "Вулкан изригна в Япония и засипа с пепел четири селища"}
{"url": "http://www.mediapool.bg/kvebek---pretsedent-na-katalunya-news270378.html", "text": "Кризата в Каталуня, откъдето няколко големи компании преместват своята централа, поради опасения да не бъдат отрязани от общия европейски пазар в случай на отцепване на този испански регион, е сходна с тази в Квебек след идването на власт на сепаратистите през 1976 г. \r\n\t \r\n\t\"Има прилики, бизнес средите рядко са благосклонни към такъв род отделяне. Това отчасти е свързано с решения на компании, но има също политически и икономически шантаж\", казаа Марио Полез, професор в Националния институт за научни изследвания в Квебек.\r\n\t \r\n\tИзборната победа на Квебекския блок (КБ) на провинциалните избори на 15 ноември 1976 г. обезпокои дълбоко англоезичната общност в Квебек, малцинство, но с водещи позиции в местната икономика след падането на /някогашната френска колония/ Нова Франция през 1760 г.\n\n\r\n\t \r\n\t\"За англоезичните бе огромен шок една малка партия, която дори не съществуваше седем години по-рано, да вземе властта и да обещае независимост за Квебек\", обяснява Полез пред АФП.\r\n\t \r\n\tКБ не само обещава референдум, но и още през 1977 г. подсилва закона, обявяващ френския за единствения официален език в провинцията. Той става също така работния език в почти всички големи предприятия и този, на който учат новите имигранти.\r\n\t \r\n\tОбхванати от паника, \"около 200 000 англоезични\" напускат провинцията през следващите 15 години, отнасяйки със себе си голям брой централи на компании, които продължават да контролират.\r\n\tМежду януари 1977 г. и ноември 1978 г. от Монреал се изнасят централите на 263 фирми според оценки на Съвета на работодателите в Квебек.\r\n\t \r\n\tПрез януари 1978 г., като \"истински гръм от ясно небе\", емблематичната застрахователна компания \"Сън лайф\" обявява, че премества своята централа и около 800 служители от Монреал, града, в който е създадена, в Торонто, като се аргументира с езиковите ограничения.\r\n\t \r\n\t\r\n\t \r\n\tДруги, като Монреалската банка, оставят централите си в едноименния град, но на практика прехвърлят голяма част от своя бизнес в Торонто. \r\n\t \r\n\tБезапелационното поражение на привържениците на независимостта на референдума в Квебек на 20 май 1980 г. не променя ситуацията по никакъв начин: Торонто вече е детронирал Монреал като икономическа столица на Канада и дори става най-големият град в Канада според преброяването от 1981 г.\r\n\t \r\n\tЗа Монреал започва едно дълго спускане в ада в икономически план. Последният пирон в ковчега: през 1997 г. Монреалската фондова борса отстъпва на тази в Торонто търговията с акции. Десет години по-късно двете борси се сливат.\r\n\t \r\n\t\"Ситуацията бе много различна от тази в Каталуня, навремето Квебек имаше полуколониален статут\", смята Полез.\r\n\t \r\n\t\"Въпреки че две трети от жителите на Монреал бяха френскоезични, човек можеше да не разбере, че е във франкофонски град, тъй като по-голямата част от надписите бяха на английски, езикът на бизнеса бе английският и цялата икономика до голяма степен бе доминирана от англоезичното малцинство\", обяснява той.\r\n\t \r\n\t\"Голямата разлика между Каталуня и Квебек е, че тук, даже в най-лошите моменти, една френскоезична компания дори не би помислила да напусне\" провинцията, дори и повечето от нейните ръководители да са били враждебно настроени към независимостта.\r\n\t \r\n\tПрез 1995 г. бе произведен вторият референдум за независимост, който квебекските сепаратисти загубиха на косъм. През периода след изборната победа на КБ през 1976 г. нова френскоезична бизнес класа бе поела водещата роля в провинциалната икономика.", "date": "2017.10.12", "title": "Квебек -  прецедент на Каталуня"}
{"url": "http://www.mediapool.bg/feisbuk-shte-preosmisli-printsipite-i-reglamenta-za-politicheskata-reklama-news270380.html", "text": "Компания \"Фейсбук\" Facebook ще преосмисли принципите за поместване на политическа реклама на платформата си и ще промени регламента преди междинните избори за Конгрес в САЩ, насрочени за ноември 2018 г. Това обяви в четвъртък Майк Шропфър, главен технологичен директор в социалната мрежа.\r\n\t \r\n\t\"Сега ние работим активно над всичко това, в компанията се отделя все по-голямо внимание, така че всичко това да се подобри\", коментира той, цитиран от Ройтрес.\r\n\t \r\n\tПредставителят на компанията подчерта, че това е сложен процес, тъй като Facebook не иска да задуши легалната реклама, отчитайки обема на публикациите в мрежата, която има 2 милиарда потребители и 5 милиона рекламодатели.\n\n\r\n\t \r\n\t\"Ние активно инвестираме в технически решения, защото работим в безпрецедентни условия\", отбеляза той. По думите му този месец компанията възнамерява да наеме над 1000 нови сътрудници, за се проследяват рекламите и да се контролира съответствието им с условията на Facebook.\r\n\t \r\n\tИзнесената наскоро информация за това, че по време на президентската кампания в САЩ миналата година Facebook, Twitter и Google са поместили на своите платформи хиляди рекламни съобщения, поръчани от руски агенти, които работят включително за известната \"фабрика за тролове\", свързана с Кремъл, доведе до криза в Силициевата долина.\r\n\t \r\n\tНа 1 ноември ръководствата на американските IT-компании ще дадат показания пред комисия в американския Конгрес, която разследва намесата на Москва в президентските избори в САЩ.", "date": "2017.10.12", "title": "\"Фейсбук\" ще преосмисли принципите и регламента за политическата реклама"}
{"url": "http://www.mediapool.bg/fatah-i-hamas-podpisaha-sporazumenie-za-primirie-news270381.html", "text": "Съперничещите си основни палестински движения, Фатах и Хамас, подписаха в Кайро споразумение за окончателно помирение, съобщиха световните агенции. \r\n\t\r\n\t\t \r\n\t\r\n\t\tРъководителите на двете делегации сложиха подписите си в присъствието на представители на египетското разузнаване, с чието посредничество бяха водени преговорите.\r\n\t\r\n\t\t \r\n\t\r\n\t\tСпоразумението предвижда не по-късно от 1 декември да бъде формирано палестинско правителство на националното съгласие, което да управлява и на Западния бряг на река Йордан, и в ивицата Газа.\n\n\r\n\t\r\n\t\t \r\n\t\r\n\t\tПреди това единственият контролно-пропускателен пункт на границата между крайбрежния анклав и Египет ще премине на 1 ноември под контрола на палестинския президент Махмуд Абас.\r\n\t\r\n\t\t \r\n\t\r\n\t\tПрез юли 2007 г. ислямисткото движение Хамас пое със сила управлението в ивицата Газа. Признатата от международната общност палестинска автономна власт начело с Абас запази контрол само над Западния бряг.\r\n\t\r\n\t\t \r\n\t\r\n\t\tОттогава отношенията между Хамас и движението на палестинския президент Фатах бяха крайно напрегнати, а всички опити за помирение между тях се провалиха.", "date": "2017.10.12", "title": "Фатах и Хамас подписаха споразумение за примирие"}
{"url": "http://www.mediapool.bg/okolo-60-ot-lichnite-lekari-sa-nad-55-godini-news270382.html", "text": "Около 60% от личните лекари са на възраст над 55 години, а средната възраст на медицинските сестри и акушерките е над 53 години. Това съобщи зам.-председателят на Българския лекарски съюз д-р Галинка Павлова в четвъртък. Тя коментира, че когато системата е недофинансирана, лекари и сестри работят на повече от едно място и са принудени да работят по-дълго.\r\n\tНа форум, организиран от здравната федерация на КНСБ, участници от различни държави обсъдиха разликите в работното време на лекари и медицински сестри, рисковете на работното им място и условията на труд.\r\n\tНеобходимо е да се повиши информираността за психосоциалните рискове на работещите в сферата на здравеопазването, което ще се постигне чрез комбинация от различни политически инструменти - законодателство, социален диалог, добри практики, корпоративни социални отговорности, икономически стимули, смятат участниците в конференцията.\r\n\tТе предлагат да се въведат добри практики и разбиране от страна на работодателите за намаляване на стреса, насилието, безпокойството и тормоза на работното място.\r\n\tНеобходимо е да се направи анализ на действащата нормативна уредба в здравеопазването, с участието на държавата, общините и социалните партньори, с оглед на необходимостта от промени за подобряване на дейността по превенция на психосоциалните рискове в здравеопазването.", "date": "2017.10.12", "title": "Около 60% от личните лекари са над 55 години"}
{"url": "http://www.mediapool.bg/parlamentat-namali-administrativnata-tezhest-za-horata-s-uvrezhdaniya-news270379.html", "text": "Парламентът прие на първо четене промени в Закона за интеграция на хората с увреждания, с които се намалява административната тежест. Законопроектът, който е внесен от Министерски съвет, бе приет единодушно със 141 гласа “за“.\r\n\tПромените ще имат положителен ефект върху около 530 000 лица с увреждания и 328 лица, които предоставят медицински изделия, обясни зам.-председателят на Комисията по труда, социалната и демографската политика Светлана Ангелова от ГЕРБ. Промените ще оптимизират работата и ще повишат качеството на социалните услуги, смята тя.\r\n\tНамаляват се изискуемите от заявителите документи и се въвежда на задължение за административните органи служебно да събират информация от други институции. Също така се предвижда обединяване на част от декларациите в една - изискваните до три декларации, с които се доказват определени обстоятелства, могат да бъдат обединени в една, както и служебно събиране на необходимата информация от Национална база данни “Население“, Търговския регистър и Националната агенция по приходите.\r\n\tНа Агенцията за социално подпомагане се осигурява безплатен достъп до Национална база “Население“ и при необходимост да се изисква по служебен път информация от държавни и общински органи, както и от физически и юридически лица.\r\n\t\"Г-жо Ангелова, на никой не помагаме, на мен не помагате. Този законопроект на мен по никакъв начин не ми помага\", заяви депутатът от БСП Михаил Христов, който е параолимпиец, двукратен световен шампион на скок дължина за хора с увреждания. При инцидент губи двете си ръце.\n\n\r\n\tТой призна, че с промените се намалява административната тежест, но попита дали това е най-важното за хората с увреждания. \"10 процента от населението на България са хора с увреждания, 80 процента от тези хора живеят под прага на бедността, 82 процента от децата с увреждания не посещават редовно училище. В инструкцията за помощните средства продължава да присъства думата \"дървена протеза\" и други технически помощни средства, излезли от употреба\", изреди проблемите Христов.\r\n\tСпоред него единственият ефект от промените ще бъде улесняването на фирмите за помощни средства да източват социалното министерство.\r\n\tВ реплика Ангелова призова Христов да не изкривява духа на законопроекта и настоя, че промените действително ще намалят административната тежест.\r\n\t\"След това емоционално изказване на г-н Христов е трудно да се говори\", каза председателят на комисията Хасан Адемов от ДПС. Той посочи, че законопроектът има за цел да намали регулаторната тежест и се съгласи, че важните проблеми са тези, за които говори Христов.", "date": "2017.10.12", "title": "Парламентът намали административната тежест за хората с увреждания"}
{"url": "http://www.mediapool.bg/noviyat-vss-gotov-da-legitimira-komprometiraniya-izbor-na-georgi-cholakov-za-shef-na-vas-news270384.html", "text": "Новият Висш съдебен съвет (ВСС) ще легитимира компрометираната процедура за избор на шеф на Върховния административен съд (ВАС), като гласува отново само кандидатурата на съдия Георги Чолаков, която бе върната от президента. Той ще се яви на изслушване след седмица, а след това Пленумът на ВСС ще проведе и гласуването.\r\n\tСлед двучасов дебат в четвъртък мнозинството в съвета отхвърли с 18 срещу 7 гласа предложението изборът за шеф на ВАС да продължи с изслушването и на двамата кандидати – Георги Чолаков и Соня Янкулова.\r\n\tТова е ясен знак, че най-вероятно в новия съдебен съвет също има достатъчно мнозинство за избора на Чолаков. Цялата опозиция срещу това решение дойде от членове на Съдийската колегия, но те не бяха достатъчни.\r\n\tПрезидентът Румен Радев отказа да подпише указа за назначаването на Чолаков за председател на ВАС с мотива, че би искал новият ВСС да препотвърди или отхвърли избора на стария съвет.\r\n\tОколо кандидатурата на Чолаков възникнаха съмнения заради отпусканите от него кредити, срещу които се сдобил с цесии върху множество имоти около Балчик. Той не е декларирал тези цесии пред Сметната палата и не смята, че е трябвало, защото имотите все още не са станали негови. Предходният ВСС не сметна за необходимо да се занимава с случая и одобри кандидатурата с голямо мнозинство.\n\n\r\n\tАко новият съдебен съвет отново гласува в полза на Чолаков, за което са нужни 17 гласа, то Румен Радев вече е длъжен да подпише указ за назначаването му\r\n\t\r\n\tПреди да вземе решение как да продължи с процедурата ВСС трябваше да изчисти няколко спорни въпроса. Първият е създаденият прецедент от съдебния съвет през 1999 година, когато изборът на Бойко Рашков за главен прокурор бе блокиран от президента Петър Стоянов. Тогава ВСС започна изцяло нова процедура, която приключи с назначаването на Никола Филчев.\r\n\tВторият проблем е неяснотата в Закона за съдебната власт, която дава възможност за широко поле за интерпретации. Законът казва, че ако президентът не издаде указ за Чолаков, то процедурата започва отначало, стига да няма повторно предложен кандидат. Това позволява на ВСС три опции - да гласува само за Чолаков, да гласува за Чолаков и неговия конкурент Соня Найденова и да започне отначало, ако реши.\r\n\tТретият проблем са правилата на самия ВСС, които се разминават със закона. В тях опции няма и се казва, че процедурата при всички положение започна отначало, ако президентът откаже указ.\r\n\t\r\n\tДебатът започна с изчитането на позициите на прореформаторската организация “Правосъдие за всеки“ и на самия Георги Чолаков. “Правосъдие за всеки“ призова ВСС да започне процедурата отново и да не повтаря грешките на предишния ВСС. Георги Чолаков на свой ред обясни, че “честта и професионалната му биографията са най-голямата му гордост“. Той индиректно призова новия съдебен съвет да го избере, позовавайки се на факта, че голяма част от колегите му във ВАС са застанали зад неговата кандидатура.\r\n\t“ Съдиите вярваме, че можем да се разграничим от политическото влияние като се опрем на възприетия в закона принцип на съдийското самоуправление“, каза Чолаков.\r\n\tГлавният прокурор Сотир Цацаров показа, че се е впечатлил повече от изчитането на позицията на “Правосъдие за всеки“, които са сред най-острите му критици. Той каза, че знае кои са политическите им ментори и поиска сметка от главния секретар на ВСС защо тази декларация не е била качена предварително на мониторите на членовете на съвета.\r\n\tСлед това дебатът по процедурата за избор на шеф на ВАС започна по същество с изказването на настоящия шеф на съда Георги Колев, който е най-голямата опора за Георги Чолаков.\r\n\tГеорги Колев обясни, че няма никаква логика ВСС да започва процедурата по избор отначало с издигане на нови кандидатури. Той обясни, че законът изисква да се гласува само за Чолаков. Колев очаквано бе подкрепен от Цацаров.\r\n\t“Може да прозвучи малко нихилистично, но честно казано въобще не ме интересува какво пише в правилата на ВСС, които и аз подкрепих тогава. Ако има разминаване със закона, трябва да се спази законът. Недогледох тогава, когато ги гласувах“, каза главният прокурор. Според него законът изисква ВСС да гласува Чолаков, без да го изслушва, но би било добре, ако съдията все пак бъде поканен, за да му се зададат въпроси.\r\n\t“Огромна част от хората около тази маса не са виждали физиономията на Чолаков и не са имали възможност да му зададат въпроси. Процедурата не изисква изслушване, а само гласуване. Няма пречка да бъде поканен и да изложи основни моменти от своята концепция“, каза Цацаров.\r\n\tБоян Магдалинчев, който също подкрепя Георги Чолаков, допълни, че през 1999 г. ВСС е започнал процедура за избор на главен прокурор отначало, но тогава е действало друго законодателство, което не обвързва сегашния съвет.\r\n\tПредседателят на Върховния касационен съд Лозан Панов се обяви за нова процедура с нови кандидати. Той се позова на прецедента от 1999 г. и каза на колегите си, че правилата на ВСС не може да бъдат просто игнорирани.\r\n\t“Те са ясни, започва нова процедура. Правилата са действащи. Най-логично е да се повтори процедурата“, каза Панов. Георги Колев му отговори, че наистина е имало прецедент преди 18 години, но попита защо сегашният ВСС трябва да го оценява като “позитивен“.\r\n\t“Аз смятам, че този прецедент е изцяло негативен“, каза сегашният шеф на ВАС. В крайна сметка стана ясно, че мнозинството подкрепя тези аргументи. Тезата на Лозан Панов за новата процедура не се споделяше дори от съдии, които имат доказано независима позиция като Красимир Шекерджиев.\r\n\tШекерджиев каза, че много би искал процедурата да започне от самото й начало, но законът не го допуска. Така едва трима от 25 членове на ВСС гласуваха в подкрепа на Панов.\r\n\tВ последствие с 18 на 7 гласа бе отхвърлено и предложението процедурата да започне с изслушването на Георги Чолаков и Соня Найденова. Така се разбра, че ще бъде гласуван само Чолаков. В този момент Георги Колев се опита да форсира избора и предложи Чолаков да бъде изслушан още днес. Мнозинството обаче отхвърли този вариант с 22 на 3 гласа.\r\n\tТака второто гласуване на кандидатурата на Георги Чолаков ще се състои след седмица.", "date": "2017.10.12", "title": "Новият ВСС готов да легитимира компрометирания избор на Георги Чолаков за шеф на ВАС"}
{"url": "http://www.mediapool.bg/gotvi-se-3-dneven-maraton-v-ns-po-reformata-na-gpk-v-polza-na-dlazhnitsite-news270388.html", "text": "Парламентът готви тридневен маратон по приемането на ключовите промени в Гражданския процесуален кодекс (ГПК), които целят облекчаването на длъжниците. Обмисля се на кодекса да бъдат посветени три парламентарни дни следващата седмица, включително извънредно заседание във вторник.\r\n\tТова стана ясно по време на третото по ред заседание на правната комисия в парламента, посветено на второто четене на промените, което се проведе в сряда. Тъй като гласуването на текстовете в комисията тече изключително бавно обаче, не е сигурно дали маратонът за ГПК няма да се отложи със седмица.\r\n\tПо време на заседанието в комисията се появи лично омбудсманът Мая Манолова, която е инициатор на част от поправките, за да изрази гнева си от \"форсирането\" според нея на промените.\r\n\t\"Разбрах, че се готви извънредно заседание на парламента идния вторник. Макар да настоявам текстовете да се приемат в обозрим срок, форсирането на промените крие огромни рискове. Не желая след това да бъда ползвана за оправдание за допуснати грешки и лобизъм. Не искам никой да си мие ръцете с мен\", заяви гневно Манолова. По думите й текстовете в момента са в насипно състояние.\r\n\tПредседателят на комисията Данаил Кирилов от ГЕРБ се опита да успокои Манолова, като заяви, че действително готвеното \"ускоряване\" не е по настояване на омбудсмана, но в същото време не може да се говори за никакво \"форсиране\" на промените, които бяха внесени още през месец май.\r\n\t\"Самата вие предлагахте график за приемането на текстовете до септември и имахме като дата 23 септември за приключване на второто четене\", каза Кирилов. По думите му текстовете са обсъждани многократно, а още от 15 август текат консултациите в работната група, като преди седмица бе проведена и научна конференция в парламента по повод 10-годишнината от новия ГПК.\r\n\t\"След като около два месеца многократно обсъждахме разпоредбите, не е налице по-различна опасност от тази, която по принцип съществува, при второто четене на подобен тежък и сложен законопроект. Дори да отложим гласуването с една седмица, ние не бихме били по-различно готови, отколкото сме сега\", посочи председателят на комисията.\r\n\t\"Признавам сложността на гражданско-процесуалната материя, но трябва да се съобразим с графика на Народното събрание. Ако председателският съвет прецени ГПК да се гледа в три парламентарни дни следващата седмица, по-добра възможност няма да получим, за да разгледаме кодекса\", каза още Кирилов.\r\n\t\r\n\r\n\t\n\n\r\n\tВсъщност в момента парламентът е обединил в един законопроект внесените 4 проекта на промени в ГПК – на БСП, на ГЕРБ, на \"Воля\" и на патриотите. Затова част от текстовете, макар да не са в насипно състояние, са с противоположен замисъл.\r\n\tПредложенията на БСП в голямата си част включват идеите на Мая Манолова за по-силна защита на длъжниците на банките, монополите и комуналните дружества.\r\n\tПроектът на ГЕРБ твърди, че цели да подобри изпълнително производство, така че отново да се защитят правата на длъжниците. Основното в него е въвеждането на 10-годишна абсолютна давност за всички дългове, което е и най-спорният момент в обединения законопроект. До момента този текст не е гласуван от правната комисия, защото е една от последните разпоредби от всичките предложени 76 параграфа.\r\n\tВ проекта на ГЕРБ е заложено и по-справедливо разпродаване на имуществото на длъжниците. Сега началната цена за публична продан на недвижим имот е 75% от определената му стойност. При втората продан цената пада на 60% от определената стойност. ГЕРБ предлага увеличение на първоначалната цена до 85% и доста по-плавно и умерено нейно намаляване (с по 10% от цената на предходната продан).\r\n\tВносителите предлагат и текстове за пресичане на практиката наддавачи в търговете да подават по няколко предложения, едно от които е с много висока цена, от което впоследствие се отказват. Предложения с цена, което е с повече от 30% над началната, ще се считат за невалидни. Премахва се и възможността за подаване на множество наддавателни предложения.\r\n\tПредвижда се и въвеждането на електронни публични търгове, които целят да предотвратят възможностите за злоупотреби.\r\n\tМного от текстовете са свързани с призоваването на ответниците по делата, като целта е да се намалят случаите, в които длъжниците не разбират, че срещу тях се водят дела.\r\n\tВземат се и мерки при запор на банкови сметки да не се посяга върху несеквестируеми доходи.", "date": "2017.10.12", "title": "Готви се 3-дневен маратон в НС по реформата на ГПК в полза на длъжниците"}
{"url": "http://www.mediapool.bg/bulgaria-e-na-danoto-po-mediyna-gramotnost-v-evropa-news270389.html", "text": "Освен по медийна свобода, България се оказва и в дъното на класация за медийна грамотност, отчитаща способността на обществото за критично мислене и  различаване на фалшивите новини, манипулациите и конспирациите от обективните факти.\r\n\tСтраната ни се оказва на едно от последните места в Европа заедно с Черна Гора, Албания и Турция, докато първи по медийна грамотност са Финландия, Холандия, Дания и Естония.\r\n\tТова показва индекс, изготвен от “Отворено общество“ на базата на пет ключови критерия – .\r\n\tАвторът на изследването Марин Лесенски посочва, че като цяло .\r\n\tНапример Естония, която заема четвърто място в класирането, наред със свободните медии, има и най-добрите резултати в Европа в образователния тест PISA.\n\n\r\n\r\n\tОбратно, . Това са характеристики на по-лоша медийна грамотност и по-голяма склонност на обществата да се влияят от негативните ефекти на фалшивите новини “алтернативни факти“, конспиративни теории за функционирането на света и др.\r\n\tИзследването отчита и определени географски тенденции. Страните от Северна и Северозападна Европа са начело, следвани от останалите страни от Западна Европа. Има среден преходен клъстър между Италия и Словакия, който обхваща и съседните Унгария и Хърватия. Балканските страни, включително Гърция и Турция, остават в последните два клъстъра с най-нисък брой точки.\r\n\t“Донякъде е иронично, че във време, когато данните стават едни от най-търсените стоки, т.нар. “пост-истина“диктува значими политически и социални тенденции в противоречие с обективната информация“, казва авторът на изслеването.\r\n\t\r\n\t“Свободата на медиите“ е включена като ключов индикатор за медийна грамотност.\r\n\tНарастването на фалшивите новини в условията на фрагментирана медийна среда или пък на слаби и контролирани медии в някои страни е съпроводено от влошаване на качеството на публичните и обществените дебати и на качеството на демократичния процес като цяло.\r\n\tЗа изготвянето на индекса от “Отворено общество“ са ползвали два общоприети индекса, които измерват медийната свобода –на “Фрийдъм хауз“ и на “Репортери без граници“.\r\n\t\r\n\t\r\n\tОбразованието е друг ключов компонент. Например, финландското правителство счита силната система на обществено образование като основно средство за противопоставяне на информационната кампания, която се води срещу страната.\r\n\tНещо повече: “широко разпространеното критическо мислене сред финландското население и последователните мерки на правителството“ се приемат като основен елемент за устояване на кампанията от фалшиви новини.\r\n\tКато цяло се счита, че по-образованите хора са по-информирани, мислещи по-критично и по-малко склонни да попаднат в капана на фалшивите новини. Но има и по-сложни психологически механизми, които действат в случая.\r\n\tЕдно изследване на конспиративните теории показва, че по-образованите хора контролират по-голяма степен живота си, не вярват много на лесни решения и имат повече аналитични умения.\r\n\tВключените индикатори за образование са от изледването PISA за четене, научна и математическа грамотност, като тези за четивна грамотност са включени с най-голяма тежест.\r\n\tPISA е много подходящ показател, защото дава представа не само за постиженията на учениците, но и за цялостното функциониране на образователната система в една страна.\r\n\tИндикаторът “Дял на хората с висше образование“ също е включен за измерване на нивото на образование, но с по-малка тежест.\r\n\t\r\n\t\r\n\tСъществуващото доверие е друг важен аспект. Феноменът “пост-истина“ е придружен от изключително високи нива на недоверие към институциите, традиционите медии, политици и експерти. Теориите на конспирацията като водеща представа за функциониране на света едновременно отразяват и водят до по-ниски нива на доверие. В предложения модел се използва свързан индикатор “доверие в хората“.\r\n\tТой измерва нивата на доверие в обществото и “отразява възприятието на хората за това, доколко може да се доверят на другите“ според определението на Oрганизацията за икономическо сътрудничество и развитие. Като цяло, високите нива на доверие са белег на успешните общества и отразяват степента на развитие на гражданското общество.\r\n\t\r\n\t“Е-участие“ е индикатор, който измерва използването на информационните и комуникационните технологии, за да засили политическото участие и да се направи възможно за гражданите да комуникират един с друг, с политиците и институциите.\r\n\tНапример, фалшивите новини са измислени новини и съзнателно представяне на неверни твърдения като факти, които могат да преследват политически или финансови облаги и не бива да се бъркат със случаи на просто лоша журналистическа работа.\r\n\t\r\n\r\n\t---------------\r\n\tThis publication has been produced within the partnership with Osservatorio Balcani e Caucaso for the European Centre for Press and Media Freedom (ECPMF), co-funded by the European Commission. The contents of this publication are the sole responsibility of media partner Mediapool.bg and can in no way be taken to reflect the views of the European Union.", "date": "2017.10.12", "title": "България е на дъното по медийна грамотност в Европа"}
{"url": "http://www.mediapool.bg/katalunskiyat-premier-iskame-dialog-a-madrid-postavya-na-masata-yadrenata-optsiya-news270385.html", "text": "Каталунският премиер Карлес Пучдемон реагира остро на ултиматума на испанското правителство да се откаже от плановете за независимост, защото в противен случай ще бъдат прекратени правомощията му. \r\n\t \r\n\t\"Ние искаме диалог и отговорът е да се постави на масата член 155. Посланието е разбрано\", написа Пучдемон. \r\n\t \r\n\tПреди ден испанският премиер Мариано Рахой направи първата стъпка към задействането на така наречената \"ядрена опция\", позволяваща му да замрази политическата автономия на Каталуня и да вземе областта под пряко управление, и поиска Пучдемон да потвърди до понеделник следващата седмица дали автономната област е обявила независимост.\n\n\r\n\t \r\n\tЗасега обаче няма отговор от страна на властите в Каталуня. \r\n\t \r\n\tПучдемон предложи на каталунските депутати да замразят прилагането на плана за отцепване, за да дадат време за преговори с испанските власти по въпроса за независимостта. \r\n\tРахой обаче отхвърля какъвто и да е диалог, докато отцепването се предлага като възможност.\r\n\t \r\n\tКаталунският вицепремиер Ориол Жункерас каза на Рахой в Туитър: \"Това, което иска международната общност и което очаква Каталуня, е искрен диалог, а не конфронтация и нови заплахи\".\r\n\tСпорният член 155 от Конституцията, чрез който до края на седмицата Мадрид може да отнеме автономията на Каталуня и цялата администрация да мине на централно подчинение, досега никога не е бил прилаган. \r\n\t \r\n\tТекстът гласи, че \"ако дадена автономна област не изпълнява задълженията, които Конституцията или други закони ѝ вменяват или действа по начин, който накърнява сериозно общия интерес на Испания, (властите), с абсолютно мнозинство в Сената, могат да приемат необходимите мерки, за да я задължат да изпълни принудително въпросните задължения или за да защитят гореспоменатия общ интерес.\"\r\n\t \r\n\t\r\n\t \r\n\tВестник \"Монд\" коментира, че ако се наложат извънредни мерки, Рахой няма да действа сам. \r\n\t \r\n\tТой има подкрепата на Испанската социалистическа работническа партия и нейния генерален секретар Педро Санчес. В замяна на това премиерът прие възможността за промяна на конституцията и промяна на отношенията между Мадрид и 17-те испански автономни области, но подчерта, че тази промяна може да се извърши само чрез средствата, предвидени в самата конституция.\r\n\t \r\n\tСанчес обяви, че ще бъде създадена комисия за модернизиране на териториалното устройство, чиято цел ще бъде да открие начин \"как Каталуня да остане в Испания, а не как да се оттегли\". Той обаче подчерта, че неговата партия има свое собствено тълкуване на чл. 155 от Конституцията и се надява правителството да го отчита.\r\n\t \r\n\tРахой играе твърдо със сепаратистките стремежи на Каталуня, пише британският в. \"Гардиън\" в редакционна статия. Испанският премиер показа готовност да задейства чл. 155 и отхвърли призива на Пучдемон за посредничество, но трябва да внимава - притискането на каталунския лидер в ъгъла ще бъде стратегия с високи залози, подчертава британското издание.\r\n\t \r\n\tРахой дори не се извини за поведението на полицията в деня на референдума и отказва твърдо да разговаря. ЕС отказва да отговори на надеждите на каталунския лидер за международно посредничество от страх да не подкрепи допитване, което испанския конституционен съд обяви за незаконно, отбелязва в. \"Гардиън\", цитиран от БТА. \r\n\t \r\n\tРешението на Пучдемон да изчака е както тактическо и разбираемо, така и правилно. \r\n\t \r\n\tНяма ясен начин за отделяне от Испания, а конституцията от 1978 г. със сигурност не предлага правни възможности, защото прокламира \"неделимото единство\" на страната. Каталунските предприятия и банки се обявяват против независимостта и някои вече преместват офисите си извън областта, което означава, че независимостта със сигурност ще доведе до икономически проблеми.\r\n\t \r\n\t\r\n\t \r\n\tЗасега конфронтацията е избегната. Рахой обаче изглежда решен да спечели пълна победа, въпреки предупреждението на председателя на Европейския съвет Доналд Туск, че кризата може да бъде разрешена \"само чрез силата на аргументите, а не чрез аргументите на силата\". \r\n\t \r\n\tРазумното решение в момента би било да се охладят страстите, за да се избегне трайно разделение - това означава и двете страни да направят отстъпки, посочва в. \"Гардиън\". \r\n\tРахой може да направи стъпки към федерализъм, за да притъпи противопоставянето, и със сигурност трябва да избегне изкушението да приложи чл. 155. \r\n\t \r\n\tПодобни действия могат да превърнат конституционната криза в катастрофа. За модел може да се използва Страната на баските - а по-символични действия, като признаването на каталунска нация в рамките на Испания, може да спечелят сърцата на хората и да помогнат за опазването на териториалната цялост.\r\n\t \r\n\tСъбитията от миналата седмица са пример колко бързо нещата могат да излязат от контрол. Изглежда, че нито една от страните не е имала резервен план, като и двете заложиха на конфликта, а не на преговорите. Ако наистина държат на интересите на гражданите си, трябва бързо да намерят допирни точки, а не поводи за разделение.\r\n\t \r\n\tПовечето мадридски вестници и телевизионни предавания осмяха речта на Пучдемон и определиха призива му за преговори с Мадрид като проява на отчаяние, отбелязва в. \"Ню Йорк таймс\".\r\n\t \r\n\tИспански правни експерти казват, че ако Пучдемон потвърди, че Каталуня обявява независимост, Рахой почти със сигурност ще се намеси решително в региона. Но испанският премиер отдавна е известен като предпазлив политик, оцелял две десетилетия в испанската политика, като избягва трудни решения и изчаква противниците си да изпаднат сами в тежко положение. Вчера той заяви, че ще продължи да действа предпазливо, докато чака каталунският лидер да обясни намеренията си, подчертава в. \"Ню Йорк таймс\".", "date": "2017.10.12", "title": "Каталунският премиер: Искаме диалог, а Мадрид поставя на масата \"ядрената опция\""}
{"url": "http://www.mediapool.bg/germaniya-izprevari-velikobritaniya-po-investitsii-v-biznes-imoti-news270386.html", "text": "Германия изпревари Великобритания по отношение на атрактивност за инвестиции в бизнес имоти в Европа през първото полугодие на годината, въпреки че през третото тримесечие Обединеното кралство си възвърна позициите. Това показва доклад на международната консултантска агенция за имоти \"Колиърс\" (Colliers International), съобщиха от компанията.\r\n\tКато цяло капиталовите потоци към недвижими имоти на глобално ниво остават високи. Нивата на усвояване са били 611 млрд. долара за първите шест месеца на годината и са почти същите както през 2016 и 2015 г. Зад тези общи стойности обаче стои разнопосочност в развитието. В Азиатско-тихоокеанския регион инвестиционните обеми растат със стабилни темпове в резултат на преориентацията на китайски капитал, докато активността в Северна и Южна Америка и Европа, Средния Изток и Африка (ЕСИА), показва признаци на успокоение, е посочено в доклада.\r\n\t\"Независимо от регулативните мерки, китайският капитал вероятно ще остане важен фактор в инвестиционния пейзаж в световен план, но фокусът му е различен в зависимост от региона. В Азиатско-тихоокеанския регион е налице много по-силна ориентация към земя и строителство, докато в Европа е насочен към централно разположени, първокласни активи, които генерират приходи\", коментира Ричард Дайвъл, ръководител \"Капиталови пазари\" в \"Колиърс ЕСИА\" (Colliers ЕМЕА).\r\n\t\r\n\tГермания е с най-високи резултати през първото полугодие по отношение на инвестиционни обеми с 33 млрд. евро, което е с над една трета (34%) увеличение на годишна база. Въпреки това Великобритания си възвръща позициите през третото тримесечие, посочва Ричард Дайвъл.\n\n\r\n\tШест германски града са в топ 12 на най-привлекателните инвестиционни дестинации в Европа (8 в топ 20), което, заедно с икономическата и регулативна стабилност на държавата, ще доведе до успешно завършване на годината и е предпоставка за позитивна прогноза за 2018 г., казва Дайвъл.\r\n\t\"Имайки предвид ефекта от поевтиняването на британската лира към еврото върху инвестициите във Великобритания в сравнение с евро-деноминираните пазари като Германия, липсата на яснота за последствията от Брекзит засега не разколебава инвеститорите\", добавя Деймиън Харингтън, ръководител \"Проучвания Колиърс ЕСИА\" (Colliers ЕМЕА).\r\n\t\r\n\tСлед Великобритания, Германия и Франция предпочитани инвестиционни дестинации са Бенелюкс, Испания и скандинавските държави.\r\n\t\"Испания прави големи стъпки към подобрение, отчасти благодарение на силното икономическо представяне в резултат на ръст в износа. В следствие на 50% годишно увеличение на инвестиционния оборот, Испания има повече инвестиции от Франция през първото полугодие на 2017 г.\", казва Харингтън.\r\n\tТой посочва, че преобладаващата част от обемите се дължи на инвестиционния фонд Merlin Properties, който е инвестирал повече от Blackstone през първите шест месеца, въпреки фокуса си върху Иберия.\r\n\tПредпочитани са търговските площи, а с най-високи резултати е Мадрид. Въпреки че Испания бавно започва да подобрява резултатите си, референдумът за независимост на Каталуня може да отблъсне някои инвеститори, докато ситуацията се успокои.\", допълва Харингтън. “\r\n\tРазмествания на градовете извън челната тройка\r\n\tГрадовете в челната тройка по обем на инвестиции в недвижими имоти остават непроменени на годишна база. Обемите в Лондон са три пъти повече от тези на Париж или Берлин, които заемат второто и третото място.\r\n\tВследствие на увеличението на инвестиционните обеми на бизнес имоти на годишна база в Германия, Франкфурт също се издига до четвърта позиция. Мадрид и Барселона имат значителен годишен ръст в класацията преминавайки респективно от 8-мо на 5-то и от 23-то до 17-то място.\r\n\t\"Насочваме се към финала на фазата на растеж в цикъла на развитие на имотния пазар в Европа и наблюдаваме инвеститори да правят стратегии за постигане на стабилни приходи в следващите две – три години в случай на спад. Стремежът към сигурна доходност е водещ, както и традиционните стратегии към купуване на активи на първокласни локации на ликвидни пазари\", коментира Ричард Дайвъл.\r\n\t\r\n\tИнвестиционните мениджъри имат нарастващо влияние върху инвестиционните обеми, което е голяма промяна в сравнение с предишния цикъл, когато фондовете доминираха пазара.\r\n\tИнвестиционните мениджъри като Patrizia, CBRE GI, Amundi, Invesco, TH Real Estate и M7 имат заслуга за над 30% от инвестиционната активност, в сравнение с 19% преди 10 години. Това променя естеството на инвестиционния процес, като го прави по-привлекателен и динамичен, посочват от \"Колиърс\".\r\n\tИнвестиционните банки вече не са в топ 20 на най-активните инвеститори в световен мащаб, за разлика от 2007 г., когато са заемали 5 позиции в топ 10. Единственото име, което продължава да присъства в списъка е Blackstone.\r\n\tСлед референдума във Великобритания за излизане от ЕС определено има движение на капитал към континентална Европа, но той е предимно поради причини, свързани с по-добра възвръщаемост. Цените се приближават, като разликата между различните европейски ключови градове е 2 процентни пункта разлика в нивата на възвращаемост. Активи в много германски градове сега се търгуват на нива на възвръщаемост по-ниски от тези в Западен Лондон. Докладът на \"Колиърс\" поставя английски градове на челни позиции, поради силно търсене от наематели, което е знак, че тепърва ще има размествания на капиталовите потоци.\r\n\tКапиталът може да се консолидира, но начинът по който се инвестира в Европа се диверсифицира според сектора. Жилищните имоти стабилно растат и показват добри резултати, като имат 15% принос към активността през първото полугодие на 2017 г. – 2.5 пъти повече от дела им през 2007 г. Това е все още далече от нивата в Северна Америка, което е сигнал, че сегментът има още потенциал за развитие.\r\n\tДруг значим тренд са инвестициите в строящи се проекти и покупка на зелено на проекти. Всичките градове на челни позиции отбелязват значителен брой на сделките с активи в строеж, особено в сферата на офис площите. Транзакциите с офиси са с повишаващ се дял през първите шест месеца на годината, независимо от лекия спад в обемите им. Поради липсата на модерни, мащабни офис проекти в много европейски градове, инвестициите в изграждане на такъв тип имоти се очаква да продължи да движи цикъла през 2018 г. особено, когато възвръщаемостта на съществуващите активи е толкова ниска.", "date": "2017.10.12", "title": "Германия изпревари Великобритания по инвестиции в бизнес имоти"}
{"url": "http://www.mediapool.bg/darzhavniyat-natisk-sreshtu-emko-izkara-6-mln-lv-na-vmz-sopot-news270390.html", "text": "Шест милиона лева приходи за ВЗМ-Сопот, които ще осигури \"Емко\" като компенсация за това, че на държавните военни заводи бе превъзложено изпълнението на три спрени договора на частното предприятие. Това е към този момент равносметката от продължилия три месеца институционален натиск над \"Емко\" чрез отнемане на лицензите за внос и износ на продукция.\r\n\tВъв вторник, след срещи между собственика на \"Емко\" Емилиян Гебрев, премиера Бойко Борисов, икономическия министър Емил Караниколов и ръководството на държавния оръжеен търговец \"Кинтекс\", договорите на частното предприятие бяха възстановени, но не бе съобщено какви са били условията за това.\r\n\tВ четвъртък Гебрев обясни пред бТВ, че неговото дружеството се е съгласило да плати въпросните 6 млн. лв. като компенсация по договора с \"Кинтекс\", тъй като претенциите на Министерството на икономиката били, че заради прекратения лиценз на \"Емко\" за внос и износ на продукция е причинена щета.\r\n\t\"Казаха, че има ущърб. Такъв не трябва да има. Но тези пари отиват в договора между нас и \"Кинтекс\", а \"Кинтекс\" ще компенсира ВМЗ, защото те са стартирали (производството на продукция, след като спрените договори на \"Емко\" бяха прехвърлени към сопотския завод – б.ред.), има заявени материали суровини, направили са разходи\", обясни Гебрев.\r\n\t\"Като коректен партньор ще действаме. ВМЗ-Сопот са вложили някакви средства и ние решихме: ако колегите са вложили един лев, ние да дадем два\", каза той и допълни, че министър Караниколов е бил подведен в това, че други могат да произведат възложената на \"Емко\" по спецификация продукция, която е минала изпитания.\n\n\r\n\tПлащането на тази компенсация от \"Емко\" заради това, че държавата им спира договорите и ги превъзлага, вместо да изчака възстановяването на лиценза, изглежда малко като спасително откупване на бизнеса. От друга страна обаче е вероятно сумата да е неустойка заради забавяне на експедирането на продукцията по договора.\r\n\tСпоред Гебрев преговорите за връщането на договорите са били много тежки. По думите му самият факт, че премиерът закъсня за консултативния съвет по национална сигурност, \"е знак, че са били тежки разговорите и беше важно да се вземат решения в национален интерес\".\r\n\t\"Важното е, че всички лични, административни и междуфирмени проблеми бяха загърбени в името на националния интерес и на оръжейния бизнес\", коментира Емилиян Гебрев.\r\n\t\"Затварям страницата, връщам се на 24 май и тези месеци все едно не са били. Защото концентрираме ли се в кой е виновен, кой какво казал, ще се видим в съда – това не е продуктивно. Нека продължаваме напред. По-добре да загърбим няколко месеца, отколкото да загубим години напред\", добави той.\r\n\tГебрев коментира, че се е направил опит от страна на държавата за намеса в частен бизнес, като допусна това да се дължи на виждането на министъра на икономиката за развитието на този сектор. \"Останах с впечатление, че той не е запознат детайлно с много въпроси и явно хората, които са го съветвали, не са били правилните... Комплексни фактори са имали своето значение. Премиерът със сигурност не е имал правилната информация. Няма да е коректно да кажа, че е умишлено подвеждането на Борисов. Грешката на Караниколов е, че се впусна да защитава само интереса на държавния сектор\", каза още оръжейният бизнесмен.\r\n\tПо повод коментара на Бойко Борисов, че в създалата се около \"Емко\" ситуация грешки са допуснали всички, Гебрев посочи, че неговата грешка е била, че е бил твърде мек и твърде късно се обърнал към Борисов. \"Ако много по-рано бях поставил въпроса, той сигурно нямаше да се развие до такава степен и да има отрицателен ефект върху държавата\", смята той.\r\n\tГебрев каза, че не знае дали дали самата държава се е опитала да смачка \"Емко\" заради \"Дунарит\" или това са на правили гравитиращи около нея структури. Той припомни, че се е съдил за влизането му като собственик в \"Дунарит\" с офшорката \"И Ей Ви Интернешънъл Файненшъл\" (която притежава изтеглилата се от капитала на \"Дунарит\" \"Хедж Инвестмънт\"). После са били делата с \"Виафот\" - също офшорка, за която се смята, че е свързана с депутат от ДПС Делян Пеевски и която претендираше, че има право на акциите в \"Дунарит\" заради притежавана от нея цесия за дълг на предприятието към фалиралата КТБ. Този дълг за 50 млн. лв., заедно с лихвите, обаче бе купен от \"Държавната консолидационна компания\" (ДКК), но бе платен от \"Дунарит\". ДКК след това купи нов дълг на \"Дунарит\" към КТБ за 82 млн. лв., за който засега не е ясно какво ще се прави.\r\n\t\"В името на какво едно сравнително добро дружества се тръгва да се одържавява?\", попита Гебрев относно \"Дунарит\" и отбеляза, че \"губим положителна енергия в съдене\".\r\n\t\"Непрекъснато се оспорва моята собственост върху \"Дунарит\". Става странна намесата на ДКК. \"Дунарит\" няма никакви задължения към държавата. Собствеността ще се прехвърли като в съда се реши последната пречка, наложена от КОНПИ (Комисията за отнемане на незаконно придобитото имущество е наложила запор върху кациите – б. ред.). Изкарват ни престъпници заради нормална търговска сделка. Срещу мен, сина ми, управителя на \"Дунарит\" и всички, които имат нещо общо със завода, се води разследване. Ние сме организирана престъпна група за престъпно придобиване на завода. То да имаше връзки с Цветан Василев, пък ние с него се съдим?. Какви приятели да сме?. Все едно аз да ви взимам къщата – приятел ли ще съм ви?. С Василев сме се виждали 4-5 пъти, всички знаят, че спорим с него\", каза още Гебрев.\r\n\tПо думите му \"с милиард евро приходи България е на високо място в световната класация, но само незапознати с оръжейния бизнеса виждат единствено лъскавата му страна\". \"Възможно е Делян Пеевски да ми е враг, но не съм се срещал с него и не го познавам\", заяви той.\r\n\t\"В \"Дунарит\" нещата ще се случват по законен път и чрез съд. При нас така са вървели нещата, но прийомите срещу нас са различни. Случиха се крайно неприятни неща, но нека не се връщаме към тях. Губим енергия. Моето място и на работниците не е на площада. Моето е в канцеларията, тяхното – до струга\", смята Гебрев.\r\n\tТой коментира още, че от май месец досега министърът на икономиката е допуснал много грешки \"и аз се надявам, ако не понесе политическа отговорност, нищо такова да се не се случва повече\". \"Това е консервативен бизнес и такива намеси за месец два не са добри\", посочи той. Запитан дали Русия е спечелила от скандала в българския отрасъл, Гебрев посочи, че \"Русия е наш конкурент в тези поръчки, но ние си направихме наша вътрешна каша\".", "date": "2017.10.12", "title": "Държавният натиск срещу \"Емко\" изкара 6 млн. лв. на ВМЗ-Сопот"}
{"url": "http://www.mediapool.bg/aktivisti-na-griynpiys-pusnaha-foierverki-vav-frenska-atomna-tsentrala-news270391.html", "text": "Активисти на природозащитната организация \"Грийнпийс\" проникнаха днес във френска атомна електроцентрала и пуснаха фойерверки, съобщи Асошиейтед прес.\r\n\tЦелта на еколозиите бе да призоват за по-сигурно съхраняване на ядрените отпадъци и да протестират срещу зависимостта на Франция от атомната енергия.\r\n\tФренската електрическа компания Е Де Еф увери, че акцията не се е отразила на сигурността на АЕЦ \"Катном\" в източната част на страната. Осмината активисти на \"Грийнпийс\" били задържани осем минути след като проникнали в централата.\r\n\tЕ Де Еф заплаши да съди еколозите.\r\n\tПриродозащитната организация обаче заяви, че акцията е извадила на показ пропуски в сигурността, тъй като нейните членове са достигнали на 100 метра от открити хранилища на ядрени отпадъци.\r\n\t\"Грийнпийс\" лобира Франция да изгради специални подземни обекти за съхраняване на тези опасни отпадъци.\n\n\r\n\tПравителството на френския президент Еманюел Макрон обещава да увеличи дела на възобновяемите източници в производството на електроенергия и да намали зависимостта от атомните централи, на които сега се пада повече от половината от производството. Много от френските АЕЦ са построени преди десетилетия.", "date": "2017.10.12", "title": "Активисти на \"Грийнпийс\" пуснаха фойерверки във френска атомна централа"}
{"url": "http://www.mediapool.bg/pravnata-komisiya-na-albanskiya-parlament-prizna-balgarskoto-maltsinstvo-news270370.html", "text": "Българското малцинство е включено в проекта на Закона за малцинствата в Албания. В документа, който ще бъде гласуван на 19 октомври в албанския парламент, поименно са изброени девет малцинства, сред които е и българското, съобщиха от фондация \"Българска памет\".\r\n\tСрещу признаването на българското малцинство остро е възразила партията Македонски алианс за европейска интеграция (МАЕИ) в Албания, предаде агенция МИА, цитирана от БТА.\r\n\tСпоред албанската партия на македонците признаването на българското малцинство в страната е станало след ултиматум от София, че ако това не се случи, страната ни ще наложи вето над приемането на Албания в Европейския съюз.\r\n\t\r\n\tОбединени около каузата, евродепутати от различни държави и политически партии написаха писмо до парламента на Албания, в което призоваха да се спазят препоръките на Европейския парламент и българското малцинство да бъде признато, посочват от фондация \"Българска памет\".\n\n\r\n\tВ съобщение до медиите от фондацията посочват, че в границите на сегашна Албания от столетия живеят етнически българи, предимно в районите на Билища, Корча, Голо бърдо, Мала Преспа и Наша Гора. По неофициална информация те наброяват около 30 хил. души и са съхранили своя майчин български език, традиции и идентичност.\r\n\tЗа да се чуе гласът на българското коренно население в Албания, само за седмица местните български организации, подкрепени от фондация \"Българска памет\", събраха и изпратиха подписка до албанския парламент и правителство с искане малцинството им да бъде регистрирано редом с всички останали етнически малцинства в страната.\r\n\tОсвен с инициирането на процеса по признаване на коренното българско население в Албания, дейността на ръководителя на фондацията д-р Милен Врабевски е свързана и с инвестиции в множество образователни инициативи за интеграция и социализация на историческата ни диаспора в Албания и особено за младите хора. С помощта на фондацията от първоначално двете паралелки, изучаващи български език в Билища и Корча, сега те са станали четири. Тази есен деца от българската общност в Албания са посетили и ежегодния есенен семинар на фондация \"Българска памет\", който събира над 200 деца от българската историческа диаспора от Украйна, Молдова, Македония, Албания и Сърбия.\r\n\tПодкрепата на д-р Милен Врабевски и на евродепутата д-р Андрей Ковачев по казуса с признаването на българското малцинство в Албания оказа своето положително влияние. Само след седмица проектозаконът ще бъде гласуван от албанския парламент. Ако поправката бъде приета, това ще бъде исторически момент за България, посочват от фондация \"Българска памет\".\r\n\t\r\n\tВ същото време в позиция на политическата партия Македонският алианс за европейска интеграция (МАЕИ) в Албания се посочва, че тя \"приветства\" приемането на законопроекта за защита на националните малцинства в Албания, но е \"дълбоко огорчена и протестира\" заради включването в закона и на българското малцинство.\r\n\t\"Признаването на несъществуващото българско малцинство в областите Преспа, Голо бърдо и Гора, които са населени с македонци, смятаме за сериозно нарушаване на международното право, универсалната декларация за човешките права и свободи, геноцид срещу македонския народ и престъпление против човечеството\", се казва в реакция на МАЕИ, представена пред медиите в албанския град Корча от генералният секретар на партията Васил Стерьовски.\r\n\tСпоред партията исторически факти и преброявания на населението през годините доказвали, че в Албания нямало българско малцинство. Такова малцинство съществувало само в главите на българските власти в София. Македонците в Албания не са българи, а българи в Албания са единствено работещите в българското посолство в Тирана, твърди МАЕИ.", "date": "2017.10.12", "title": "Правната комисия на албанския парламент призна българското малцинство"}
{"url": "http://www.mediapool.bg/savetat-na-es-odobri-sazdavaneto-na-evropeiska-prokuratura-news270392.html", "text": "Съветът на ЕС одобри на днешното си заседание в Люксембург обособяването на Европейската прокуратура. Засега в новата структура ще участват 20 от 28-те държави в ЕС, съобщи БТА.\r\n\tОчаква се Европейската прокуратура да започне дейността си най-рано през 2020 година. Тя ще може да повдига и поддържа обвинения за злоупотреби със средства от ЕС, за разлика от европейската служба за борба с измамите ОЛАФ.\r\n\tДосега само националните власти могат да поддържат подобни обвинения, като ОЛАФ може да им предоставя данни от извършени разследвания и предложения за повдигането на обвинения. Очаква се Европейската прокуратура да позволи бърз обмен на информация, съгласувани полицейски разследвания, бързо запориране и отнемане на имущество, както и задържане на заподозрени зад граница.\r\n\tВъзможно е догодина Европейската комисия да предложи новата структура да се занимава и със случаите на международен тероризъм.\r\n\tЕвропейската прокуратура ще бъде създадена между 20 държави от ЕС - Австрия, Белгия, България, Хърватия, Кипър, Чехия, Естония, Германия, Гърция, Италия, Финландия, Франция, Латвия, Литва, Люксембург, Португалия, Румъния, Словения, Словакия и Испания. Останалите държави от ЕС могат да се присъединят по всяко време. Седалището на Европейската прокуратура ще бъде в Люксембург, с главен прокурор и прокурори от всички участващи държави.\n\n\r\n\tТе ще ръководят всекидневните разследвания, извършвани от назначени прокурори в държавите от ЕС.", "date": "2017.10.12", "title": "Съветът на ЕС одобри създаването на Европейска прокуратура"}
{"url": "http://www.mediapool.bg/dvadeset-i-edin-dushi-sa-zaginali-v-gorskite-pozhari-v-severna-kaliforniya-news270393.html", "text": "Двадесет и един души са загинали в резултат от бушуващите горски пожари в Северна Калифорния, съобщиха службите за противопожарна безопасност, цитирани от ДПА.\r\n\tТрима души са загинали в окръг Мендосино и един в окръг Юба. По-рано вчера беше потвърдена смъртта на 17 души.\r\n\tНад 20 пожара бушуват в осем окръга. Пламъците изпепелиха около 69 000 хектара земя и унищожиха 3500 сгради.\r\n\tТе бушуват от неделя през нощта, когато силни ветрове събориха електрически стълбове, което вероятно е довело до запалването им, отбеляза Ройтерс.", "date": "2017.10.12", "title": "Двадесет и един души са загинали в горските пожари в Северна Калифорния"}
{"url": "http://www.mediapool.bg/eminem-iznese-gnevna-slovesna-tirada-sreshtu-tramp-v-rap-video-news270394.html", "text": "Рапърът Еминем изнесе гневна словесна тирада срещу американския президент Доналд Тръмп в рап видео, излъчено на церемония по връчването на хип-хоп награди в Маями, съобщиха световните агенции.\r\n\t\"Расизмът е единственото нещо, в което е фантастичен\", рапира Еминем във видеото, записано в петък на паркинг в Детройт.\r\n\tНай-продаваният рапър на всички времена обвинява президента, че е \"камикадзе, което вероятно ще предизвика ядрен холокост\" в дългия четири минути и половина клип, записан без музикален съпровод.\r\n\tТой отправя и ултиматум към феновете си: \"Или си мой фен, или си негов поддръжник, това е червената линия\".", "date": "2017.10.12", "title": "Еминем изнесе гневна словесна тирада срещу Тръмп в рап видео"}
{"url": "http://www.mediapool.bg/sofiyskata-matematicheska-gimnaziya-ima-nov-vremenen-direktor-news270395.html", "text": "Софийската математическа гимназия има нов временен директор. Това е доскорошният помощник-директор Ивайло Ушагелов, става ясно от сайта на училището.\r\n\tТой е вторият временно управляващ директор на гимназията след уволнението през септември на бившия вече ръководител на училището Антони Стоянов. Стоянов беше отстранен след проверка от страна на регионалното управление на образованието, която установи пропуски в работата му. Инспекцията беше провокирана от конфликтите в училището, започнали след като Стоянов отстрани учителката по математика Петя Тодорова.\r\n\tСлед уволнението на Стоянов за временен директор беше назначена Зоя Савова, която е пенсионирана учителка по математика. Тя подаде оставка, защото й беше трудно да се справи с проблемите в гимназията.\r\n\tВсе още не е обявен конкурс за постоянен директор на училището, което се определя като едно от най-елитните в страната.", "date": "2017.10.12", "title": "Софийската математическа гимназия има нов временен директор"}
{"url": "http://www.mediapool.bg/rusnatsi-tarsyat-hrana-v-gorata-zaradi-spada-na-dohodite-news270396.html", "text": "Руснаците са започнали все по-често да си осигуряват прехрана не само от домашните градини, но и ходят в гората, по бреговете на реки и езера. През 2017 г. рекордно е нараснал броят на гражданите, които по няколко пъти в месеца ходят на риболов, лов или за да берат ягоди, гъби и т. н. Това сочат резултатите от социологическо проучване на \"Център Левада“.\r\n\t \r\n\tЕксперти обясняват увеличаването на интереса към \"храна от гората“ с продължаващия спад на доходите на населението и опита на безработни да си осигуряват възможности за оцеляване, съобщи в. \"Независимая газета\".\r\n\t \r\n\tПрез септември 2017 г. 3% от анкетираните от \"Левада\" са ловили риба по няколко пъти седмично.\r\n\t \r\n\tДруги 8% ходели на риболов по няколко пъти в месеца. Става дума не за професионалните рибари, действащи в моретата, а за любители. При това голяма част от тях не ловят рибата като хоби или за успокоение. Те отиват край водоизточниците за улов, с който да обогатят трапезата си. Още повече, че рибата в магазините \"хапе\" портфейлите на клиентите поради високите си цени и съвсем не е достъпна за повечето руснаци.\r\n\t \r\n\tСъщо така стои положението и с месото. Около 2% от анкетираните ходят на лов няколко пъти в седмицата. Други 3% са ловци няколко пъти месечно. По данни на руското министерство на природните ресурси поради кризата има постоянен ръст на годните за трапезата животни.\r\n\t \n\n\r\n\tПрез ловния сезон 2013-2014 г. ловците поразили 176 000 чифтокопитни животни като елени, глигани, лосове. А в следващите два ловни сезона числата станали съответно 189 000 и 193 000.\r\n\t \r\n\tПо статистически данни цените на хранителните продукти са се повишили с 3.9% за първите седем месеца на годината в сравнение със същия период на миналата година. Всъщност търсенето на препитание става все по-важно и поради намаляването на доходите. Около 4% от анкетираните ходели да берат ягоди няколко пъти седмично, други 11% - правели това няколко пъти в месеца. Гъби берели няколко пъти седмично 5%, а 13 % се занимавали с \"тихия лов\" няколко пъти в месеца.\r\n\t \r\n\tЗа пръв път доверието в спецслужбите е по-голямо от това в църквата \r\n\t \r\n\tПрез 2017 г. руснаците са започнали да вярват повече на ФСБ \r\n\t \r\n\tТова е първият път, когато специалните служби изтласкват църквата от топ три на институциите, на които най-много се доверяват руснаците.\r\n\t \r\n\tПо традиция най-заслужаващ доверието на руското население е президентът на Русия.\r\n\t \r\n\tСлед анексирането на Крим през 2014 г. силовите структури започнаха да заемат все по-високи места в рейтинга на доверие.\r\n\t \r\n\tДобри позиции в класацията заемат също благотворителните организации и Съветът на Федерацията.\r\n\t \r\n\tВ същото време руснаците нямат особено доверие в политическите партии, банките и едрия бизнес, които са в топ три по рейтинг на недоверие.\r\n\t \r\n\tПроучванията на \"Левада -център\" се провеждат два пъти годишно от 2013-та насам.\r\n\t \r\n\tПрез 2013 г. челната тройна на институциите с най-високо доверие е била: Президентът, Църквата, Армията. През 2015 г.: Президентът, Армията, Църквата. През 2017 г.: Президентът, Армията, ФСБ и другите спецслужби.", "date": "2017.10.12", "title": "Руснаци търсят храна в гората заради спада на доходите"}
{"url": "http://www.mediapool.bg/bulgaria-gubi-3-mlrd-evro-godishno-zaradi-mrasniya-vazduh-news270397.html", "text": "Икономическите загуби от мръсния въздух в България са около 3 млрд. евро на година. Става въпрос за разходи и пропуснати ползи от болести, свързани с лошото качество на въздуха. Заради такива заболявания се пропускат по 2 млн. работни дни на година, а над 13 000 души са починали преждевременно. Нужни са незабавни мерки за преодоляване на проблема, който засяга почти цялата страна.\r\n\tТова заяви представителят на генералната дирекция \"Околна среда\" към Европейската комисия (ЕК) Джордж Кремлис по време на форум за подобряването на чистотата на въздуха в София. Основните замърсители са фините прахови частици, а на места в страната и серният двуокис. Кремлис припомни, че Европейската комисия осъди България заради системното замърсяване на въздуха и добави, че следващата стъпка е Брюксел да поиска страната ни да плаща ежедневни санкции, докато не се справи с проблема.\r\n\tСпоред министъра на околната среда Нено Димов обаче до санкции няма да се стигне, а разрешаването на проблема ще мине през нови изисквания към горивата за отопление и към техническите спецификации на колите.\r\n\t\r\n\tСофия трябва да се разбърза с представянето на проекта за изгаряне на гориво от отпадъци в централите на \"Топлофикация - София\". В бъдеще пък трябва да се мисли за разширяване на топлопреносната мрежа към квартали, в които живеят хора с по-ниски доходи и се отопляват с твърдо гориво.\r\n\tТова препоръча Джордж Кремлис от главна дирекция \"Околна среда\" на Европейската комисия. Не е ясно дали би имало интерес към услугите на столичното парно при положение, че в последните години голяма част от абонатите му се отказват от радиаторите.\r\n\tВ момента столичната \"Топлофикация\" работи с газ. Преди години Брюксел поиска като част от системата за отпадъците на София да се направи `и когенерация за топло- и електроенергия, която да използва горивото от завода за боклука. Изграждането й трябва да се финансира с пари от оперативната програма \"Околна среда\", която действа от 2014 г.\r\n\tКметът Йорданка Фандъкова обясни, че проектът бил почти готов, но се бавел заради обжалвания. Тя добави, че изграждането на инсталацията ще намали разходите на \"Топлофикация\", а от там и сметките на клиентите й.\r\n\t\n\n\r\n\t\"Не мисля, че ще се стигне до глоби, тъй като Европейската комисия си дава сметка за сложността на този проблем\", коментира министърът на околната среда. От думите му стана ясно, че правителството се надява вместо санкции Брюксел да постави срок за спаряване с проблема.\r\n\tТой добави, че до края на годината ще започне подаването на проекти за подобряване на чистотата на въздуха от общините. За целта са заделени 111 млн. лева от оперативната програма \"Околна среда\".\r\n\tМинистерството ще започне и дебати по идеята за забрана на отопление с твърди горива с високо съдържание на сяра и пепел. \"Те са по-евтини, но по-нискокалорични. Горивата с по-ниско съдържание на сяра и пепел са по-скъпи, но може да се окаже, че отоплението с тях не излиза по-скъпо\", обясни Димов.\r\n\tСъщата идея бе лансирана от ведомството , но така и нищо не се предприе.\r\n\tДругата мярка, която министерството ще подложи на обсъждане, е свързана с контрола върху вноса и регистрирането на коли без катализатори. \"Те са технически неизправни, но това не се приема сериозно. Ако колата няма спирачки, тогава няма спор, че не е изправна\", каза още Димов.\r\n\tВсъщност и за контрола върху горивата, и за този върху колите се говори от години, но досега сериозен дебат и реални предложения в тази посока не е имало.\r\n\t\r\n\tВъпреки сериозното замърсяване на въздуха в София през зимата и екоминистърът, и кметът Йорданка Фандъкова обявиха, че през последните години има сериозно подобрение. \"През 2011 г. тук можеше да се коментира ако не цялата, то поне половината Менделеева таблица. Сега проблем остават само фините прахови частици\", обясни Фандъкова.\r\n\tОт думите на екоминистъра Нено Димов излезе, че те всъщност не са и толкова голям проблем. \"От 2011 г., като се изключи станцията за мониторинг на въздуха на гара Яна, има устойчиво намаляване на превишенията на праговете за вредни вещества. През миналата година има само две нищожни превишавания на годишните норми на фини прахови частици в София\", каза Димов.\r\n\tИ той, и Фандъкова припомниха, че освен географските особености на столицата, основна причина за прашния въздух са трафикът и отоплението на твърдо гориво.\r\n\tОбщината се опитва да се справи първо с вредните емисии от автомобилите, а на по-късен етап ще се опита да накара хората да се отопляват с по-екологични горива. Фандъкова на няколко пъти обясни, че общината първо е подменила стария автопарк на градския транспорт, а в бъдеще ще купува само електроавтобуси и такива на метан. Като мярка за изчистване на въздуха посочи и разширението на метрото.\r\n\tФандъкова каза още, че общината ще купи и даде на КАТ устройства, с които да се следи дали вредните емисии от автомобилите отговарят на изискванията.\r\n\tПроучване на проекта на общината \"Зелена София\" показва, че за разлика от повечето европейски страни в София най-замърсяващи са старите бензинови коли. По принцип се смята, че по-вредни за въздуха са дизеловите двигатели. Основната причина за наличието на цапащи бензинови коли у нас, освен премахването на катализаторите и стария автопарк, е и лошата поддръжка на автомобилите, коментира Елица Панайотова от \"Зелена София\". Изследването на емисиите от колите беше направено през септември на няколко места в столицата. Проверени са 17 600 автомобила, като при 6.5% вредните емисии са над нормата.", "date": "2017.10.12", "title": "България губи 3 млрд. евро годишно заради мръсния въздух"}
{"url": "http://www.mediapool.bg/kitaiska-firma-shte-polza-balgarsko-rozovo-maslo-v-svoi-kozmetichni-produkti-news270398.html", "text": "Китайска фирма сключи договор за доставка на българско розово масло за производството на маска за лице с колаген и розово масло, съобщиха от агенцията за малки и средни предприятия. Споразумението е било постигнато по време на Международен панаир за малки и средни предприятия – CISMEF`2017 в китайския град Гуанджоу. Партньори в него са китайската компания \"Ти Джей Кей Байоложикъл Тех\" (TJK Biological Tech), която е сред най-големите производители на колаген м страната, и българската \"Средногорска роза“ ЕООД.\r\n\tВ панаира участват 16 български предприятия от секторите на парфюмeрията и козметиката, натурален пчелен мед, сокове и безалкохолни напитки, вина, плодово-зеленчукови консерви и др. Участието на българските компании се реализира с помощта на китайското правителство, което предоставя безплатно стандартно оборудвани изложбени щандове, осигурява безплатна реклама на националното участие и оказва съдействие при участие в съпътстващите прояви.\r\n\tБългарският щанд е бил посетен от министъра на индустрията и технологиите на Китай Миао Уей и губернатора на провинция Гуандонг Уан Дзиянпин. С търговския ни представител Костадин Джатев и експерти от агенцията за малки и средни предприятия те са обсъдили възможностите за увеличаване на износа на български стоки на китайския пазар и по-специално в провинция Гуандонг, която има над 80 млн. жители. Банк ъф Чайна е организирала специални срещи за представителите на нашия бизнес с цел осигуряване на подкрепа за експорт на продукция за китайския пазар.\r\n\tВ панаира участват фирми от над 30 държави от цял свят, 2300 китайски компании и има над 6000 павилиона.", "date": "2017.10.12", "title": "Китайска фирма ще полза българско розово масло в свои козметични продукти"}
{"url": "http://www.mediapool.bg/advokatite-na-borisov-izvadiha-dokumenti-za-honorari-na-elena-yoncheva-za-690-000-lv-news270399.html", "text": "Адвокатите на премиера Бойко Борисов – Марин Марковски и Божидар Терзийски, представиха в четвъртък пред Софийския районен съд (СРС) документи за това, че депутатът от БСП Елена Йончева е получила като журналистически хонорари 690 000 лв. през 2003 и 2004 г.\r\n\tТова стана по време на първото заседание на съда по делото за клевета, заведено от Йончева срещу министър-председателя заради твърденията му, че е държавата е плащала милиони за филмите ѝ зад граница. Социалистката претендира обезщетение от 20 000 лв. за неимуществени вреди.\r\n\tСпоред документите, представени от защитата на Борисов, въпросните хонорари са платени от комапниите \"Лукойл Нефтохим\", ДЗИ, \"Монбат\" и \"Актавис\". Въпреки това основната им теза пред съда беше, че няма доказателства премиерът да е изричал твърденията, за които го съди Йончева.\r\n\tОт своя страна адвокатът на ищцата Георги Атанасов посочи, че документите са означени като \"Верни с оригинала\", но не е ясно от кого и поиска това лице да бъде установено. Според защитата на Борисов оригиналите трябва да бъдат изискани от БНТ.\r\n\t\"Със сигурност не това е имал предвид г-н Борисов, като е казал, че в началото на мандата си е платил едни много милиони за това, че Елена Йончева е имала някакви изяви със странно естество от журналистически характер\", отбеляза саркастично извън съдебната зала адвокат Атанасов.\r\n\tПо думите му \"БНТ не е предприятие, \"Лукойл\" от 1997 г. има една златна държавна акция, ДЗИ е приватизирана много преди този период от време, \"Монбат\" – също. Там се говори за други неща, които не мисля, че имат нещо общо с предмета на спора\".\r\n\tЗащитата на Йончева поиска съдът да допусне разпитите на четирима свидетели. Къдринка Къдринова щяла да разкаже за негативното отражение на думите на Борисов върху публичния образ на Йончева, Иван Гарелов – да коментира качествата ѝ като журналист, Емил Райнов – да обясни за физиологическите отражения върху нея от случая, а Виза Недялкова – да коментира психическото ѝ състояние.\r\n\t\"Исканите четирима свидетели установяват едни и същи факти така, както е заявено, поне по отношение на двама от свидетелите\", възрази адвокат Марковски.\r\n\tСпоред него в случая съдът трябва да изследва моралните последици и вреди, но физиологическото състояние е общото състояние на организма. \"Моралните вреди са психологическо състояние. Не се твърди, че тя има физически заболявания, нали\", попита риторично юристът.\r\n\tДелото продължава на 5 декември, когато заседанието на съда ще се проведе при закрити врата. Марковски отказа коментар пред медиите с обяснението, че е обещал на Борисов да не прави изявления извън съдебната зала. Нито премиерът, нито Йончева присъстваха в съда, тъй като това не е задължително.", "date": "2017.10.12", "title": "Адвокатите на Борисов извадиха документи за хонорари на Елена Йончева за 690 000 лв."}
{"url": "http://www.mediapool.bg/bageri-srinaha-tri-masivni-nezakonni-kashti-v-plovdiv-news270400.html", "text": "Три масивни незаконни къщи бяха съборени в \"Арман махала\" в Пловдив. За премахването им има влезли в сила съдебни решения, предадоха агенциите.\r\n\tПрез април бяха съборени 15 незаконни паянтови постройки, като тогава нямаше протести.\r\n\tДнес обаче обитателите на едната двуетажна масивна къща отказаха да я напуснат и се наложи полицията да ги изведе от там.\r\n\tНад 20 полицаи осигуряваха изпълнението на заповедта на районния кмет, а клетвите на живеещите в къщите роми не спираха.\r\n\t\"Къде ще отида с това бебе\", попита млада жена. Кметът на района отговори, че преди време й дали апартамент, но тя го продала и се върнала в махалата. Тя обаче казва, че един апартамент не е нищо.\n\n\r\n\t\"За какво ги бутат, виж какви хубави къщи, какво печелят, нали сме в България, Господ няма да прости\", казва възрастна жена пред Нова телевизия.\r\n\tНа мястото на съборените постройки ще бъде изграден бул. \"Северен\", който се финансира с европейски средства.", "date": "2017.10.12", "title": "Багери сринаха три масивни незаконни къщи в Пловдив"}
{"url": "http://www.mediapool.bg/ek-pregovorite-s-velikobritaniya-sa-v-zadanena-ulitsa-news270401.html", "text": "Преговорите с Лондон са в задънена улица, каза главният преговарящ на ЕС по въпроса с оттеглянето на Великобритания Мишел Барние.\r\n\tПо думите му засега липсва доверие и то може да бъде постигнато, ако бъдат изпълнени британските ангажименти към ЕС. Според него ЕС и Великобритания са достигнали до \"безизходица\" по въпроса за уреждането на финансовите задължения на Лондон към Брюксел, което е \"много обезпокоително\".\r\n\tВсе още не са изчистени и въпросите за гарантирането на гражданските права и новата граница на ЕС с Ирландия.\r\n\tНе направихме голяма стъпка напред, каза Барние след завършилия в четвъртък пети кръг от преговорите с Великобритания.\r\n\t\"Имаме обща цел - да постигнем споразумение, за да можем да договорим и бъдещото сътрудничество. Въпреки изявленията на премиера Тереза Мей във Флоренция, тази седмица британската страна не представи предложения за покриването на бюджетните си задължения\", допълни той.\n\n\r\n\tБарние каза, че няма да предложи на Европейския съвет да даде начало на преговори с Лондон за бъдещите търговски отношения на срещата на върха на 19 октомври.\r\n\tРъководителят на британския преговорен екип Дейвид Дейвис отново оспори оценката, че преговорите не бележат напредък и настоя следващата седмица Европейският съвет да даде на Барние необходимите правомощия, за да бъде напредъкът по-отчетлив.\r\n\t\"От юни насам постигнахме значителен напредък. Готови сме да започнем договаряне на бъдещите отношения с ЕС. Подготвяме се за всякакви сценарии\", добави Дейвис.\r\n\tЕвропейският съвет ще оцени следващата седмица хода на преговорите. Ако бъде отчетен достатъчен напредък, държавните и правителствените ръководители на страните от ЕС могат да упълномощят Барние да договаря бъдещите отношения с Лондон.\r\n\tАко преговорите завършат без успех, Великобритания ще напусне ЕС през 2019 г. и ще продължи да търгува с Общността по правилата на Световната търговска организация.\r\n\tСрокът на преговорите може да бъде удължен с единодушно решение на Европейския съвет. По същия начин може да бъде уважено евентуално решение на Великобритания да оттегли искането си за напускане на ЕС.\r\n\tОчаквано след изявлението на Барние британската лира беляза лек спад.", "date": "2017.10.12", "title": "ЕК: Преговорите с Великобритания са в задънена улица"}
{"url": "http://www.mediapool.bg/stolichnata-obshtina-shte-pravi-nova-metrostantsiya-s-chastni-sredstva-news270402.html", "text": "Нова метростанция ще бъде изградена между спирките на метрото на бул. \"Сливница\" и в кв. \"Обеля\". Става въпрос за станция \"Модерно предградие\" заложена при строителството на подземната железница още през 2003 г. Тогава обаче парите не стигнали за довършването й.\r\n\tСтоличният общински съвет реши в четвъртък, че спирката ще бъде построена с наполовина частно финансиране. Цялата сума за довършването на станцията е около 24 млн. лв. Предвижда се 51% от сумата да бъдат осигурени от американски фонд, който има намерение да строи жилищен комплекс в близост.\r\n\tНовата станция ще обслужва между 7 000 и 10 000 пътуващи ежедневно.\r\n\tСтанция \"Модерно предградие\" ще даде възможност на общинската фирма \"Метрополитен\" да планира по-добре графика на влаковете по двете работещи линии на метрото.\r\n\tПредвижда се още на мястото да бъде направена и жп гара, която да е крайна за влаковете, идващи от Елин Пелин. Сега те спират на Централна гара. Плановете са до метростанцията да има и автогара. Не е ясно обаче кога ще бъдат завършени спирките на влаковете и автобусите.\n\n\r\n\t\"Идеята е зоната да стане един интермодален транспортен възел, в който да има метро, автогара и крайна жп гара\", обясни главният архитект на София Здравко Здравков.\r\n\tИдея за изграждането на спирка са частно финансиране има и при магазина на ИКЕА на околовръстното шосе. Към момента обаче компанията инвестирала само в проект за станцията, обясни директорът на \"Метрополитен\" Стоян Братоев пред \"Дарик\".\r\n\tВ момента се строи третата линия на метрото от Горна Баня до бул. \"Ботевградско шосе\". Трасето трябва да е готово през 2019 г. След това може да започне изграждане на разклонение от бул. \"Ситняково\" през кварталите \"Гео Милев\" и \"Слатина до кв. \"Полигона\".", "date": "2017.10.12", "title": "Столичната община ще прави нова метростанция с частни средства"}
{"url": "http://www.mediapool.bg/ispanski-voenen-samolet-se-razbi-sled-parada-za-natsionalniya-praznik-news270403.html", "text": "Испански военен самолет се разби, след като участва в парада в столицата Мадрид по случай националния празник на страната, съобщи Франс прес, като се позова на говорител на министерството на отбраната.\r\n\tСпоред първоначалната информация пилотът не е успял да катапултира и е загинал.\r\n\tСамолетът се е разбил близо до военновъздушната база \"Лос Ланос\", близо до град Албасете, на 300 километра югоизточно от Мадрид.\r\n\tПарадът се проведе на фона на политическата криза след референдума за независимост в Каталуня.\r\n\tВ парада, преминал под мотото \"Горди сме да бъдем испанци”, участваха 4000 военни, включително от националната полиция и гражданската гвардия.\r\n\tДефилираха също 84 транспортни средства и 78 единици въздушна техника. Към празника се присъединиха и 120 френски жандармеристи.\n\n\r\n\tПарадът започна с преминаване на група самолети, които украсиха небето над Мадрид с цветовете на националното знаме. След това започна въздушният парад.\r\n\tУчастваха самолети \"Юрофайтър\" и Ф-18, както и военно-транспортни хеликоптери \"Чинук\".\r\n\tГражданите можеха да наблюдават празничното шествие на огромни екрани на столичните площади Пуерта дел сол и Колон. Много от тях бяха донесли испански знаменца в знак на подкрепа за държавата, която преживява най-голямата криза в демократичната си история.\r\n\tМного балкони са украсени с червено-жълти знамена.\r\n\tПовече от 100 населени места в Каталуня обаче празникът да бъде работен ден.\r\n\tДенят е неработен за цялото кралство. Сред градовете, решили да пренебрегнат празника, са Жирона, Бадалона, Берга.\r\n\tПо този начин местните власти протестират срещу действията на служителите на реда на 1 октомври, когато се проведе референдум за независимост на Каталуния, смятан от Мадрид за незаконен.\r\n\tПразникът увековечава ролята на държавата в откриването на Америка. За официална дата на това събитие се смята 12 октомври 1492, когато мореплавателят Христофор Колумб, начело на испанска експедиция в търсене на най-късия морски път до Индия, достига остров Сан Салвадор.", "date": "2017.10.12", "title": "Испански военен самолет се разби след парада за националния празник"}
{"url": "http://www.mediapool.bg/dps-i-patriotite-pak-se-dzhafkaha-no-bez-da-namesvat-peevski-news270404.html", "text": "ДПС и \"Обединени патриоти\" отново влязоха в сблъсък за участието на националистите във властта, макар да се оказа, че и двете формации имат съществена прилика. Избягват темата \"Делян Пеевски\".\r\n\t \r\n\tНа две последователни пресконференции в Народното събрание, първо ДПС, а после и националистите предпочетоха да отклонят въпроси, свързани с прочутия депутат.\r\n\t \r\n\tВ четвъртък ДПС поиска оставката на вицепремиера Валери Симеонов и за пореден път подчерта, че ГЕРБ нямат нужда от партньор като \"Обединените патриоти\". Позицията не е нова, но пък придоби допълнителна тежест, тъй като бе изложена на съвместна пресконференция с председателя на европейските либерали (АЛДЕ) Ханс ван Баален.\n\n\r\n\t \r\n\tБаален бе попитан какво е чувал за \"най-могъщия член на ДПС Делян Пеевски и дали се е срещал с него\". Объркан, Баален каза, че познава България много добре и тази информация е нова за него.\r\n\t\"Колеги, от името на Движението за права и свободи аз ви обещавам да определим кога ще бъде денят – утре, понеделник, вторник, да направим една пресконференция за господин Пеевски\", призова лидерът на ДПС Мустафа Карадъйъ, след което поиска оставката на Симеонов.\r\n\t \r\n\t\"Ако Валери Симеонов не подаде оставка, подава цялото правителство - така е в нормалните демокрации\", каза той. Лидерът на ДПС припомни отправената от Симеонов заплаха в ефир към телевизионния водещ Виктор Николаев по Нова телевизия. Той освен това отбеляза, че и председателят на комисията по правата на човека в Народното събрание Красимир Велчев (ГЕРБ) използва език на омразата.\r\n\t \r\n\tЛидерът на ДПС изтъкна, че ГЕРБ мълчи, но това мълчание ги прави съучастници, защото по този начин позволяват езика на омразата, ксенофобията, заплахите на медии и ограничаване на свободата на словото. По този начин демокрацията е заплашена, според ДПС и тя трябва да бъде защитена.\r\n\t \r\n\t\"Патриотите\" атакуваха \"миризливите\" турци, избягвайки темата \"Пеевски\"\r\n\t \r\n\tМалко по-късно представители на Обединените патриоти решиха да отговорят на ДПС, използвайки изпитаното \"патриотично\" оръжие – просташки и обидни квалификации. Според тях ДПС желае \"дестабилизация на властта и сваляне на правителството преди европредседателството\".\r\n\t \r\n\tТези изявления, тази турска мъзга на ДПС сме я слушали, мирисали години наред, коментира обединеният патриот Валентин Касабов по повод изявлението на Карадайъ.\r\n\t \r\n\tНационалистите бяха обаче попитани как ще коментират обществените съмнения, че обслужват интересите на депутата от ДПС Делян Пеевски във властта. \"Нерде Ямбол, нерде Стамбол\", отвърна лаконично обединеният патриот Павел Шопов.\r\n\t \r\n\tПодобни съмнения се появиха още при формирането на кабинета, когато \"Обединени патриоти\" излъчиха за министри и зам.-министри хора, чиято публична кариера е свързана с Пеевски. Най-яркият пример е икономическият министър Емил Караниколов, който е номинация на \"Атака\". Докато Караниколов бе шеф на Агенцията по приватизацията, бяха осъществени няколко сделки, които се свързваха пряко или косвено с Пеевски. Напрежението от последните месеци в оръжейния бранш и предприетите от Караниколов мерки срещу части фирми също се свързва с интереси на Пеевски, който отрече да има такива. Според запознати, вицепремиерът и министър на отбраната Красимир Каракачанов е назначил в бордовете на държавни оръжейни дружества хора, също свързани с въпросния политик.\r\n\t \r\n\tСъмненията се допълват и от номинирания от Волен Сидеров прокурор Йордан Стоев за ВСС. Като прокурор Стоев потвърди на втора инстанция отказа да бъде образувано дело срещу Пеевски за организирана престъпна група съвместно с Цветан Василев и Николай Бареков.\r\n\t \r\n\t\"Те истерично желаят да влязат в управлението\", каза Шопов по адрес на ДПС, неглежирайки бързо въпроса за Пеевски.\r\n\t \r\n\tКолегата му Борис Ячев декларира, че подкрепя вицепремиера Валери Симеонов в желанието му да си търси правата в съда за това, че е набеден като човек, който е отправял заплахи към медии и журналисти. Намеренията на Симеонов, свързани със съдебни дела, касаят четири големи национални електронни медии, които отказаха да му се извиняват.\r\n\t \r\n\t\"Заплахата за развитието на България не са вицепремиерът Валери Симеонов и правителството, а връщането на ДПС на власт\", заяви депутатът от ОП Искрен Веселинов. Той допълни, че ДПС за своето съществуване се е превърнала в символ на корупция, в \"метафора за всякакъв род извращения\".\r\n\t \r\n\t\"Вчера чухме изявлението на турския депутат Данчо Ментата (Йордан Цонев - бел.ред.). Като чуя името Мента, разбирате за какво става ясно. Следващият говори малко български, както се казва трудно говори и трудно разбира български. Той има претенциите да бъде нещо като българин. В същото време се страхува от национализма, защото национализъм означава родолюбие\", продължи с разсъжденията си Касабов.\r\n\t \r\n\t\"Тези депесарски хлебарки да внимават, ще ги смачкаме\"\r\n\t \r\n\t\"Ние сме истинските, от това се страхуват. Най-вече се страхуват от Валери Симеонов. ДПС да внимават какво говорят и да не се пречкат в краката ни, защото тези депесарски тахтаби (хлебарки), които щъкат нагоре надолу много миришат и да внимават, защото можем да ги смачкаме\", закани се Касабов.\r\n\t \r\n\t\"Валери Симеонов въведе нов начин на изразяване – директния\", констатира от своя страна обединеният патриот Борис Ячев.\"Това във всички случаи не се харесва всеки път. Журналистите, а и обществото трудно приемат подобен начин на изразяване от един български политик. Те бяха свикнали досега езикът на политиката да бъде византийски език, така наречения плетение словес\", заяви Ячев.\r\n\t \r\n\t\"Лично съм удовлетворен, че атаката срещу Валери Симеонов и \"Обединени патриоти\" идва именно от ДПС. Това принизява тази атака. Става ясно, че в дъното на тази атака се цели не оклеветяване на политиката, а дестабилизация на правителството\", заключи Ячев.", "date": "2017.10.12", "title": "ДПС и \"патриотите\" пак се джафкаха, но без да намесват Пеевски"}
{"url": "http://www.mediapool.bg/sayuzat-na-sadiite-se-obyavi-sreshtu-spetsialnite-magistratski-zaplati-news270420.html", "text": "Съюзът на съдиите в България изпрати в четвъртък до парламента остра позиция срещу промените в съдебния закон, които ще доведат до драстични разлики в заплащането между магистратите.\r\n\tПреди ден почти всички партии в парламента одобриха в правната комисия на първо четене отпускането на до шест допълнителни заплати годишно за специализираните магистрати. Проектът ще облагодетелства всички спецзвена, призвани да разследват и съдят представителите на властта.\r\n\tВсе пак по време на дебата управляващите допуснаха промени или дори отпадане на тази поправка. Тя бе вкарана за разглеждане в парламента с мотива, че в момента \"липсват каквито и да е стимули за привличане на магистрати и съдебни служители в специализираните юрисдикции\".\r\n\t\"Няма как те да бъдат мотивирани да постъпят в съдебната система предвид по-големия обем от работа, честите командировки в цялата страна и по-високата сложност на производствата\", се казва в мотивите към законопроекта. Депутатите смятат, че ако не дадат повече пари, то има риск специализираните институции буквално да \"блокират\".\r\n\tСъюзът на съдиите смята, че проектът е придвижен \"неоправдано скоростно\" едва няколко дни, след като е бил внесен в Народното събрание. Това не е дало възможност на всички заинтересувани страни, включително Висшия съдебен съвет, да изразят позицията си по него.\"С проекта се предвиждат различни, важащи само за магистратите, работещи в тези органи на съдебната власт, правила за получаване на допълнително трудово възнаграждение, което ги прави съдии и прокурори с различен статут от всички останали магистрати\", се казва в позицията на Съюза на съдиите.\r\n\tССБ допълва, че специализираните институции получават \"специален статут“, при който значителното завишаване на възнагражденията им спрямо останалите съдии може да бъде възприето като тяхно облагодетелстване от страна на държавата. \"Това е един от белезите за извънредност (на тези съдилища)\", допълва организацията.\r\n\t\"Основният критерий, по който тези дела ще бъдат разглеждани от специализираните съд и прокуратура, е качеството на лицата, срещу които се води съответното наказателно производство, което, само по себе си, не предпоставя по-висока фактическа или правна сложност спрямо друго наказателно производство за същото по вид престъпление, подсъдно на общите съдилища“, казва съдийският съюз.\r\n\tОрганизацията е против и предлаганите нови правила за командироването на магистрати, които се оценява като \"сериозна стъпка назад спрямо усилията за реформиране на съдебната система\", положени през последните две години.\n\n\r\n\tССБ припомня, че с последните изменения в закона бяха въведени нови принципи за командироването на магистрати. Целта бе да се ограничи използването на командироването като начин за кариерно развитие, без да се участва в конкурси. Най-същественото изменение е отпадането на ограничението за еднократност на командироването в рамките на годината. По този начин на практика се връща възможността за \"вечно\" командироване на магистрати.", "date": "2017.10.12", "title": "Съюзът на съдиите се обяви срещу специалните магистратски заплати"}
{"url": "http://www.mediapool.bg/taivan-globi-sas-773-mln-dolara-proizvoditelya-na-chipove-kualkom-news270421.html", "text": "Според регулатора, \r\n\tОсвен наложената глоба, комисията задължи производителя да отмени редица споразумения, задължаващи конкурентите да й предоставят данни за клиентите си и друга информация.\r\n\tПредставители на технологичния гигант съобщиха, че компанията не е съгласна с решението на регулатора и смята да обжалва следващата седмица.\r\n\tВ момента \"Куалком\" се съди с \"Епъл\"  През януари тази година  подаде иск срещу \"Куалком\" за 1 млрд. долара, с който обвинява партньора си в злоупотреба с господството на пазара и налагане на заробващи условия за лицензиране на своите патенти. По–късно \"Епъл\" заведе още два иска срещу компанията за чипове в съдилища в Китай и Великобритания.\r\n\tПрез април \"Куалком\" подаде в съда ответен иск срещу \"Епъл\", обвинявайки компанията в редица злоупотреби, свързани със съвместното им партньорство. По-късно \"Куалком\" подаде искове и срещу \"Фокскон\" Foxconn, \"Пегатрон\" Pegatron, \"Уистрон\" Wistron и \"Компал\" Compal, които сглобяват смартфоните \"Епъл\". Производителят на чипове ги обвини в прекратяване на изплащането на таксите за използване на неговите патентовани технологии.", "date": "2017.10.12", "title": "Тайван глоби със 773 млн. долара производителя на чипове \"Куалком\""}
{"url": "http://www.mediapool.bg/skapata-taksa-smet-vliza-v-sila-ot-2020-g-news270422.html", "text": "Новата такса \"смет\", която се очаква да бъде по-скъпа за много от гражданите в страната, ще влезе в сила в началото на 2020 г. Това решиха депутатите от бюджетната комисия в парламента, които приеха на второ четене промените в Закона за местните данъци и такси.\r\n\tОт 2013 г. ГЕРБ се опитва да въведе нова формула за определяне на такса смет според количеството изхвърлен отпадък, а не според данъчната оценка на имота, каквато е масовата практика в момента. Оттогава насам обаче всички законопроекти в тази посока не само на партията на Борисов, но и на кабинета на \"Орешарски\", пропаднаха, тъй като са свързани с висока политическа цена.\r\n\tПритеснението е, че новата формула драматично ще завиши таксата на голяма част от домакинствата за сметка на бизнеса, който в момента поема основната тежест на плащанията за събирането, извозването и третирането на сметта. Смята се, че в момента бизнесът генерира около 30% от отпадъка, но за негова сметка са 70% от постъпленията от таксата. След въвеждането на новата формула се очаква съотношението да се преобърне, което да доведе до поевтиняване на таксата за бизнеса и поскъпване за гражданите.\r\n\tПравителството предлагаше промяната да влезе в сила от началото на 2019 г., но общините поискаха повече време за техническа подготовка. Освен това управляващите решиха да изчакат и местните избори през 2019 г.\r\n\tСпоред законопроекта такса смет ще се определя по избор на общината според три бази – индивидуално измерено количество отпадък за имота (включително чрез покупката на торби), количество битов отпадък за имота (определено според броя и вместимостта на съдовете за събиране на боклука и честотата на тяхното транспортиране) или броя ползватели на услугата в имота.\n\n\r\n\tОчаква се в големите градове масово да бъде избрана основата \"брой ползватели на услугата\".\r\n\tНезависимо от предпочетената основа обаче собствениците на имоти в срок до 31 март 2019 г. са длъжни да декларират пред местната администрация броя на ползвателите в имота си. Освен собствениците на имотите в етажните собствености същото задължение ще има и управителят, като той ще трябва всяка година до 31 октомври да подава справка за ползвателите на имотите, която ще се одобрява от общото събрание. Целта е да се провери достоверността на декларираното от собствениците.\r\n\tНе е ясно как ще става декларирането, защото то ще се организира от всичките 265 общини у нас. Управляващите отстъпиха от ангажимента си то да може да става и по електронен път, защото това е работа на местната власт.\r\n\tВъвеждат се и глоби за нарушителите, които пропуснат декларирането. За собствениците на имоти въпросната глоба ще е от 10 лв. до 400 лв., а за фирмите – от 100 лв. до 3000 лв. Ако домоуправителят не изпълни задължението си, санкцията за него ще е от 50 лв. до 1000 лв.\r\n\tСлед като съберат за пръв път данни за ползвателите на имотите до 31 март 2019 г. общините ще трябва до 31 октомври 2019 г. да гласуват наредбата, с която ще се определя и събира такса смет по новия механизъм.\r\n\tНе се предвижда да има плавно преминаване към новия размер на таксата, като това ще се случи изведнъж от 2020 г.\r\n\tДо 31 януари 2020 г. трябва да бъдат одобрени план-сметките на общините за сметта по новите правила, от които ще зависи и размерът на таксата. Промените предвиждат и по-ясно дефиниране на разходите, които е допустимо да бъдат включени в план-сметката. Тя ще се изготвя по унифициран модел, приет с наредба на правителството. За прозрачност при определянето на разходите по нея ще се прави обществено обсъждане преди одобряването й, като обобщените данни от нея ще се публикуват на интернет страниците на общините и на Националното сдружение на общините в Република България - на годишна база.", "date": "2017.10.12", "title": "Скъпата такса \"смет\" влиза в сила от 2020 г."}
{"url": "http://www.mediapool.bg/parizh-zabranyava-benzinovite-i-dizelovite-avtomobili-ot-2030-g-news270423.html", "text": "Парижя обяви амбициозната програма да забрани всички бензинови и дизелови автомобили от 2030 г. - десет години по-рано от намерението на френското правителство.\r\n\tМярката е част от дългосрочна стратегия на града за справяне с парниковите газове и замърсяването на въздуха.\r\n\tПариж планира да забрани всички автомобили с двигатели вътрешно горене след 13 години, съобщи заместник-кметът на френската столица Кристоф Найдовски пред радио \"Франс Инфо\" (France Info).\r\n\tЕлектрическите автомобили няма да бъдат засегнати от мярката.\r\n\t\"Става въпрос за дългосрочно планиране и това е нашата стратегия за справяне с вредните газове\", казва Найдовски, който е отговорен за транспортната политика в кабинета на кметицата Ан Идалго.\n\n\r\n\tВ битката с високите нива на замърсяване в столицата, властите вече обявиха забрана на дизелови автомобили от 2024 г.\r\n\tИдалго също така представи дни без коли и зони с ограничение на скоростта до 30 км/ч.\r\n\tПрез лятото министърът на екологията Никола Юло обяви, че Фpaнция плaниpa дa зaбpaни пpoдaжбитe нa aвтoмoбили c бeнзинoви и дизeлoви двигaтeли дo 2040 г. Paдиĸaлнaтa мяpĸa e чacт oт пpoгpaмaтa нa пpeзидeнтa Eмaнюeл Maĸpoн дa нaпpaви Фpaнция cтpaнa c нeyтpaлeн въглepoдeн oтпeчaтъĸ дo 2050 г.\r\n\tMeждyвpeмeннo фpaнцyзитe щe пoлyчaт финaнcoви cтимyли, зa дa ce oтĸaжaт oт cтapитe cи зaмъpcявaщи aвтoмoбили, но все още не е ясно какви ще са те.\r\n\tФpaнция нe e eдинcтвeнaтa cтpaнa, ĸoятo цeли дa зaбpaни aвтoмoбили c ĸoнвeнциoнaлни двигaтeли c вътpeшнo гopeнe. Гepмaния и Индия cи пocтaвиxa зa цeл тoвa дa cтaнe дo 2030 г., Xoлaндия и Hopвeгия - дo 2025 г., а Великобритания – до 2040 г.", "date": "2017.10.12", "title": "Париж забранява бензиновите и дизеловите автомобили от 2030 г."}
{"url": "http://www.mediapool.bg/sled-raionnata-prokurorka-na-varna-vss-uvolni-i-zamestnichkata--news270425.html", "text": "Прокурорската колегия на ВСС освободи в четвъртък от длъжност замместник районния прокурор на Варна Милена Даскалова. Тя последва съдбата на ръководителката на Варненската районна прокуратура Цветанка Гетова заради скандален запой от март.\r\n\tПрез април от прокуратурата съобщиха, че двете употребяват алкохол в местно заведение в работното им време. При проверката по случая бе установено, че Гетова и Даскалова са направили 5 поръчки ракия \"Бургас 63\", 1 ракия \"Бургаска мускатова\", 2 поръчки уиски \"Джак Даниелс\". Поръчали и още 2 бири \"Туборг\" и 1 минерална вода.\r\n\tТе невъзмутимо бяха останали в заведението, въпреки че са били проверени по сигнал на техни колеги.\r\n\tСрещу тях бе образувано и дисциплинарно производство, защото въздействали върху жена да оттегли жалба срещу мъж, за когото тя твърди, че я е заплашил с убийство.", "date": "2017.10.12", "title": "След районната прокурорка на Варна ВСС уволни и заместничката ѝ"}
{"url": "http://www.mediapool.bg/volen-siderov-za-dva-dni-da-napusna-rodinata-i-vednaga-nyakoi-zapochva-da-isterizira-news270426.html", "text": "Макар и на сватбено пътешествие, лидерът на \"Атака\" Волен Сидеров обяви във Фейсбук подкрепата си за вицепремиера Валери Симеонов и го призова да не подава оставка заради скандала с отправената в ефир заплаха към журналист. Той обещава, че като се върне, ще сподели опит с лидера на НФСБ за борбата си с \"необективната и поръчкова журналистика\".\r\n\t\"За два дни да напусна родината и веднага някой започва да истеризира. Човек не може да си направи спокойно сватбеното пътешествие. До мен достигна новината, че от ДПС са поискали оставката на вицепремиера Валери Симеонов\", пише Волен Сидеров във Фейсбук.\r\n\tСлед което допълва, че оставката се иска \"без ясна причина\", \"защото бил националист\". ДПС обаче изтъкнаха на  в НС актуалната причина да искат оставката на Симеонов – заплахата към журналист.\r\n\tПо-нататък Сидеров разяснява как \r\n\t, завършва Волен Сидеров (цитираните пасажи са без редакторска намеса -бел.ред.)", "date": "2017.10.12", "title": "Волен Сидеров: \"За два дни да напусна родината и веднага някой започва да истеризира\""}
{"url": "http://www.mediapool.bg/holandets-obarna-tsyaloto-si-imushtestvo-v-bitkoini-i-zachaka-badeshto-bogatstvo-v-baraka-news270427.html", "text": "IT – специалистът от холандския град Венло Диди Тайхуту продаде цялото си имущество за 85 биткоина и се пренесе със семейството си в къмпинг, за да може след време да забогатее и да подобри жизнения си стандарт след \"криптовалутния бум\", пише \"Бизнес Инсайдър\".\r\n\t39-годишният глава на семейство с три деца е продал дома си заедно с другото си имущество, включително колата, мотора, детските играчки и всички други предмети.\r\n\t\"Хората казват: ти си луд\", разказва Тайхуту. \"Но ние сме авантюристично семейство и искаме да играем тази хазартна игра. Ако никога не рискувате, животът е скучен\", обяснява той. Според него цифровата валута и технологията блокчейн ще доведат до революция във финансовата система. Те могат изцяло да трансформират ролята на парите и банките в обществото.\r\n\t\"След пет години всички ще кажат: \"Ние трябваше да предвидим това!\" А аз още сега реагирам на тези промени\", подчерта хазартният баща и съпруг.\r\n\tТайхуту и преди се е занимавал с криптовалута – той започнал да се интересува от темата през 2010 г. До момента обаче холандецът не си е позволявал да влага в биткоини големи спестявания. Към 2013 г. имал спестена сума в криптовалута, еквивалентна на няколкостотин евро, и решил да я продаде. \"Ако знаех, че след четири години бих получил 10 пъти повече, разбира се, не бих продал всичко, но тогава аз просто исках да получа печалба\", признава мъжът.\n\n\r\n\tТой и жена му взели решението да продадат всичко през лятото на 2017 г., когато с трите си дъщери се върнали от деветмесечно пътешествие из Азия и Австралия. На пътешествието потеглили след като в началото на 2016 г. на 61 години починал бащата на Тайхуту. По думите му това е бил сложен период. Той продал бизнеса си с компютърни курсове, с които се занимавал 11 години, и решил кардинално и за дълго да смени обстановката заедно със семейството си.\r\n\tПо време на това пътешествие холандецът понякога срещал хора, използващи биткоини, говорил с тях и обмислял плана си.\r\n\tПрез пролетта на 2017 г. стойността на биткоина нарасна до 3000 долара, курсът на другите криптовалути също се качи. Това накарало Тайхуту още по-упорито да се замисли за бъдещата авантюра. Освен това решил, че многочислените срещи с биткойн трейдъри по време на пътуването е положителен знак.\r\n\t85-те биткоина, които семейството спечелило от продажбата на къщата си и цялото имущество, била еквивалент на около 300 000 евро. Тайхуту се надява, че до 2020 г. биткоинът толкова ще вдигне цената си, че с жена му и децата ще могат да се върнат към обичайния си начин на живот и ще плати престижно образование на дъщерите си.\r\n\tЗа момента обаче им се налага да се приютяват в малка барака на къмпинга – за която сменили разкошна къща с четири спални и площ 200 кв. м. Трите дъщери, които разполагали в миналото с отделни стаи, сега спят заедно на двойно легло. Жената на холандеца напълно го подкрепя и смята, че главното е образованието на дъщерите им и че може да се живее и скромно.\r\n\tДнес, 12 октомври, курсът на биткоина за втори път в историята на валутата премина границата от петхиляди долара и установи нов рекорд. Курсът му достигна максимум от 5167 долара, качвайки се с почти 7% в рамките на деня.", "date": "2017.10.12", "title": "Холандец обърна цялото си имущество в биткоини и зачака бъдещо богатство в барака"}
