{"url": "http://standartnews.com/mneniya/orban_stana_zname_na_natsionalizma_i_populizma-375879.html", "text": "- Мисля, че е редно да си направим една равносметка докъде стигна ЕС от първата реч на Юнкер през 2014 г. Спомням си ясно, че тогава той заяви, че това е последната възможност Европейският съюз да се приближи до хората и че в противен случай има риск от процес на разпад. След референдума за Брекзит Юнкер сякаш стана пророк на своите собствени думи. За съжаление, 4 години по-късно ЕС продължава да бъде на кръстопът. Очакваме Великобритания да напусне през март 2019 г., а предизвикателства като миграция, борба с популизма и правовата държава в някои членки, а и нов геополитически ред, продължават да доминират в нашия дневния ред. Неслучайно, в своето изказване Юнкер заяви, че „Европа  не  трябва  да  бъде  нито зрител,  нито коментатор на световните събития, а конструктивен участник, деец и архитект на утрешния свят\". Това обаче ще е възможно само когато всички европейски нации вървим заедно напред. Ето защо, в предстоящата година преди европейските избори през май 2019 г. Европа трябва да покаже, че може да действа в интерес на гражданите и чрез намирането на компромис да взима важни решения за своето бъдеще. - Това беше едно историческо гласуване, защото за първи път над две трети от членовете на Европейския парламент гласуваха, за да задействат член 7 от Лисабонския договор и категорично застанаха срещу авторитарните тенденции на унгарското правителство. След години на безполезен диалог между ЕС и Унгария, кулминацията на тази процедура бе в резултат от работата на цели пет комисии на Европейския парламент. Сега думата има Европейският съвет. Силно се надявам, че Европейската народна партия няма да изпадне в процедурни хватки, от които ще спечели време, за да се възползва от гласовете на Орбан на следващите европейските избори. Европа не хвърля огън и жупел срещу Виктор Орбан, а защитава своите основополагащи ценности. С този вот ние потвърждаваме какъв съюз искаме и заявяваме ясно, че ще се противопоставим на популизма и национализма. ДПС със своите евродепутати гласува в полза на демокрацията, върховенството на закона и многообразието. Намирам обаче за изключително притеснително, че управляващите в България за пореден път овластиха антиевропейски тенденции. Този път и на европейско ниво, след като евродепутатите на ГЕРБ и тези на крайните националисти гласуваха против резолюцията. - Главният преговарящ на Европейския съюз за Брекзит Мишел Барние заяви на форум в Словения, че е реалистично да се очаква споразумение за „развода\" с Великобритания в рамките на шест до осем седмици. Аз също се надявам това скоро да бъде факт. Не така обаче стоят нещата в консервативната партия във Великобритания – те продължават да са разделени по плана, който Тереза Мей предложи. Стигна се до там, че той беше наречен от доскорошния ѝ външен министър Борис Джонсън „колан на самоубиец\", а напоследък хардлайнерите, привърженици на твърд Брекзит, дори заговориха за нейната смяна преди ключовата фаза от преговорите. Това за всички в Европа е много притеснителен сигнал. Докато за нас, европейците, вече е ясно какво искаме да постигнем след раздялата на Великобритания с ЕС, то във Великобритания още се блъскат в двете крайности. При всички случаи, все още има ключови точки по отношение на правата на гражданите, които трябва да се договорят и, независимо до какъв Брекзит ще се стигне, ние трябва да сме сигурни, че правата на всеки един гражданин ще бъдат гарантирани. - През изминалата седмица стартираха дългоочакваните преговори между Косово и Сърбия и въпреки че впоследствие се провалиха, аз ги намирам за една добра отправна точка. Ние винаги сме заставали зад идеята за пълна интеграция на Западните Балкани в ЕС и знаем, че това е възможно само когато всички държави от региона изчистят различията помежду си. Косово и Сърбия си дават сметка, че тяхната врата за Европа ще се отвори, когато изгладят тези различия. Трябва обаче да сме изключително предпазливи по отношение на възможен сценарий, при който на етнически принцип се преначертават граници между двете държави. Размяната на територии в XXI в. е прекалено опасно начинание, което би предизвикало сериозно етническо напрежение и би възродило отживели стремежи за проекти като Велика Сърбия и Велика Албания. Въпреки това, вярвам в ангажимента на двамата президенти да постигнат споразумение в съответствие с международното право, за да имаме истинското помирение между двете общности, преодоляване на етническите разделения и постигане на надеждна и постепенна интеграция в европейския проект. Последната зелена светлина от страна на Европейския парламент за безвизово пътуване за Косово е една положителна стъпка в този процес. - Намирането на обща позиция между Гърция и Македония относно името на втората държава може би е сред най-сериозните успехи на европейската дипломация в последните години. След като двете страни решиха десетилетен спор за името, НАТО и ЕС за Македония изглеждат по-близо от всякога, но последната дума ще имат гражданите, които на предстоящия референдум ще начертаят бъдещето на страната. Вярвам, че те ще излязат и гласуват в подкрепа на името Северна Македония. Тук България също може да изиграе своята роля. Разбира се, договорът за добросъседство, който материализирахме, според мен, даде мощен сигнал и подейства силно стимулиращо на гръцко-македонските отношение. Сега е много важно определени групи в България да не изпадат в крайна историческа реторика и популистки лозунги срещу Македония в опит да подкопаят успешния резултат от референдума. Подобни действия биха били вредни, от които няма да има печеливши. - От самото му създаване ДПС заяви, че ценностната формула на този кабинет е сгрешена и той е обречен на провал. Вече за никого не е тайна това и управлението по модела „проба - грешка\" само ни демонстрира липсата на каквато и да е краткосрочна и дългосрочна визия за България. Неслучайно и чуждестранните инвестиции у нас удариха рекордно дъно за 10-годишен период. В тази връзка, смяната на едни министри с други, за да се прикрием пред обществото, няма да променят нищо. - 20 години са и много, и малко. Много, защото красноречиво говорят за нашата история и опит, но и малко, защото бъдещето е пред нас. Тези години ни дадоха достатъчно основания да заявим, че сме част от модерното българско общество, но и ни накараха да осъзнаем отговорността, която носим - пред нашите приятели и съмишленици, пред нашите учители, пред България. Днес гордо можем да заявим, че Младежко ДПС е най-голямата младежка либерална организация в Европа. С работата си получихме високо признание и в международните либерални организации. Но за нас това не са елитарни позиции, а възможност да налагаме европейския дневен ред на младите хора. И тук признанието идва не само от България, а от всички тези организации, които ще ни уважат в София на 1 ноември. Сред тях е и младежката организация на партията на президента Макрон, които искат да обменят опит с нас.", "date": "2018.09.18", "title": "Орбан стана знаме на национализма и популизма"}
{"url": "http://standartnews.com/sport/bozhilov_i_chergov_specheliha_turnira_4move17_v_sk_dema-375863.html", "text": "  Иво Божилов и Вадим Чергов спечелиха петия пореден турнир от веригата \"4MOVE17+. Атрактивната надпревара се проведе на кортовете на СК \"Дема\". В много интересен и оспорван финал с дълъг тайбрек и общ резултат 4/1, 4/5 (6) и 10/4 миналогодишният шампион във веригата Иво Божилов и Вадим Чергов победиха друг национал и победител от два турнира през тази година Петър Трендафилов и дебютантът Цветан Михов. Този турнир беше и първи за национала, който е печелил различни държавни първенства, играл е рамо до рамо в тандем с Григор Димитров в решаващи двойкови мачове за националния отбор и има страхотни успехи в колежанския тенис в Америка. За да стигнат до финала, Трендафилов и Михов се наложиха над победителите в последните два турнира Руси Гюров и Владислав Моленда с резултат 4/2, 4/1, а Чергов и Божилов победиха Никола Димитров и Йосиф Михайлов с 4/1, 4/2. За финалистите организаторите бяха подготвили освен наградният фонд и стилни медали. Както винаги за всички участници имаше допълнителни награди от партньорите на веригата. По една изотонична напитка - \"4MOVE\"и високачествен магнезий 500 от \"Doppel Herz\". По традиция двойките винаги се провеждат през неделния ден, а този турнир беше само по двойки. Всички участници бяха разпределени в две групи, като първите две двойки продължаваха на полуфинал, където първите от едната група, играха срещу вторите от другата. На 6-7 октомври ще се проведе и последният Мастърс Турнир на веригата, който ще бъде и поединично и двойки и ще бъде отворен за всички желаещи да участват. Там точките се удвояват, а след него ще стане ясен и крайният победител във веригата, който ще спечели и голямата наградата.", "date": "2018.09.18", "title": "Божилов и Чергов спечелиха турнира 4MOVE17+ в СК \"Дема\""}
{"url": "http://standartnews.com/svyat/zhertvite_na_florans_dostignaha_31_dushi-375855.html", "text": "Жертвите на урагана \"Флорънс\", който бушева в САЩ, вече са поне 31, а властите се страхуват, че много реки ще прелеят и броят на загиналите ще се увеличи. Най-лошото предстои. Когато самата буря наближи, повечето хора си седят у дома, или на безопасно място, което са успели да открият,  а след това решават, че опасността е преминала. А „Флорънс\", както казваме от самото начало, е едно много бавно чудовище, което е надвиснало над Северна и Южна Каролина и продължава да изсипва огромни количества дъжд. Всичката тази вода препълва реките. През следващите няколко дни се очакват наводнения. От въздуха водата изглежда е погълнала цели квартали и градчета. Има много наводнения в по-ниските части на града и магистралите към Уелмингтън са затворени, казва Деница Савова, която живее в града. Много хора се евакуираха от градчето. Заради затворените пътища сега не могат да се приберат и да видят какви са пораженията по домовете им. На почти всяка улица по крайбрежието има паднали дървета, много от които – върху електрическата мрежа. „Ток още нямаме, но знам, че работят по въпроса и ще имаме ток вероятно в следващите 2 до 5 дни\", казва Деница Савова. На някои места това ще отнеме седмици, а властите предупреждават, че най-лошото тепърва предстои. Казват, че наводненията са невиждани, възстановяването от тази буря не е въпрос на часове и дни, а на седмици, месеци и дори може би години. Жертвите продължават да се увеличават. Сред тях е едногодишното дете на жена, която не е била от града и не е знаела за водата, която я е избутала от пътя. Водата буквално е отнесла бебето от ръцете на майката.", "date": "2018.09.18", "title": "Жертвите на „Флорънс” достигнаха 31 души"}
{"url": "http://standartnews.com/mneniya/cheshki_banker_evrozonata_izviva_ratsete_na_balgariya-375873.html", "text": "Моймир Хампл, заместник-гуверньор на Чешката централна банка Лятото донесе новина за България, която е от значение не само за балканската страна, а за всяка страна членка на ЕС, която не е договорила възможност за неучастие в еврозоната. Преговорите за присъединяване на България към зоната на единната валута приключиха с „доброволното\" съгласие от страната, поне на хартия, с унизителен списък с условия, които ще я задължат наред с други държави, които ще приемат еврото в бъдеще, да поеме голям дял от разходите за еврозоната, преди да знае кога и дори дали ще бъде приета в блока. Нито едно правителство с поне малко достойнство не би могло да приеме тези условия. От 1997 г. българският лев е привързан първо към германската марка, а след това към еврото въз основа на споразумение за валутен борд. Това означава, че България няма суверенна парична политика, а пасивно приема позицията на Франкфурт в тази област. Следователно тя няма нито парична автономия, нито място на масата, на която се вземат решенията за паричната политика. Същото важеше и за Естония и Литва, преди да приемат еврото съответно през 2011 и 2015 г. На хартия нищо не може да спре България да се присъедини към еврозоната. За разлика от много настоящи страни членки, България отговаря напълно на ключовите критерии от Маастрихт за държавните финанси и лихвените проценти. Остава формалното изискване за престой в Механизма на обменните курсове (ERM II), за да демонстрира стабилността на валутата си спрямо еврото за период от поне две години. Това няма да е проблем за страна, чиято валута е напълно привързана към еврото, откакто то съществува. Проблемът на България е, че много технократи и политици просто не искат страната в еврозоната, поне не и в обозримо бъдеще. Но тъй като България отговаря на критериите от Маастрихт, трябва да бъдат подготвени нови условия. Точно тук се намесва ERMII – за да се присъедини, страната се нуждае от съгласието на Европейската централна банка и страните членки на еврозоната плюс Дания (единствената страна извън еврозоната в ERM II, въпреки че парадоксално има възможност за неучастие). Следователно неофициално на България от дълго време беше заявявано, че не трябва дори на опитва да влиза в тази чакалня за еврозоната. Но тогава дойде 2018 г., а с нея и първото председателство на България на Съвета на ЕС. Освен това председателят на Европейската комисия (ЕК) Жан-Клод Юнкер започна да твърди публично, че предназначението на еврото е да се превърне във валута на ЕС като цяло. Съобразявайки се с това, България обяви с големи фанфари намерението си да влезе в ERM II тази година. Но последвалите преговори приключиха с унизителен и безпрецедентен списък с изисквания, които България трябва „доброволно\" да спази, за да се присъедини към ERM II едва през 2019 г. Страната обеща да се откаже от наблюдението на ключови банки и да се присъедини към банковия съюз, да плаща вноска в Европейския стабилизационен механизъм и да позволи на ЕЦБ да извърши цялостна оценка и одит на финансовия й сектор. Фактът, че България беше принудена да поеме тези ангажименти като условие за присъединяване към ERM II позволи на опонентите й да намерят още причини в бъдеще защо страната все още не е готова за пълноправно членство в еврозоната. Най-любопитно за страните извън еврозоната и ERM II (като Чехия, Полша, Швеция, Румъния и други) е изречението в края на изявлението, публикувано от финансовите министри на еврозоната на 12 юли. С оглед „равното третиране\" министрите очакват всяка страна, която иска да участва в ERM II, да поеме доброволно същите ангажименти като България. Следователно дългогодишните усилия на страната да приеме еврото означават, че всички останали страни кандидати ще трябва да се откажат от наблюдението на банките и да покриват разходите на Европейския стабилизационен механизъм, дълги години преди евентуално да станат пълноправни членки на еврозоната. От гледна точка на страна като Чехия последицата от опита на България е, че трудно можем да си представим правителство с достатъчно самоуважение дори да помисли да поеме по пътя към еврозоната. Разходите вече бяха високи, но от лятото насам те на практика са възпиращи. (omfif.org)", "date": "2018.09.18", "title": "Чешки банкер: Еврозоната извива ръцете на България"}
{"url": "http://standartnews.com/svyat/liderat_na_yuzhna_koreya_za_parvi_pat_na_poseshtenie_v_phenyan-375850.html", "text": "Президентът на Южна Корея Мун Дже-ин пристигна на двудневно посещение в Пхенян, където ще се срещне със севернокорейския лидер Ким Чен-ун. Това е първото посещение на южнокорейски ръководител в севернокорейската столица от повече от десетилетие. Двамата вече се срещнаха два пъти тази година. По време на разговорите те се договориха да работят за ядреното разоръжаване на полуострова. Отношенията между двете страни, които технически са още в състояние на война, се подобриха, след като Ким Чен-ун обеща да спре ядрените опити. Остават обаче и разногласия, като решението на Сеул да подкрепи международните санкции срещу Пхенян, както и проблемът с човешките права в Северна Корея.", "date": "2018.09.18", "title": "Лидерът на Южна Корея за първи път на посещение в Пхенян"}
{"url": "http://standartnews.com/biznes/v_hanoy_se_provezhda_balgarovietnamski_biznes_forum-375870.html", "text": "„Българската страна е готова да окаже подкрепа на виетнамски фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката.\" Това заяви министърът на икономиката Емил Караниколов на откриването на Българо-виетнамски бизнес форум в гр. Ханой, Виетнам. Министър Караниколов подчерта, че посещението му в азиатската страна цели да засили диалога и да активизира търговско-икономическите отношения между двете страни. Той изрази категоричност по отношение на подкрепата на България към динамичния ход на преговорите по сключването на Споразумение за свободна търговия (ССТ) между ЕС и Виетнам. „Такава подкрепа демонстрираме и днес за възможно най-скорошно подписване на това Споразумение, което ще изпрати силен сигнал за единодействието между Европа и Азия като цяло\", поясни още той. По думите му от структурния анализ за последните години, става явно, че най-голям дял в износа на България за Виетнам заемат медикаментите, инсектициди и хербициди, пшеницата, антибиотици и др., което е индикатор, че страната ни има потенциал и интерес  за реализацията на продукти в различни области като фармацевтиката, химическата промишленост, машиностроителна и електротехническа продукция.  В тази връзка той изрази готовност да подкрепи всяка конкретна бизнес инициатива, под формата на обмен на бизнес посещения и делегации, провеждане на бизнес форуми, с цел да се помогне на фирмите от двете страни по-добре да опознаят съществуващите възможности за ръст във взаимната ни търговия. По време на форума министър Караниколов запозна представителите на бизнеса с ключови фактори и модели за развитието на успешни партньорства и инвестиционни проекти в България, сред които Закона за насърчаване на инвестициите (ЗНИ), Национална компания „Индустриални зони\" (НКИЗ) и София тех парк. В рамките на посещението си министър Караниколов се срещна и с виетнамския си колега министър Чан Туан Ан в Министерство на индустрията и търговията. По време на визитата си той приветства постигнатите впечатляващи резултати в социално-икономическото развитие и международната интеграция на Виетнам в последните години. Министър Караниколов изтъкна, че за Министерството на икономиката е от особено значение разнообразяването и разширяването на взаимната търговия, от една страна, и насърчаването на инвестиционното сътрудничество, от друга. Той сподели още, че усилията на българската страна в тази връзка са насочени приоритетно към стимулиране на високотехнологичните производства в страната и увеличаване на техния дял в общия български износ, разширяване експортната листа на България с продукция на машиностроенето и електротехническата промишленост, както и други стоки с висока добавена стойност. Двамата изразиха готовност за дългосрочно партньорство и комуникация в области от взаимен интерес. В края на седмицата  в гр. Хошимин, който е най- големият икономически и бизнес център на Виетнам, ще се състои още един бизнес форум, където представители на българския бизнес ще имат възможността да се срещнат и обменят опит със свои виетнамки колеги.", "date": "2018.09.18", "title": "В Ханой се провежда българо-виетнамски бизнес форум"}
{"url": "http://standartnews.com/svyat/yaponski_miliarder_shte_patuva_do_lunata_prez_2023_godina-375854.html", "text": "Японски милиардер ще бъде първият частен турист, когото космическата компания Спейс Екс ще изпрати на пътешествие около Луната.  42-годишният японски милиардер Юсаку Маедзава е основател на сайт за мода и е колекционер на съвременно изкуство. Създателят на Спейс Екс, Илон Мъск, съобщи името на щастливия клиент на компанията в негово присъствие, на церемония край в Лос Анджелис. Пътешествието ще бъде през 2023 г. с ракета, която е в процес на разработка. Японският милиардер сподели, че мечтата на живота му е да лети в космоса. След мисията на Аполо през 1972 г. никой не е летял до Луната.", "date": "2018.09.18", "title": "Японски милиардер ще пътува до Луната през 2023 година"}
{"url": "http://standartnews.com/mneniya/prezidentat_ne_iska_da_e_vtora_tsigulka-375878.html", "text": "Какъв им е проблемът на институциите и на първите мъже в държавата? Напоследък повечето българи си задават този въпрос, който засега няма очевиден отговор. Явно е обаче, че водещо в отношенията между президент и премиер напоследък не са интересите на гражданите. Не бива да се забравя, че след като встъпят в длъжност, независимо кои политически сили представляват, Бойко Борисов и Румен Радев са преди всичко премиер и президент на Република България. И конфликтите между тях би следвало да бъдат породени от това как по най-добър начин да обслужат интересите на гражданите, които са работодатели и на двамата. Ние обаче виждаме сегашния конфликт около рокадите в кабинета, който е в пореден епизод в сериала на напрежение между \"Дондуков\" 1 и 2. Президентът се запъва да освободи главния секретар на МВР и дори прави коментар за личността на Младен Маринов, което е нещо недопустимо от институционална гледна точка, тъй като не в правомощията му. Държавният глава не е работодател на главния секретар на МВР, въпреки че одобрява с указ неговото назначаване, и няма право да му прави длъжностна характеристика. А и няма аргументи за подобна преценка Първо, Румен Радев не е работил в службите за сигурност, той е летец от ВВС. Абсолютна различна компетенция и абсолютно различна работа. Това е все едно орач да дава акъл на пожарникар как да си върши работата. С този тип коментари президентът започва да говори като пенкилер, което е недопустимо. Често се казва, че държавата ни е на това дередже, защото всеки върши нещо, което не му е работа и не разбира. Ако има политически аргументи срещу бъдещето назначение на Младенов за министър, президентът трябва да ги изговори първо с премиера и управляващата коалиция, които са направили номинацията. И едва, ако има недоразбиране и открито несъгласие, тогава да се мине във фазата на публичността. А сега се случи обратното. И президентът, и премиерът, първо събират камери и микрофони и казват някакви неща по адрес на своя опонент, а после търсят начин да изправят кривиците си и да се разберат. Това обаче не е конструктивният подход. Вече не ми е ясно какво стои в конфликта между двамата генерали. Очевидно на президента му е трудно да приеме, че даже не е втора цигулка, а е на първия ред в концертната зала. От него в управлението на държавата не зависи почти нищо въпреки редицата правомощия в ключови органи и компетенции да назначава и одобрява. В парламентарната ни република функцията на президента е по-скоро консултативна и представителна. Явно обаче, че Румен Радев има проблеми да се примири с подобна роля. Въпросът какво делят \"Дондуков\" 1 и 2  води към един психологически профил на двамата държавни мъже. И търсенето на ядката на проблема между тях по-скоро е на личностно, а не толкова на институционално ниво. Със сигурност и в бъдеще ще има  поводи за конфликти между президент и премиер. А и да няма, те си намират. Проблемът е, че наистина изглежда така, че двамата търсят поводи да се заядат един с друг. Избягвайки възможностите да седнат и да се  разберат като големи мъже на отговорни длъжности. И при двамата има едно усещане, че те са нещо повече от институциите, които представляват. Тази погрешна представа води след себе си куп проблеми, резултат от надценяването. Във външнополитически план също е видно напрежението между двамата. Това обяснява и драмата с решението кой да води делегацията на Общото събрание на ООН. Това е абсолютно несериозно. Никъде не е записано и регламентирано кой да оглавява делегацията. Има негласни споразумения и договорки. Тази година премиерът иска да отиде. Ами добре, президентът, като пропусне един път, какво ще стане? Догодина ще отиде той. По-догодина може пак, все пак Радев има петгодишен мандат. Но понеже честолюбието е водещ мотив веднага се вижда провокация на опонента. Иначе на този етап няма парламентарна или извънпарламентарна сила, която да може да предизвика предсрочни избори. Последните бутафорни протести на жълтите павета са абсолютно несъзидателни. Каквото и да се случва на този етап, ГЕРБ няма управленска алтернатива. Проблемът е, че това донякъде ги отпуска и те губят чувството за състезателност. Смятат, че няма нужда да се доказват всеки ден, да правят добри политики. Затова и липсата на алтернатива им се отразява зле.", "date": "2018.09.18", "title": "Президентът не иска да е втора цигулка"}
{"url": "http://standartnews.com/biznes/borisov_mozhe_samo_da_ni_radva_che_sasht_veche_sa_shesti_po_investitsii_v_balgariya-375861.html", "text": "Премиерът Бойко Борисов заяви по време на среща с членове на Американската търговска камара, че може само да ни радва, че САЩ вече са шести по инвестиции в България, което се дължи на добрия бизнес климат в България. Финансовата стабилност е нещо, което се оценява след време, изтъкна премиерът и напомни, че преди няколко месеца е намален външният ни дълг и той е 24 на сто на БВП, за разлика от този на САЩ. Борисов изтъкна още и трайната тенденция на ръст на БВП и диверсификацията на инвестициите, като спрямо предишните 15 - 20 години вложенията вече са в производство, а не в ЕРП-та, услуги, банкова система, телекомуникации - сектори, в които след това парите излизат от България и отиват към компаниите майки. Радвам се, когато се откриват производства и заводи, допълни премиерът. Премиерът заяви, че България държи на стратегическото партньорство със САЩ във военната сфера. Силната част в НАТО са САЩ и неслучайно имаме българо-американска база в Ново село, където се провеждат изключително добри учения, каза Борисов.", "date": "2018.09.18", "title": "Борисов: Може само да ни радва, че САЩ вече са шести по инвестиции в България"}
{"url": "http://standartnews.com/svyat/tramp_nalozhi_novi_mita_varhu_stoki_ot_kitay-375851.html", "text": "Президентът на Съединените щати Доналд Тръмп наложи нови мита за 200 млрд. долара върху вноса на стоки от Китай. Митата, които влизат в сила от 24 септември, първоначално ще са 10%, но ще се увеличат до 25% до края на годината. Списъкът включва над 6000 вида продукти. Сред тях са електроника и редица потребителски стоки – от мебели и чанти до строителни материали и морски деликатеси. Тръмп предупреди, че ако Китай предприеме ответни мерки, Вашингтон незабавно ще наложи мита за още 267 млрд. долара. Това на практика означава налог върху всички китайски стоки, които се внасят в Съединените щати, отбелязва Би Би Си.", "date": "2018.09.18", "title": "Тръмп наложи нови мита върху стоки от Китай"}
{"url": "http://standartnews.com/biznes/balgariya_i_sasht_zadalbochavat_satrudnichestvoto_v_biznes_inovatsiite-375865.html", "text": "Посланикът на САЩ Ерик Рубин изрази желание по време на среща на членове на Американската търговска камара с премиера и членове на правителството да продължи съвместната дейност за постигане на още по-сериозни успехи по отношение на бизнес иновациите и обеща партньорство за това. Сред значимите американски инвестиционни проекти дипломатът изтъкна тези в енергетиката, селското стопанство, информационните технологии и отбеляза, че те подпомагат както икономиката, така и работещите, които получават \"достойни заплати\". Американските компании влагат милиони инвестиции не само в бизнеса, но и в здравеопазване, в образование, защото това са пари, които пряко отиват в българските семейства, изтъкна дипломатът. Още от първите дни на нашите отношения преди повече от сто години до сегашното участие на България в ЕС винаги сме разчитали на общите ценности, за предоставянето на равни възможности за всички, всички работим по евростандартите за разходи в областта на отбраната, каза още посланикът на САЩ. Дипломатът благодари на правителството за успешното председателство на Съвета на ЕС.", "date": "2018.09.18", "title": "България и САЩ задълбочават сътрудничеството в бизнес иновациите"}
{"url": "http://standartnews.com/balgariya/kampaniya_na_standart_pokazva_10_prichini_da_ostanem_v_rodnite_si_gradove-375877.html", "text": "Докато всички говорят какво кара хората да напускат страната ни, \"Стандарт\" реши да потърси обратното - фактите, заради които си струва да останем в родните си градове и да работим за България. 10 причини да остана в моя роден град е мотото на най-новата ни кампания \"Моят град\". В нея не само ще показваме промяната на общините у нас, но и ще отличаваме хората, които с постиженията си са помогнали за преобразяването на градовете. Маратонът на \"Стандарт\" тръгва в петък от Банско и Разлог. Уникална изложба от 10 огромни фотопана, ще разкаже в петък сутринта историята на 10 знакови за Банско неща. Сред тях са превръщането на ски курорта в Европейски град на спорта през 2017, изграждането на новата пречиствателна станция и рехабилитацията на ВиК мрежата, ремонтът на моста над р. Глазне. На специална церемония ще бъдат отличени хората, които с таланта, постиженията и своята отдаденост са гордост за града. Наградите са в шест категории - култура, образование, икономика, технологии, сигурност и спорт. Сред номинираните са математическите таланти на Банско - четвъртокласниците Теодора Хаджирускова, Йордан Мицин и Вяра Донева, спечелили трето място в отборната надпревара на международно състезание „Математика без граници\" през юни. А също така и 16-годишната Катрин Гемкова, която през април извоюва световната титла по таекуон-до. Часове по-късно \"Стандарт\" ще представи във втора фотоизложба преобразяването на 10 знакови обекта в Разлог. Сред тях са обновената болница, новите улици, стадионите. Специално внимание изложбата отделя на богатото културно наследство и съхранените в Разлог традиции. След номинираните за награди са волейболният отбор на Разлог, който има 70-годишна история и над 40 медала от турнири, първият отличник Иван Влахов, участващ в редица кампании и историческия музей в града, който е повод не само са местна, но и за национална гордост. Кампанията \"Моят град\" бе анонсирана на рождения ден на в. \"Стандарт\" на 10 август. Тогава целият ни празничен брой бе посветен на въпроса защо трябва да останем в България и за работим за нея. Тогава автори на \"Стандарт\" станаха вицепремиерите Томислав Дончев и Валери Симеонов, министрите Красимир Вълчев и Красен Кралев, председателят на НС Цвета Караянчева, председателят на ПГ на ГЕРБ Цветан Цветанов, кметът на София Йорданка Фандъкова, Симеон Сакскобургготски и ред други, политици, работодатели, академици.", "date": "2018.09.18", "title": "КАМПАНИЯ НА \"СТАНДАРТ\" ПОКАЗВА: 10 причини да останем в родните си градове"}
{"url": "http://standartnews.com/balgariya/dicho_i_kompaniya_peyat_sreshtu_agresiyata_v_uchilishtata-375876.html", "text": "  Проектът „Младите хора – бъдещето на България – това сме ние\" стана причина и вдъхновение за песента „Агресия\", в изпълнение на Дичо, Теди Кацарова, Руди, Дули, Муден и Кукушев. С началото на учебната година съвпадна и премиерата на песента и видеоклипа, чието послание е да се намали агресията сред децата. Изпълнителите Дичо, Теди Кацарова, Руди, Дули, Муден и Кукушев предават силно емоционално посланието на „Агресия\", тъй като не само я изпяват, но и са автори на текста и думите извират от душата им. Идеята е чрез музика, която има най-лесен достъп за внушение у младите хора, да се намери диалогичен начин за разрешаване на наболелия проблем за агресивно поведение сред подрастващите в  България. Песента „Агресия\", в подкрепа на проекта срещу насилието в училищата, се ражда по идея на д-р Денислава Ангелова, съучредител на Асоциация \"Докосни дъгата\" (с принос за детското здравеопазване и грижа) и е с подкрепата на Министерство на Младежта и спорта. Видеото е заснето в държавното училище СУ „Ген. Владимир Стойчев\" (първото спортно училище в гр. София, открито на 01.09.1974 г.). В него участват младежи от учебното заведение, които проявяват голяма артистичност и се справят изключително добре с ролите си. Сюжетът на клипа разказва как група момчета тормозят друго момче, а действието внушава, че не е нужно да се биеш, за да бъдеш забележим и атрактивен. Песента „Агресия\" е по музика и аранжимент на Стойчо Иванов – Стинки; Микс и мастеринг: Петър Костов – бате Пешо (Studio Buster); Текст: РДМК, Дичо, Теди Кацарова; Режисьор: Тодор Велев – ToKKo (Evil Frames); DOP: Георги Маринов – Гопето; Продуцент: Денислава Ангелова, Асоциация „Докосни дъгата\", Министерство на Младежта и спорта; Грим: Елиза Попова. Проектът „Младите хора – бъдещето на България – това сме ние\"  ще обхване общините Варна, Кърджали, Плевен и Шумен, а сред основните му акценти са темите \"Насърчаване на здравословен начин на живот\", \"Превенция на различните форми на зависимости\" и \"Превенция на агресията сред младите хора\". Проектът цели изграждане на социално отговорно поведение сред младежи на възраст 15-19 г., развитие на самочувствие, самоувереност, работа в екип и други умения за справяне с трудности. Той предвижда прякото включване на 160 младежи на възраст 15-19 г., от които 20 младежи в неравностойно положение и 1000 младежи непряка целева група, от община Плевен, община Шумен, община Варна и община Кърджали. В рамките на проекта са предвидени дейности и методи за личностно развитие на всеки участник, а именно: провеждане на обучения и четири тематични форума с младежи от 15 до 19 г. на тема „Агресия, насилие, зависимости и последици\"; организиране и провеждане на спортни прояви; организиране и провеждане на обучения, посветени на здравословния начин на живот. Според статистика на Министерство на образованието и науката, са регистрирани 4711 прояви на агресия в училища за 2016-та и 2017-та година, под формата на физическо посегателство и психически тормоз. Това е с 455 регистрирани случая повече в сравнение с предходната учебна година. Обикновено случаите се регистрират след сигнал от учители и местните Комисии за борба с противообществени прояви – общински структури, посредници между МВР и училищата. Видеото на „Агресия\" вижте тук: https://www.youtube.com/watch?v=y3rsTYy-0Zo&feature=youtu.be&app=desktop", "date": "2018.09.18", "title": "Дичо и компания пеят срещу агресията в училищата"}
{"url": "http://standartnews.com/balgariya/ninova_se_vazmuti_ot_slovesnite_prestrelki_mezhdu_prezident_i_pravitelstvo-375874.html", "text": "Една седмица президентство и правителство спорят по коя процедура да сменят един неподходящ министър с друг – трябва да си ходи цялото правителство, категорична бе лидерът на БСП Корнелия Нинова по време на пресконференция в централата на партията. „Що се отнася до призива на г-н Цветанов и издаването на указа за Младен Маринов бихме се обърнали към двете институции – президентска и Министерски съвет, защото това са институции в държавата. Една седмица спорят по коя процедура да сменят един неподходящ министър с друг неподходящ. Нашата позиция е ясна и ние не я съгласуваме с никой друг освен с органите на БСП. Който министър да смените, с когото и да го смените, уважаеми управляващи, това няма да промени политиката ви. Това е агония за държавата, това е печелене на време за правителството на „Борисов\" 3\", заяви Нинова. По думите й ГЕРБ и това правителство си отиват. \"Нашият голям въпрос е какво се случва след това\", заяви Нинова. „Какво става с 2 лв. хляб, какво става с 14 % скок на парно, топла вода? С това какво правим? Какво става с безумната им здравна реформа? Това е разговорът, а не че един неподходящ ще бъде сменен с друг. Това ги вълнува само тях в ГЕРБ\", заяви още Нинова. Тя поясни, че БСП иска оставката на цялото правителство и тази позиция остава непроменена. Нинова допълни, че БСП не дава оценка на отношенията между двете институции. „Когато си решат проблема по коя процедура да го направят, за нас нещата остават непроменени\", заяви Нинова. Не ни е хрумнало днес да сезираме КС за АПК, цяло лято сме работили върху жалбата, каза още Нинова. По отношение на жалбата на БСП в Конституционния съд и на въпрос дали е съгласувана с тази на държавния глава, Нинова отговори, че внасянето на жалба срещу АПК е позиция на БСП преди разглеждането на ветото. „Още, когато го гледахме този закон ние изразихме аргументите си защо не бива драстично да се увеличават съдебните такси, защо не бива да бъдат закрити заседанията. Ние имаме своята принципна позиция, че с този закон правителството посегна на прозрачността, информираността на обществото. Направи правосъдието недостъпно за много хора. Не ни е хрумнало днес да сезираме КС, цяло лято сме работили по тази жалба\", каза тя и посочи, че не мисли, че между БСП и президента има разминаване. „Не сме чели неговите мотиви, вероятно има такива и като президентска институция има право на такава жалба. Мотивите му по ветото и нашите тези са едни и същи\", заяви Нинова Предлагаме 5% ДДС ставка на хляба – това е един от начините да се спре ценовия шок от последните дни, обяви Корнелия Нинова. „Днес имахме много дълго заседание със Съвета по земеделие към НС на партията, както и консултации и разговори с хлебопроизводителите\", каза тя и обясни, че основна тема е била цената на хляба. „Тя тръгна нагоре в последните дни, очакваме от 1 октомври с повишаване на цената на енергоносителите да растат цените на стоките и храните. Хлябът е важна стока, която влиза всеки ден във всеки дом. Търсим начини как да се повлияе на цената, така че да няма такъв ценови шок\", заяви Нинова. „В момента в българския бюджет годишно от хляб се внасят около 60 млн. лв. ДДС при 20 % ставка, ако бъдат 5 %, в бюджета биха влезли 45 млн. лв. по-малко\", допълни още Нинова. Тя отчете, че има и много голям сив сектор и при ДДС при 5% той би се свил. Според нея намаляването на ДДС ставката трябва да върви успоредно със засилен контрол, за да няма спекула. „Искаме да започнем този сериозен разговор. Това е част от по-големия разговор за диференцирано ДДС на някои храни от първа необходимост\", допълни още Нинова.", "date": "2018.09.18", "title": "Нинова се възмути от словесните престрелки между президент и правителство"}
{"url": "http://standartnews.com/balgariya/bsp_vnesoha_zhalba_v_konstitutsionniya_sad_protiv_promenite_v_apk-375869.html", "text": "\"Въпреки критиките на опозицията и становищата на изтъкнати юристи, въпреки притесненията на гражданското общество, въпреки ветото на президента, управляващите насила изгласуваха едни текстове, които спират хората  да отидат на съд и защитят своите права\", заями зам.-председателят на ПГ на \"БСП за България\" Крум Зарков преди да внесе жалба до Конституционния съд, свързани с текстове от Административнопроцесуалния кодекс (АПК). Той добави, че не може нарочно да се забранява на хората да атакуват незаконните актове на властта и принципът на публичност да се превръща в принцип на закритите врати. \"Конституцията не го разрешава, а неин пазител е КС, затова както обещахме внасяме необходимия брой подписи, защото приемането на промените в АПК е удар по принципа на правовата държава\", категоричен бе Крум Зарков. Той призовава всички, които са загрижени за гражданското общество и правото на хората  да имат достъп до Административния съд и да атакуват актовете на властта да сезират КС. \"Този казус касае демократичното развитие на страната. Атакуваме размера на таксите, който е прекомерен и ще попречи на хората да търсят правата си, закритите заседания, отмяната на втората инстанция\", уточни народният представител. Крум Зарков заяви, че опозицията ще гласува против предложенията на ГЕРБ за министри. \"Смяната на няколко министри няма да доведе до промяна на политиката. Цялото правителство трябва да подаде оставката си\", категоричен бе зам.-председателят на ПГ на БСП.", "date": "2018.09.18", "title": "БСП внесоха жалба в Конституционния съд против промените в АПК"}
{"url": "http://standartnews.com/balgariya/prezidentat_radev_smyata_che_nyama_voyna_mezhdu_institutsiite-375871.html", "text": "Изобщо не става въпрос за война между институциите. Тук става въпрос за спазване на закона, коментира президентът Румен Радев пред журналисти в отговор на въпрос за последните изказвания на управляващите във връзка с неподписания указ за освобождаване от поста на главния секретар на МВР Младен Маринов. Законът не се коментира, а се спазва. Изглежда, за правителството е непосилна задачата да спазят закона и това не е първият случай, добави държавният глава. Елементарно е и е много лесно, стига да се изпълни това, което повеляват нормативните документи, каза президентът Радев, попитан дали има обозрим срок, в който е решил да подпише указа. Той добави, че винаги е отворен и готов за конструктивни решения. Елементарно е, трябва да се изпълни писмена съгласувателна процедура, която се дължи по закон, коментира отново той. \"Дай Боже всекиму такава изолация. А когато хора разбират от всичко и успяват да коментират всичко - от недвижима собственост до външна политика, виждате резултатът какъв е\", коментира президентът твърдения, че е изпаднал във \"външна изолация\". Попитан за сезирането от него на Конституционния съд по повод разпоредби от Закона за изменение и допълнение на Административно-процесуалния кодекс, президентът заяви, че мотивите му са много прости и ясни. Законността не е услуга, която правовата държава предоставя на гражданите, а условие за нейното съществуване, коментира държавният глава, който смята, че редица разпоредби в предложението за изменение на АПК не съответстват на Конституцията. Президентът Радев коментира актуалните теми днес в Букурещ, след участието си в срещата на върха на инициативата \"Три морета\". Днешната среща е вече първата стъпка, каза той, попитан дали има шанс да се излезе от политическото говорене в рамките на инициативата и да се стигне до конкретни ангажименти, финансиране и проекти. Радев посочи, че вече има практически инициативи като мрежа на търговско-промишлените палати, инициативата за общ инвестиционен фонд, като бизнес форума и участието на ЕК в лицето на председателя й, секретаря на САЩ по енергетиката, министъра на външните работи на Германия. Вече се търсят  практически подходи да има повече поле за бизнес и за икономическо развитие, обобщи президентът Румен Радев.", "date": "2018.09.18", "title": "Президентът Радев смята, че няма война между институциите"}
{"url": "http://standartnews.com/balgariya/spetsprokuraturata_udari_darvena_mafiya_v_sofiya_i_sofiysko-375875.html", "text": "Специализираната прокуратура извършва следствени действия срещу организирана престъпна група от длъжностни лица, заподозрени в незаконен добив и търговия с дървен материал. Към момента са задържани директорът на Регионална дирекция по горите - София и четирима от членовете на организираната престъпна група, сред които са директорът на Държавно горско стопанство - Своге, съобщиха от прокуратурата. Специализираната прокуратура извършва претърсвания в служебни помещения в Регионална дирекция по горите – София и в Държавно горско стопанство – Своге. Извършват се претърсвания в жилища в гр. София и гр. Своге, както и в база в с. Батулия, общ. Своге. Действията на Специализираната прокуратура са в рамките на разследване срещу организирана престъпна група, състояща се от длъжностни лица в Държавно горско стопанство – Своге и ръководена от директора на Регионална дирекция по горите – София. Групата е създадена с користна цел и е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, умишлен палеж на автомобил и държане на огнестрелни оръжия, без надлежно разрешение. Към момента са задържани ръководителят - директор на Регионална дирекция по горите – София и четирима от членовете на организираната престъпна група, сред които са директорът на Държавно горско стопанство – Своге, двама горски стражари от ДГС-Своге и още едно лице. При извършеното претърсване в базата в с. Батулия, общ. Своге, стопанисвана от двама от членовете на групата са открити и незаконно държани 5 пушки и голямо количество боеприпаси. Действията по претърсване и разпити на свидетели продължават и в момента.", "date": "2018.09.18", "title": "Спецпрокуратурата удари дървена мафия в София и софийско"}
{"url": "http://standartnews.com/balgariya/maya_manolova_proveri_vazstanovyavaneto_na_s_hitrino-375868.html", "text": "В Хитрино съм, за да проверя на място какво от поетите ангажименти е свършено до момента и дали местните хора са съгласни с последното разпределение на средствата. Това заяви омбудсманът Мая Манолова при пристигането си в Хитрино за организираната от нея приемна, цитирана от Агенция Фокус. Манолова бе посрещната от група хора, недоволни от липсата на контрол при разходваните при ремонтите средства. „Имам една папка с жалби и по тази причина съм тук. Кметът на Хитрино предложи разпределение на последните останали пари, които са в рамките на 240 000 лв., на което по мое предложение Националният обществен съвет отказа да вземе решение. Настояхме кметът на Хитрино да обяви списъците на усвоените до този момент пари, включително и неговото предложение за последната сума. Доколкото разбирам от срещите ми до този момент това не е свършено, хората нямат сключени договори за извършените ремонти, нямат количествено-стойностни сметки, което в крайна сметка предизвика всички тези подозрения за нерационално ползване на вложените пари. Затова съм тук, от името на Обществения съвет да извършва проверка, защото сумите не са окончателно преведени на общината, не са разпределени и по отношение на всички случаи, в които има оплаквания за нецелесъобразно изразходване на средства, това да бъде спряно\", заяви Мая Манолова. Тя посочи, че ще провери на място жалбата от 60 души, живущи на ул. „Никола Вапцаров\" в селото, в която се твърди, че установените проблеми в техните къщи въпреки описите, протоколите и обещанията не са отстранени, както и жалбата на 12 души, които се оплакват, че избирателно се подкрепят семейства, които са били разпределени в т.нар. трета група. „Притеснително е, че по повод на всички тези жалби сме изпратили искане за извършване на проверка и за предоставяне на информация, което кметът на Хитрино не е направил, което ме кара и за първи път като омбудсман да започна процедура по налагане на наказание пред Районния съд. Има такава процедура, която до момента никой омбудсман не е налагал по отношение на никой, но тъй като в случая има отказ да се предостави информация и документи, за първи път ще дам кмет на Районен съд\", каза Манолова. Тя посочи, че в навечерието на трета зима, въпреки отделените от държавата и българските граждани пари, все още в Хитрино има къщи, които не са окончателно построени, две семейства продължават да живеят във фургони и ремонтни дейности, които са обещани, а не са извършени. „Най-големият проблем, освен факта, че на фона на всички пари трета зима ще има хора, които ще са във фургон и хора, които ще я прекарат в условията на течащи покриви, е с липсата на публичност и прозрачност за взетите решения от Обществения съвет на Хитрино, с всички приложения за похарчените до момента пари и за сумите, които са вложени и в новото строителство и ремонтните работи. Това, за което ще настояваме, е всички протоколи и приложения за похарчени пари да бъдат публично оповестени. Нещо, за което настоявам всеки път и кметът поема ангажимент да го свърши, това да бъде направено, а също и всеки човек, на който е извършван ремонт да получи договор за този ремонт, количествено стойностна сметка и точен разчет какви пари са похарчени в неговата къща, за да може той самият да извърши контрол. Затова съм тук, за да докажа пред Националния обществен съвет, че останалите пари, които не са похарчени, не трябва да се харчат без да се направи проверка на място и да се чуе мнението на хората, за свършеното до момента\", каза Манолова. В началото на приемната тя предложи всеки случай да бъде описан, да се посети на място и да се направи независима комисия, с включени и контролни органи от държава която да направи проверка как са изразходвани средствата за възстановяване на селото. „Аз не знам какво има да се крие от хората, селото е малко, вижда на кой какво е направено. Това, което не е ясно, е колко пари са похарчени за тези ремонти, което е задължително да излезе наяве. Но, тук със сигурност ще стане дума за едни други отношения, които са обект на разследващите органи и на прокуратурата. Аз не съм следствие, не съм разследващ орган, това което мога да направя е да накарам кметът и Общината да изкарат всички документи да ги сложат на стената за да могат всички да ги видят\", каза Манолова.", "date": "2018.09.18", "title": "Мая Манолова провери възстановяването на с. Хитрино"}
{"url": "http://standartnews.com/balgariya/tsvetanov_prezidentat_tarsi_konfrontatsiya_s_izpalnitelnata_vlast-375853.html", "text": "„Президентската институция, в лицето на президента на страната, търси поредния опит за конфронтация с изпълнителната власт и с Народното събрание. Това е стил на поведение, което го забелязваме от полагането на клетвата на президента на страната и направи първото си обръщение в българския парламент\". Това заяви пред NOVA лидерът на ПГ на ГЕРБ Цветан Цветанов, който коментира неиздадения още указ за освобождаване на главния секретар на МВР Младен Маринов. Цветанов подчерта, че Маринов е подал заявление за освобождаване от длъжност и не са необходими никакви мотиви от страна на Министерския съвет при взимане на това решение. „Трябва да се пристъпи към завършване на процедурата с издаване на указ\", заяви Цветанов. Той даде пример с времето, когато Румен Радев напуска поста във ВВС. „Тогава президентът Плевнелиев издаде указ и Министерски съвет стартира тази процедура, при положение, че се предполагаше, че Румен Радев ще бъде предложен от БСП за президент на страната\", каза Цветанов.", "date": "2018.09.18", "title": "Цветанов: Президентът търси конфронтация с изпълнителната власт"}
{"url": "http://standartnews.com/balgariya/predstavyat_novata_elektronna_vinetka_dnes-375848.html", "text": "Представят новата електронна винетка днес. Тя ще важи за превозните средства до 3,5 тона и ще може бъде купувана от общо 500 терминала в страната. Те ще бъдат разположени по основните пътни направления и граничните пунктове. За удобство на шофьорите терминалите ще оперират на осем езика – български, английски, немски, гръцки, румънски, сръбски, турски и руски. Електронните винетки ще може да се купят и от уеб портал, и мобилно приложение, които в момента се разработват. Остава и класическата форма на продажба – от служители в офиси на разпространителската мрежа.", "date": "2018.09.18", "title": "Представят новата електронна винетка днес"}
{"url": "http://standartnews.com/balgariya/agresiven_rotvayler_nahapa_zhena_v_tsentara_na_burgas-375852.html", "text": "Отново инцидент с агресивно куче, този път в центъра на Бургас – ротвайлер нахапа минаваща край него жена. Стопанката на кучето се издирва от полицията. Рано сутринта Аделина Арсова отива на работа. На тротоара се разминава с млада жена с куче. „В момента, в който аз минавам, кучето ми скочи и ме захапа. Зъбите му се закачиха тук и взе да дърпа. Почнах да крещя: „Кажете ми защо! Кажете ми защо излизате с такова голямо куче?!\" – И тя: „А с какво куче да изляза?\" – Викам: „Добре, с намордник! Припаднах в аптеката от уплаха! Никога не съм била нападана от животно. Аз не съм страхлив човек, обаче да усетиш как ти дърпат ръката\", разказва Аделина. Стопанката на животното дори не поднася извиненията си на нападнатата. Полицията издирва я по записи от видеокамери в района, търсят се и очевидци. Мястото е на метри от Борисовата градина в Бургас, където е пълно с деца. „Най-честите нарушения, които се срещат в нашата община са точно кучета без поставен повод. Много от гражданите не знаят, че всъщност това е нарушение на закона\", каза еко инспекторът Митко Иванов. Стопанката на агресивното куче е нарушила два закона. „Всеки един собственик на животно компаньон е длъжен да не допуска проявата на необоснована агресия. Куче, което е средна или едра порода, а ротвайлерът е едра порода, те стават до 65-70 кг, трябва да бъде с поставен намордник\", категоричен е старши инспектор Стилиян Георгиев от отдел екологични политики. Аделина, която също има куче, ще си потърси правата и в съда. От началото на годината еко инспекторите в Бургас са извършили повече от 350 проверки и са глобили над 80 стопани на кучета. Глобите са между 100 и 200 лева.", "date": "2018.09.18", "title": "Агресивен ротвайлер нахапа жена в центъра на Бургас"}
{"url": "http://standartnews.com/balgariya/sobstvenitsi_na_zemya_tarsyat_kupuvachi_za_blizo_900_hil_dka-375847.html", "text": "Над 870 хил. дка земеделска земя са обявени за продажба в страната. Това стана ясно от обобщени данни на брокерите на недвижими имоти. Броят на собствениците, които искат да сключат сделка за притежаваната от тях земя, надхвърля 58 хил. души. Традиционно сделките с поземлени имоти се увеличават есента след прибирането на реколтата и на пазара излизат много нови земеделски земи, твърдят експертите в бранша. Най-честата причина продажба на земеделски имоти продължава да е необходимостта от свежи пари за посрещане на непредвидени плащания, свързани със здравето на собствениците. Това става ясно от последното проучване на компанията за управление на поземлени активи „Агрион\". Съществен е и делът на притежателите, които са решили да продават, тъй като не обработват парцелите си. По-голямата част от тях нямат възможност самостоятелно да се грижат за земите си или не се интересуват от земеделие и за това оставят нивите си да пустеят. Според официалните данни на Изпълнителната агенция по околната среда (ИАОС), през 2018 г. се е увеличил размера на изоставените трайни насаждания и на масивите от земи, които не са обработвани повече от пет години. Необработваните площи са достигнали 1.94 млн. декара. За сравнение преди година изоставените парцели са били с над 16 хил. декара по-малко. Най-висок е процентът на необработваемите земи в Плевенско, Врачанско, Благоевградско и област Пловдив. В по-голямата си част пустеещите земи са собственост на хора, които са в чужбина или живеят в София или другите големи градове и поземлените им активи са на над 100 км. разстояние от дома им. Голямата част от притежателите нямат физическа и финансова възможност да обработват парцелите или не се занимават със земеделие, тъй като имат други професии. Според проучването на „Агрион\" собственици на земеделски земи са предимно хора над 55 г., като размера на притежаваната от тях земя е средно около 20 дка, които обаче са разхвърлени в различни землища. В повечето случаи парцелите са раздробени на малки части от наследници и за тях често се водят съдебни спорове. Анализът на „Агрион\"  показва, че най-важните фактори избора на купувач са сигурността на сделката и бързото й реализиране. Повечето собственици на земя предпочитат потенциалният купувач да е българска компания, която е доказала във времето, че е добър стопанин и партньор и се грижи за земите, които управлява. Над 75% от продавачите посочват именно „Агрион\" като предпочитан партньор при сделка. Компанията държи водеща позиция сред фирмите, чиито услуги собствениците на земя и продаващите биха ползвали. Тя е най-разпознаваемият бранд в земеделския бранш. Стойността на поземления имот се влияе най-вече от местоположението, землището, транспортната достъпност, наличието на комуникации, формата, размерите и категорията на земята. Качеството на почвата също влияе на цената на поземлените активи, информират експертите в бранша. Проучването показва още, че над 53% от притежателите на земя разпознават името „Агрион\" и все повече хора са посетили някой от регионалните офиси на компанията в опит да сключат сделка.  Според доклада, сериозно предимство на компанията е, че предлага безплатна оценка на имота.  Желаещите да продадат земята си могат да го направят в някой от 20 офиса „Агрион\". На разположение е и онлайн заявка за безплатна оценка или продажба на адрес  /. „С извършването на безплатни оценки искаме да помогнем на собствениците на земеделски земи да добият реална представа за пазарната оценка на активите им и каква цена да очакват, ако решат да продадат имота си\", казаха от ръководството на „Агрион\". Това спестява време и разходи на притежателите и ще им помогне да вземат информирано решение. Стойността на земеделската земя зависи от няколко основни фактора, сред които са местоположение, наклон на терена, транспортната достъпност, категория, размери на парцела, достъпност до напояване и др. Комасираните земи държат доста по-висока цена, в сравнение със средните цени за даден регион, дори ако се сравняват парцели от едно и също землище, категорични са експертите в бранша. Земеделските земи в България се разделят на 10 категории според продуктивните възможности на почвите, климатичните условия и качествата на земята.", "date": "2018.09.18", "title": "Собственици на земя търсят купувачи за близо 900 хил. дка"}
{"url": "http://standartnews.com/balgariya/ortodoksalniyat_orden_na_hospitalierite_daryava_bioyabalki_za_sotsialnite_zavedeniya_na_obshtina_plovdiv-375856.html", "text": "Ортодоксалният ордена на Хоспиталиерите организира поредната огромна дарителска кампания в подкрепа на хора в неравностойно положение. По идея на президента доц. д-р Невен Енчев ще бъдат предоставени 10 тона биоябълки на социални заведения и на хора в нужда на територията на община Пловдив, които получават топла храна. Акцията се осъществява със съдействието на Веселина Ботева, директор на дирекция „Социална политика\" в община Пловдив и на зам.-кмета Георги Титюков. Плодовете ще бъдат разпределени на всички центрове и домове, които подкрепят деца и възрастни в нужда, заяви Ботева. „Ортодоксалният орден винаги помага на нуждаещи се в цялата страна, като осигурява не само храни и медицинска помощ, но и книги. Най-значимата акция е „Топъл обяд\", която се реализира повече от 5 години. Вярвам, че с моя екип ще имаме възможността да я провеждаме дълго време занапред, защото хората, които идват всеки петък се надяват на нас и винаги питат: „Другата седмица ще има ли храна?\" Най-успешните благотворителни акции са тези, когато се правят с подкрепата на местната власт\", посочи доц. Енчев.", "date": "2018.09.18", "title": "Ортодоксалният орден на Хоспиталиерите дарява: Биоябълки за социалните заведения на община Пловдив"}
{"url": "http://standartnews.com/balgariya/kanyat_vitsepremier_kmet_i_trima_ministri__da_proveryat_saorazheniyata_na_vitosha-375872.html", "text": "Ръководството на \"Витоша ски\" е отправило покана към представители на централната и местната власт в лицето на вицепремиера Валери Симеонов, кмета на София Йорданка Фандъкова, министъра на туризма Николина Ангелкова, министъра на околната среда и водите Нено Димов, министъра на спорта Красен Кралев, председателя на СОС Елен Герджиков и директора на Изпълнителна агенция по горите Григор Гогов да се запознаят на място със състоянието на лифтовете в природен парк „Витоша\" и да добият лично впечатление как те се експлоатират и поддържат. Поканата е за 29.09.2018 г. 10:00 ч. на начална станция на Драгалевски лифт. \"От 2007 година „Витоша ски\" АД е собственик на основната част от лифтовете в Природен парк „Витоша\". Оттогава, с грижата на добър стопанин, ние поддържаме съоръженията в изправност, съгласно изискванията на Държавната агенция за метрологичен и технически надзор. През последните години работата ни става все по-трудна, защото резервните части за тази остаряла физически и морално техника вече не се произвеждат. В по-голямата си част те са строени и пуснати в експлоатация през 50-те и 60-те години на миналия век. Например, Драгалевският лифт е построен през 1956 г., „Романският\" - през 1968 г. Той в момента не работи поради две причини. Първата е, че вследствие на силна буря част от стълбовете са изместени и деформирани. Лифтът, разбира се, щеше да бъде отремонтиран, но френската фирма FIVES LILLE-CAIL, която го е доставила вече не съществува. Преди 40 години тя е сменила своя предмет на дейност и в момента се занимават с пътна и ЖП инфраструктура. Още повече, че в историята им това е единственият лифт, произведен от фирмата\", заявяват от \"Витоша ски\".  От дружеството напомнят, че въпреки трудностите не са оставили софиянци без екологичен достъп до планината чрез Симеоновския и Драгалевския лифт. \"Съобразно потока от туристи  осигуряваме целогодишно, особено в празничните дни, достъп до Витоша. Отново припомняме, че без належащите промени, сме в невъзможност законово да извършим така необходимата подмяна и модернизация на съоръженията с нови, последно поколение лифтове, отговарящи на най-високите технически и екологични стандарти. Това е така, тъй като новите съоръжения може да се изградят по съществуващите трасета, но не по сега съществуващите стъпки и стълбове. Тоест, при подмяната ще трябва да се обновят всички фундаменти и стълбове към тях, а това е забранено от действащият план за управление на парк „Витоша\", тъй като съгласно ЗУТ се тълкува като ново строителство. Ние от своя страна отново се ангажираме, че след като измененията влязат в сила и изпълним процедурните изисквания, незабавно ще започнем  отдавна чаканата модернизация\", категорични са от \"Витоша ски\".", "date": "2018.09.18", "title": "Канят вицепремиер, кмет и трима министри  да проверят съоръженията на Витоша"}
{"url": "http://standartnews.com/balgariya/vse_oshte_ne_e_yasno_koga_rumen_radev_shte_osvobodi_mladen_marinov-375849.html", "text": "Засега остава неясно кога ще има указ за освобождаването на Младен Маринов, като главен секретар на МВР. Президентът Румен Радев е в Букурещ за конференция, посветена на дигиталната и инфраструктурната свързаност на държавите от Източна Европа. Очаква се указът да стане актуален за президентската администрация след приключването на форума днес. Във вчерашния ден стана ясно, че Коалиционният съвет предлага спешна среща с президента заради подписването на указа за освобождаването на Маринов. Според коалиционните партньори забавянето може да е умишлено. Още в София държавният глава  даде ясно да се разбере, че МС под никаква форма не е съгласувал намеренията си с него.", "date": "2018.09.18", "title": "Все още не е ясно кога Румен Радев ще освободи Младен Маринов"}
{"url": "http://standartnews.com/balgariya/elektronni_vinetki_shte_se_kupuvat_ot_500_terminala_v_stranata-375866.html", "text": "Общо 500 ще са терминалите за самообслужване, от които шофьорите ще могат да си купят електронна винетка. Те ще бъдат разположени по основните пътни направления и граничните пунктове. Електронна винетка ще може да се купи още от уеб портал и от мобилно приложение, които в момента се разработват. Днес от Агенция Пътна инфраструктура направиха демонстрация. Ако имате от старите винетки, които са валидни след 1 януари, когато се въвежда новата система, ще трябва да я превалидирате. Можете да направите това чрез пунктовете за самообслужване, чрез мобилното приложение или чрез уеб портала. По този начин може да си купите чисто нова винетка. Това, което трябва да направите в уеб портала е да въведете електронната си поща, националност, регистрационен номер на автомобила, както и да изберете каква винетка искате - от кога - до кога да бъде валидна. След това трябва да въведете данните от кредитна или дебитна карта. За сега се плаща по този начин. След това получавате PDF-файл на имейла си, че сте извършили тази покупка. До края на януари тези, които не са си превалидирали винетките, няма да бъдат глобявани. Винетки могат да се купят и по стария начин чрез служител, като това може да се случи в пунктовете, в които и досега са се продавали винетки.", "date": "2018.09.18", "title": "Електронни винетки ще се купуват от 500 терминала в страната"}
{"url": "http://standartnews.com/balgariya/politsay_beshe_prostrelyan_v_glavata_v_stolichen_kvartal-375867.html", "text": "Столичен полицай беше прострелян в главата. По непотвърдена информация униформеният служител се отзовал на сигнал, но когато пристигнал на адреса, бил прострелян. Раненият полицай е настанен в \"Пирогов\", контактен е, съобщава Дарик Радио. Сигнал за агресивен психично болен човек е подаден в 11.29 ч., съобщиха от МВР. Простреляният полицай заедно със свой колега се е отзовал на сигнала, получен на тел 112. След като полицаите опитали да задържат психично болния, се стигнало до стрелбата. От СДВР заявиха, че все още не е ясно дали момчето е стреляло умишлено срещу полицейския служител или е опитало да стреля по майка си. По непотвърдена информация пистолетът, с който е стреляно, е незаконно притежаван. Инцидентът е станал в блок 78 в столичния квартал \"Илинден\". Според съседите сигналът е подаден от майката, която по принцип живее във Франция заедно с бащата на момчето, който е оперен певец там. Те се връщат в България през лятото за по една-две седмици. Според съседите момчето е на 21 години и до момента не са чували да е създавало неприятности. По непотвърдена информация е употребявал наркотични вещества. Съсед разказал, че родителите живеят в чужбина, работят там. „Момчето лично не го познавам. Знам, че имат дете, но дотук. Не съм чувал проблеми да създава. В този апартамент никой не живее. Идват лятото за по около седмица-две. Днес нищо не съм чул. Говорих с майка ми, която каза, че е чула изстрел и че са дошли полицаи, които са отвели едно момче\", казал съседът. В момента част от съседите не могат да влязат във входа си, защото все още се извършват огледи на мястото. По първоначална информация момчето не е било регистрирано до момента в полицията и като психично болен. Простреляният полицай се казва Георги Йовчев. Извършителят на стрелбата е задържан.", "date": "2018.09.18", "title": "Полицай беше прострелян в главата в столичен квартал"}
{"url": "http://standartnews.com/balgariya/prezidentat_prati_v_ks_tekstove_ot_administrativnoprotsesualniya_kodeks-375858.html", "text": "Президентът Румен Радев сезира Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Административнопроцесуалния кодекс (АПК). Това съобщиха от прессекретариата на държавния глава. Публичността на съдебните заседания е толкова съществен принцип на правораздаването, че е прогласен в чл. 121, ал. 3 от Конституцията. Правото на всеки човек на публично разглеждане на неговото дело е изрично посочено във Всеобщата декларация за правата на човека, в Международния пакт за граждански и политически права, в Конвенцията за защита правата на човека и основните свободи. С предложените промени този основен принцип за публичност и прозрачност се превръща в изключение. Поради това § 55 ЗИД АПК, който въвежда принципа на закрити заседания по дела, подсъдни на тричленни състави на Върховния административен съд като втора инстанция, не съответства на Конституцията и на посочените международни договори. Държавният глава оспорва въведените правила за родовата и местната подсъдност по административни дела. Тези правила създават препятствия пред правораздаването за гражданите и организациите и не осигуряват по-лесен, по-бърз и по-евтин достъп до правосъдие. Поради това те не съответстват на принципа на правовата държава и на правото на защита. В искането се подчертава, че видът и размерът на съдебните такси са част от гаранциите за достъп до правосъдие и за пълноценно реализиране на правото на защита. Размерите на таксите по § 57, 61 и 67 ЗИД АПК не са съобразени с чл. 60, ал.1 от Конституцията, тъй като не съответстват на социално-икономическите условия, на равнището на доходите и на инфлационните процеси в страната. При съпоставка на размера на простите такси до и след приемането на ЗИД АПК се установява, че увеличението им е 14 пъти за физически и юридически лица и 74 пъти за юридическите лица с нестопанска цел. Те ще затруднят обжалването на административните актове от гражданите и юридическите лица, а оттам и конституционно прогласеното право на защита. Въвеждането с § 57 ЗИД АПК на пропорционални такси върху „определяем материален интерес\" в касационното производство по административни дела не държи сметка за спецификата на тези дела. В административното правосъдие на преден план е пряката защита на нарушената законност при осъществяване на държавното управление, а не материалният интерес. Законността не е услуга, която една правова държава предоставя на гражданите, а необходимо условие за нейното съществуване. Правото на оспорване на административен акт, както и правото на касационно оспорване на първоинстанционно съдебно решение, са средства за защита на гражданите и юридическите лица срещу порочен държавен юридически акт. Премахването на касационната инстанция в съдебните производства по административни дела отслабва тази защита, което е недопустимо, когато става въпрос за конституционно прогласени права. По тези съображения в искането се оспорва премахването на касационната инстанция в Закона за достъп до обществена информация, Закона за социалното подпомагане, Закона за семейните помощи за деца, Кодекса за социално осигуряване, Закона за правната помощ, Закона за опазване на земеделските земи и в Данъчно-осигурителния и процесуален кодекс.", "date": "2018.09.18", "title": "Президентът прати в КС текстове от Административнопроцесуалния кодекс"}
{"url": "http://standartnews.com/balgariya/premierat_saglasuvatelnata_protsedura_za_osvobozhdavaneto_na_marinov_e_formalna-375862.html", "text": "Съгласувателната процедура за освобождаването на Младен Маринов от поста главен секретар на МВР е формална. Това заяви премиерът Бойко Борисов по време на годишната среща на Американската търговска камара с кабинета. Борисов бе категоричен, че става дума за волеизлияние на Маринов, затова Борисов е счел, че няма необходимост за съгласуване с Румен Радев. Със сигурност името на новия главен секретар ще бъде съгласувано с държавния глава, заяви Борисов: „Както от командващ ВВС, ставаш президент – кой да те спре? Ние можехме тогава да не го освободим по тази логика, но... главният секретар иска да стане министър... Какви мотиви да напиша? „Моля, подпишете, защото той иска да стане министър\". Добре, ще напишем и това. Но считам, че е формално. И взехме решение, приехме оставката на Министерски съвет и изпратихме на Президентството\". Вицепремиерът Красимир Каракачанов призова за диалог между президента и Министерския съвет по въпроса назначаването на Младен Маринов за министър на вътрешните работи. \"Нашето решение е главен секретар г-н Маринов да бъде избран за министър на вътрешните работи. Министрите ги избира Народното събрание, или бъркам нещо.? Процедурата може да се задвижи и с директен избор на министъра на вътрешните работи. Оттук нататък изборът може да се забави, но той може да бъде избран от НС. Така разсъждавам аз.\", каза вицепремиерът Красимир Каракачанов.", "date": "2018.09.18", "title": "Премиерът: Съгласувателната процедура за освобождаването на Маринов е формална"}
{"url": "http://standartnews.com/balgariya/s_57_shte_se_uvelichat_pensiite_ot_1_yuli_2019_g_-375859.html", "text": "„От 1 юли 2019 г. пенсиите в страната ще се вдигнат с 5,7%\", съобщи в интервю за бТВ социалният министър Бисер Петков. Таванът на пенсиите също ще бъде увеличен до 40% от средния доход за страната т.е. 1040 лв. По повод предстоящата тежка зима с по-високи сметки, Петков коментира, че у нас заплатите са едни от най-бързо растящите в цяла Европа, но тъй като базата е ниска и това увеличение не се усеща достатъчно от хората. Относно втория стълб за пенсионно осигуряване, за който стана ясно, че средният размер на партидите е около 3000 лв., Петков коментира, че това не е изненадващо. „Голяма част от осигурените лица имат кухи партиди, защото по тях не постъпват средства\", уточни Петков. По думите му са предвидени различни опции за изплащане на натрупванията, включително когато са прекалено малки суми да могат да бъдат изтеглени наведнъж. „Темата за увеличението на бюджетните заплати винаги е актуална в бюджетната процедура\", коментира Петков заложеното увеличение от 10% на заплатите в държавния сектор. „Това е една осъзната стъпка, която имаше своите индикации и това е справедлив подход\", каза Петков. „Проектът на закона за социалните услуги ще промени коренно регулациите и има две ключови думи – достъпност и качество\" – така социалният министър обобщи готвеният закон за хората с увреждания. Знаете, темата предизвика големи протести и палаткови лагери на майките на деца с увреждания. Петков уточни, че в законопроектът се предефинират самите социални услуги и дейности, както ще има по-голяма възможност за избор на доставчици на тези услуги. „Регламентирана е и една нова услуга, която се нарича заместваща грижа – тя е за лицата, които полагат грижи за хора с увреждания и позволява в рамките на годината полагащият грижи временно да се освободи от това ако се налага да постъпи в болница, или иска да вземе кратък отдих, или не е в състояние да полага тази 24-часова грижа\", коментира Петков. Той уточни, че при използването на тази услуга, даденото лице с увреждане ще бъде настанявано във временен център. Петков коментира и новата агенция, която ще следи за качеството на социалните услуги. „Целта е да се превентира настъпващ риск\", каза той. Министърът уточни, че предвидените допълнителни средства в бюджета са 244 млн. лв. и се надява тази сума да бъде утвърдена от финансовото министерство.", "date": "2018.09.18", "title": "С 5,7% ще се увеличат пенсиите от 1 юли 2019 г."}
{"url": "http://standartnews.com/balgariya/karakachanov_ochakva_razum_po_kazusa_s_naznachenieto_na_mladen_marinov_za_ministar-375860.html", "text": "Смятам, че разумът във всички институции и отговорността пред националния интерес ще вземе връх. Така вицепремиерът и министър на отбраната Красимир Каракачанов коментира пред медиите казуса с назначаването на Младен Маринов за вътрешен министър и забавянето на президента Румен Радев да подпише освобождаването му от поста на главен секретар на МВР. Каракачанов допълни, че се надява този въпрос скоро да бъде разрешен чрез диалог. И отбеляза, че в последната година в отношенията между правителство и президент са възниквали някои недоразумения. \"Но в края на краищата държава се управлява с желание да се свърши работа, а не с инат\", каза още той. Според вицепремиера процедурата с назначаването на Младен Маринов за министър може да се задвижи с директен избор от парламента, но все пак процедурата трябвало да бъде извървяна докрай. По отношение на искането на офицерите и сержантите от запаса за референдум за връщане на задължителната казарма министърът на отбраната коментира, че те са прави да изразяват това мнение. По думите му темата за референдум не е екзотична, а част от дебата за наборната военна служба. \"Един дебат, който много други държави проведоха и разрешиха\", допълни той и даде за пример скандинавските държави и Австрия. Според Каракачанов обществото иска да се въведе доброволна и наборна военна служба, както и да се възстановят Трудови войски. Министърът на отбраната откри днес годишната конференция на началниците на военните полиции на НАТО в София. В нея участват представители на 32 държави и седем структури на НАТО. \"Необходимо е да бъдем единни и активни, защото предизвикателствата, както в региона на Близкия изток и в региона на Черно море не са отшумели, напротив, те тепърва ще създават допълнителни проблеми пред сигурността на нашите държави\", подчерта той в словото си.", "date": "2018.09.18", "title": "Каракачанов очаква разум по казуса с назначението на Младен Маринов за министър"}
{"url": "http://standartnews.com/balgariya/meteorolozite_i_ban_podpisaha_sporazumenie-375864.html", "text": "Тази сутрин е подписано споразумението между Националния институт по метеорология и хидрология (НИМХ), Българската академия на науките (БАН), Синдиката \"Висше образование и наука\" към КНСБ, като Министерството на образованието и науката е гарант за изпълнението на споразумението. Това съобщи за БТА бившият директор на НИМХ проф. Христомир Брънзов и отбеляза, че няма да се спират 24-часовите дежурства на метеоролозите, тъй като от утре ще има вече назначен директор на НИМХ. Днес от НИМХ ще изпратим две кандидатури за директор на института, от които Управителният съвет на БАН ще избере една и утре вече ще има изпълняващ длъжността \"директор\" на НИМХ, обясни проф. Брънзов. Той коментира, че \"след подписване на споразумението се отива към отпушване на дейността на института, благодарение на посредничеството на синдикатите и на МОН\". По този начин първата част за започване на нормална работа на НИМХ е решена и остава втората част, свързана с трансформацията и с излизането на института от БАН, каза проф. Брънзов. По думите му в това е смисълът на този документ - на споразумението, който дава добра основа за бъдещето на НИМХ. Излизането на НИМХ от БАН ще е в началото на следващата година, но след подписване на споразумението ще започнат процедурите за подготовката на това излизане, обясни проф. Брънзов. Той каза, че \"излизането ще стане факт с новия бюджет за 2019 г., но целта е да започнат подготвителните действия\".", "date": "2018.09.18", "title": "Метеоролозите и БАН подписаха споразумение"}
{"url": "http://standartnews.com/balgariya/nap_dade_start_na_chetvartata_kampaniya_vlez_v_chas_s_danatsite-375857.html", "text": "За четвърта поредна година, едновременно със старта на учебната година, НАП даде началото на образователния си проект „Влез в час с данъците\". Целта му е младите хора на възраст между 14 и 18 години да получат основни познания за данъчната и осигурителната система в страната. В рамките на инициативата близо 100 служители на НАП се срещат с ученици в 28-те областни града в страната. При срещата си със средношколците лекторите на НАП се стремят да провокират интерес у тях, като им предоставят подходящи източници на информация за данъците и осигуровките. Тази година кампанията променя своя формат, за да бъде още по-близо да навиците и интересите на учениците. Лекциите, които ще изнасят служителите на НАП в класните стаи, ще включват видео-материал, който представя данъчната материя чрез диалог с участието на популярни лица. Всички ученици могат да посетят сайта на кампанията www.vlezvchas.bg, където да  получат повече информация за проекта и да се състезават в интерактивна игра за атрактивни награди. В четвъртото издание на „Влез в час с данъците\" НАП ще раздаде 10 големи награди – 2 игрови конзоли, 2 гейминг системи за виртуална реалност, 2 велосипеда, 2 електрически смарт ховърборда и 2 смарт часовника. Наградите се разпределят на случаен, лотариен принцип, посредством специално разработен за нуждите на играта софтуер. Първата награда ще бъде изтеглена на 1 октомври 2018 г.", "date": "2018.09.18", "title": "НАП даде старт на четвъртата кампания „Влез в час с данъците“"}
{"url": "http://standartnews.com/balgariya/izticha_krayniyat_srok_za_nov_shef_na_nimh_sinoptitsite_plashat_s_krayna_myarka-375846.html", "text": "Днес трябва да стане ясно кой ще оглави Националния институт по метеорология и хидрология. Метеоролозите вече повече от седмица са без ръководител и на практика работата буксува. Синоптиците предупредиха, че ако не бъде назначено ново ръководство, прогнозата за времето няма да бъде осигурявана 24 часа в денонощието. До тук се стигна след серия от протести за независимост от страна на синоптиците. Те настояваха за пълното отделяне на инситута от БАН. В крайна сметка получиха частична автономия, а в началото на месеца от поста директор беше освободен професор Христомир Брънзов. По този начин – без ръководство института работи на автопилот, без да има кой да подписва нужната документация. Миналият четвъртък от БАН предложиха временно ръководните функции да поеме Костадин Ганев. Друга възможна кандидатура за поста е тази на проф. Пламен Нинов, който е зам.- директор на Института.Управителните органи на БАН уверяват, че съгласно своите правомощия, ще осигурят всички необходими условия за нормално, спокойно и безпроблемно функциониране на НИМХ до приключване на процедурата по преструктурирането му. До приключване на бюджетната година Националният институт по метеорология и хидрология(НИМХ) ще разполага и ще се разпорежда със средствата от субсидията от държавния бюджет, както и със средствата от собствени приходи.", "date": "2018.09.18", "title": "Изтича крайният срок за нов шеф на НИМХ, синоптиците плашат с крайна мярка"}
{"url": "http://standartnews.com/balgariya/slanchevo_vreme_ni_ochakva_dnes-375844.html", "text": "Днес ще бъде предимно слънчево. Ще има и временни увеличения на облачността, по-значителни над източните райони и Рило-Родопската област, но ще се задържи почти без валежи. Ще духа слаб до умерен източен вятър. Максималните температури ще са между 23° и 28°, в София – около 23°. Атмосферното налягане ще се задържи по-високо от средното за месеца. По Черноморието ще е предимно слънчево, с временни увеличения на облачността в часовете до обяд. Ще духа умерен изток-североизточен вятър. Максималните температури ще са 22-24°, близки до температурата на морската вода. Вълнението на морето ще бъде 2-3 бала. Над планините ще преобладава слънчево време. Главно в масивите на Южна България ще има временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 18°, на 2000 метра – около 12°.", "date": "2018.09.18", "title": "Слънчево време ни очаква днес"}
{"url": "http://standartnews.com/balgariya/gledat_myarkata_za_neotklonenie_na_minyu_staykov-375845.html", "text": "Днес ще се проведе заседание по делото срещу Миню Стайков. Той е обвинен за организирана престъпна група, занимавала се с данъчни измами, пране на пари и нелегално производство на цигари. Ще бъдат разгледани мерките за неотклонение на общо 3 лица, сред които и Стайков, от Апелативния специализиран съд, които обжалват наложения на по-долна инстанция постоянен арест. В началото на месеца прокуратурата проведе акция в офиси на „Винпром Карнобат\", „Сис индустрийс\" и „Топаз мел\". При акцията бяха задържани 10 лица, сред които Миню Стайков и сина му. На 6 септември Специализираната прокуратура повдигна обвинения на 8 души за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. На едно от лицата са повдигнати обвинения за вторични престъпления – избягване плащането на ДДС и възстановяване на наследяващ се данъчен кредит в размер на над 1 милион лева, на други трима – за държане на акцизни стоки без бандерол в големи размери. Синът на Миню Стайков – Стайко Стайков, е в чужбина и за него е издадена европейска заповед за арест. Сред обвинените е и братът на съпругата на алкохолния бос. Съпругата му Рени обаче, която е управител на „СИС индустрийс\", не е обвиняема и за нея няма никакви данни да е съпричастна към престъпленията.", "date": "2018.09.18", "title": "Гледат мярката за неотклонение на Миню Стайков"}
