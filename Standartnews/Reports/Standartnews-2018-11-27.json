{"url": "https://www.standartnews.com/sport/tsska-sofiya-si-kharesa-brazilski-zashchitnik-379141.html", "text": "ЦСКА явно е насочил много сериозно погледа си към пазара в Швеция. След като стана ясно, че скаутите на \"червените\" са харесали вратаря Вилиам Ескелинен и защитника Ерик Бьоркандер, сега са се насочили и към ляв бранител.  Според авторитетното издание \"Експресен\", в полезрението на българския клуб е попаднал бразилецът Вивалдо Нето Борджис, който се подвизава на левия фланг на отбраната на местния Хамарби, който завърши изминалата кампания на четвъртата позиция в класирането.  Привличането на 22-годишния футболист обаче ще се окаже доста сложна операция. Шведите го оценяват на минимум 2 млн. евро и нямат намерение да отстъпват по никакъв начин от цената му. Освен всичко, има и огромна конкуренция за подписа му.  Изданието твърди, че интерес към младока проявява още представителят на Висшата лига Брайтън. Отделно от това, Хамарби не бърза да го продава, но ако все пак се стигне до раздяла с него, ще се вземе предвид желанието му да заиграе в наистина силен шампионат, което прави шансовете на българския тим минимални. ", "date": "2018.11.26", "title": "ЦСКА - София си хареса бразилски защитник"}
{"url": "https://www.standartnews.com/sport/mri-otkazal-solidna-oferta-zaradi-kazakhstan-379165.html", "text": "Най-успешният български треньор зад граница Станимир Стоилов е получил колкото изненадваща, толкова и солидно подплатена оферта да зареже националния отбор на Казахстан. Тя е дошла от отбор, на който доскоро той беше най-големият конкурент.  Според изданието \"Вести\", Кайрат е поискал да го назначи за треньор след раздялата с доскорошния му наставник Карлос Алос. Но българският специалист решил да остане верен на настоящия си ангажимент и отклонил предложението, което било доста добре подплатено финансово.  В крайна сметка Кайрат представи официално в неделя новия човек на поста Алексей Шпилевски. След Мъри са последвали откази и от още двама именити специалисти, преди да се обърне към последния си вариант, който склонил. Дълго време тимът от Алмати беше големият конкурент за Мъри и воденият от него Астана. Двата тима винаги бяха вкопчени в битка за титлата, но Кайрат така и не успя да пребори българина и командата му, въпреки че хвърляше луди пари за селекция и треньори. ", "date": "2018.11.26", "title": "Мъри отказал солидна оферта заради Казахстан"}
{"url": "https://www.standartnews.com/sport/sportt-po-tv-za-26-noemvri-379159.html", "text": "bTV \r\n17,50 Спорт тото Диема спорт \r\n17,30 Футбол, България, Втора лига: Монтана - Несебър (пряко) Диема спорт 2 \r\n22,00 Футбол, Англия, Висша лига: Бърнли - Нюкасъл (пряко) MaxSport1 \r\n18,30 Волейбол: Световно клубно първенство за жени: СКРА Белхатув - Кучине Лубе; 21,30 Асеко Резовия - Сада Крузейро (пряко) MaxSport2 \r\n22,00 Футбол, Испания, Ла Лига: Реал Сосиедад - Селта (пряко) MaxSport3 \r\n21,30 Футбол, Италия, Серия \"А\": Каляри - Торино (пряко) Kanal 3 \r\n21,15 \"Спорт в обектива\" Ring.BG \r\n20,30 УЕФА Шампионска лига - магазинно предаване", "date": "2018.11.26", "title": "Спортът по тв за 26 ноември"}
{"url": "https://www.standartnews.com/sport/blgarskite-taekuodisti-prevzekha-izrael-379162.html", "text": "Победният път за българсктие таекуондисти продължава с пълна сила. Този уикенд те се представиха повече от блестящо, спечелваки нови 4 медала в богата колекция през тази година. Златен медал от силния международен турнир G1 Class Израел Оупън, спечели Теодор Здравков при юношите в кат. до 68 кг.Той преодоля последователно представител на домакините след отказване, победи гръцки състезател с 20 точки разлика, а на финала Тедо се изправи срещу световния шампион за кадети от Муджу Корея - руснака Денис Лантратов. Там бе повече от категориче и се наложи с 29 на 19 точки.  След дълго отсъствие Румина Кирчева се завърна печелейки бронзов медал.  \r\nВанеса Маркова в категория жени до 46 кг. стартира отлично, побеждавайки в първата среща двукратната бронзова медалистка от световни първенства София Зампети от Италия.  След това отстрани рускинята София Диденко, а на финала я чакаше опитната французойка Мустафа Хайер. Поради контузия на Маркова, треньорът Станимир Лазаров прекрати срещата.  Това е четвърти медал на жени за тази година за едва 17 годишната ни надежда! Данчо Колев при мъжете в кат до 80кг.  грабна бронзовия медал.  \r\nВ същото време във Фуджейра се проведе финалният кръг от сериите Гран При, а паралено с това и ежегодната Гала, на която присъстват всички ръководители от цял свят. Сред тях бе и председателят на БФТ и първи вицепрезидент на WT Europe Слави Бинев. На Галата бяха наградени най-добрите състезатели и съдии в света за годината.", "date": "2018.11.26", "title": "Българските таекуондисти превзеха Израел"}
{"url": "https://www.standartnews.com/sport/neymar-se-razbra-koga-i-kak-da-napusne-pszh-379189.html", "text": "Бразилската звезда на Пари Сен Жермен Неймар има споразумение с клуба да напусне след края на настоящата кампания, съобщи телевизионната програма La Porteria, според която бразилецът може да потърси ново професионално предизвикателство, стига в клубната каса да постъпят 200 милиона евро. Бидейки наясно с този факт, от каталунския гранд вече са инициирали разговори с играча. Нещо повече, твърди се, че през изминалата седмица е имало среща между хора от ръководните фактори в „блаугранас“ и бащата на Неймар в Лондон. На „Камп Ноу“ били очаровани от възможността Неймар да се завърне. Същевременно самият нападател не бил щастлив на „Парк де Пренс“ и затова имал желание да се завърне в Ла Лига. Националът на „селесао“ напусна гранда от Каталуня през лятото на 2017 година. Тогава ПСЖ плати освобождаващата клауза на футболиста, равняваща се на 222 милиона евро и така го превърна в най-скъпоплатения футболист в историята в момента.", "date": "2018.11.26", "title": "Неймар се разбра кога и как да напусне ПСЖ"}
{"url": "https://www.standartnews.com/svyat/robot-na-nasa-katsna-na-mars-379188.html", "text": "В 21,55 ч. българско време апаратът InSight на НАСА благополучно кацна на Марс. Минути по-късно роботът предаде първи снимки от повърхността на планетата.  InSight и е \"трикрак еднорък геолог\", който ще копае надълбоко и ще се ослушва за трусове. Пътуването му до Червената планета продължи 6 месеца. Най-критичният момент беше навлизането на апарата в атмосферата на Марс.  Това трябваше да стане точно под 12 градуса със скорост 19 800 км/ч. \"Ако градусите са по-малко, ще отскочи, ако са повече, той ще изгори\", обясниха предварително експертите. За радост на екипа от НАСА, чийто шеф Джим Брайденстайн лично ръководеше операцията, всичко мина перфектно.  Приземяването стана точно за 6 минути след като парашутът се отвори и InSight благополучно стъпи на краката си.  Предишният апарат на НАСА, който кацна на Марс, бе роувърът \"Кюриосити\". Той се приземи на Червената планета през 2012 г. За него беше използвана различна технология за спускане. Мястото за кацане на InSight е близо до \"Кюриосити\" - в равнината Елизиум планициа.   InSgight ще премести двата основни инструмента на повърхността, което досега не е правено. Единият инструмент ще се опита да проникне на дълбочина 5 м, за да измери вътрешната температура на планетата. Друг инструмент ще проследи въртенето на планетата спрямо оста и изместването ѝ, за да бъде разбрано какви са размерът и съставът на ядрото ѝ. Продължителността на мисията InSight е предвидена за 1 марсианска година, която е равна на 2 земни. Мисията е с бюджет от 1 млрд. долара.     Мисията на робота апарат стартира от базата на ВВС на САЩ \"Ванденберг\" в Калифорнии през май с помощта на ракета Atlas V. Опасенията бяха, че  InSight може да повтори съдбата на европейския си събрат Schiaparelli, който през есента на 2016 года се разби на повърхността на Марс.", "date": "2018.11.26", "title": "Робот на НАСА кацна на Марс"}
{"url": "https://www.standartnews.com/sport/krasen-kralev-es-zapazva-fokusa-vrkhu-bdeshcheto-na-mladite-379139.html", "text": "    Новата Европейска стратегия за младежта дава необходим и очакван знак, че Европейският съюз запазва фокуса си върху бъдещето на младите хора. България ще вземе под внимание новата Европейска младежка стратегия при изготвяне на следващата си Национална стратегия за младежта. Tова каза министърът на младежта и спорта Красен Кралев по време на изказването си в политическия дебат в сектор “Младеж” в рамките на Съвета на ЕС в Брюксел. Кралев посочи, че бъдещето на младите хора в Европа е било приоритетна тема в рамките на Българското председателство на Съвета на ЕС и е сред приоритетите в управленската програма на българското правителство. Той подчерта, че при изготвянето на Стратегията са взети предвид 11- те Европейски младежки цели, приети по време на Европейската младежка конференция през април 2018 г. в София.  „Всички заинтересовани страни - младите хора, представителите на младежките организации, законодателните, изпълнителните и местните власти, играят важна роля при признаването и изпълнението на 11-те младежки цели и приоритетите на Младежката стратегия. Съществуването на политически документ, като например новата стратегия на ЕС, ще ни помогне да имаме една единна и всеобхватна политика, която да достига до повече млади хора и да обхваща тези с по-малко възможности“, заяви Красен Кралев. Преди заседанието на Съвета министър Кралев, представителят на „Национален младежки форум“ Никол Първанова и Петър Младенов от дирекция „Младежки политики“ към ММС взеха участие в неформална работна среща с други правителствени представители и граждански младежки организации в рамките на т. нар. структурен диалог по въпросите на младежта. По време на дебата с младежи от различни страни в Европа българският министър на младежта и спорта отговори на въпроси, свързани с реалното включване на младите хора в политиката и реалното отразяване на техните нужди и очаквания. Кралев бе категоричен, че организираната в рамките на българското председателство Европейска младежка конференция и изработените на нея младежки цели, които в момента са основа на изработването на новата стратегия на ЕС за младежта, са добър пример за младежко включване. Младежки организации от над 250 страни имаха основната роля в процеса на вземане на решения. „Благодарение на Обществения съвет по въпросите на младежта в България, който възстанових миналата година, разработихме прозрачен и отворен процес, така че всяка нестопанска организация да има възможност да се присъедини. Това е най-големият по брой на участниците Обществен съвет в страната ни и е платформа за комуникация и споделяне на идеи в младежкия сектор. Тази платформа е чудесен пример за ефективно партньорство“, коментира още Красен Кралев. Новата Европейска младежка стратегия залага на въвеждането на новости при провеждането на младежки политики, като пример за това е Европейският младежки координатор. Неговата основна функция ще има съществен принос в диалога на високо ниво с представителите, отговорни за изготвянето и прилагането на политически решения. За осигуряване на качествено ангажиране и овластяване на младежите в Европа, в Стратегията е заложено и добро предложение за продължение на Структурния диалог. Новият формат на Младежки диалог ще осигури възможност за включването на младежи, които до сега не са били обхванати от този процес, в това число неорганизирани млади хора. В рамките на Съвета министрите дадоха зелена светлина за стартиране на преговорите с Европейския парламент по Регламента за Европейски корпус за солидарност (ЕКС) за периода 2021 – 2027 г. Законодателното предложение е едно от първите секторни предложения, част от пакета за Многогодишната финансова рамка, одобрени от Съвета. Предложението за регламент стъпва на наскоро приключилите в рамките на Българското председателство преговори за регламент за ЕКС, който влезе в сила на 5 октомври 2018 г. Завършването на преговорите с ЕП по досието беше един от важните и ключови успехи на Българското председателство.", "date": "2018.11.26", "title": "Красен Кралев: ЕС запазва фокуса върху бъдещето на младите"}
{"url": "https://www.standartnews.com/regionalni/i-obshchinari-plashat-s-protest-379175.html", "text": " Инфpacтpyĸтypaтa в oбщинa Mъглиж e в тpaгичнo cъcтoяниe и тoвa блoĸиpa инвecтиции зa oĸoлo 30 млн. лeвa. Πътят мeждy ceлaтa Ягoдa – Шaнoвo – Зимницa и Beтpeн, чacт oт peпyблиĸaнcĸaтa мpeжaq e в oĸaянo cъcтoяниe и aĸo нe бъдaт ocигypeни cpeдcтвa зa peмoнт, щe пpeминeм ĸъм пpoтecти.Toвa зaявиха днес на нарочен брифинг от ръководството на общината,в който участваха ĸмeтът Гocпoдин Гocпoдинoв и зaм.-ĸмeтът д-p Дyшo Гaвaзoв.B тeжĸo cъcтoяниe бил и пътят c. Tyлoвo – Mъглиж, ĸoйтo тpябвaло дa бъдe peмoнтиpaн тaзи гoдинa, нo зapaди oбжaлвaнe нa yчacтници в oбщecтвeнaтa пopъчĸa пpeд Koмиcиятa зa зaщитa нa ĸoнĸypeнциятa, нямaло избpaн изпълнитeл.Пpoблeмът cъc cилнo ĸoмпpoмeтиpaния балкански път мeждy Mъглиж и c. Ceлцe най-после щял да бъдe peшeн, зaщoтo вече били oдoбpeни двa пpoeĸтa зa yĸpeпвaнe нa cвлaчищaтa  в района. \r\n Зaм.-ĸмeтът Гавазов дoбaви, чe общинaтa нямaло дa пpaви пoвeчe ĸoмпpoмиc пo oтнoшeниe нa бaнcĸия ĸoмплeĸc в c. Ягoдa. Eмблeмaтичнaтa cгpaдa e пaмeтниĸ нa ĸyлтypaтa c мecтнo знaчeниe, нo за цялocтнoтo ѝ peнoвиpaнe били нeoбxoдими 2,8 млн. лeвa. Това били cpeдcтвa, ĸoитo e нeмиcлимo Oбщинaтa дa ocигypи, зaщoтo e пoлoвинaтa oт бюджeтa ѝ. \r\n „Bcичĸи пoдoбpeния, ĸoитo cмe извъpшли, ca cъc cpeдcтвa нa общинaтa - част oт пътя c. Юлиeвo – c. Tyлoвo, рeмoнти нa глaвнaтa yлицa и тpoтoapитe в c. Юлиeвo, ocвeтлeниeтo в c. Tyлoвo, посочи д-p Гaвaзoв. \r\n ", "date": "2018.11.26", "title": "И общинари плашат с протест"}
{"url": "https://www.standartnews.com/svyat/ide-li-razvod-mezhdu-nisan-i-reno-379136.html", "text": "Арестът на Карлос Гон, мениджър и основен стожер на съюза \"Рено-Нисан-Мицубиши\", се отрази изключително негативно на доверието на японския автомобилен производител към френския му партньор. \"Нисан\" възнамерява да подложи на преоценка съюза си с \"Рено\", съобщи японската агенция Kyodo, цитирайки неназован източник, пише investor.bg. Президентът на японския автомобилен концерн Nissan Хирото Саикава заяви в обръщение към сътрудниците си от компанията, че сегашните съюзни отношения с френската група са неравноправни. Саикава е недоволен от факта, че Renault държи 43,4 на сто от японската корпорация, а тя има само 15 на сто от акциите на френския си партньор в съюза и няма право на глас при определянето на неговата политика. Сегашното ръководство на Nissan възнамерява да преразгледа споразумението, според което японската компания трябва да бъде оглавявана от представител на Renault. От Renault обаче са категорични, че ще продължат да спазват условията на споразумението за учредяването на алианса от 2002 г. и ще назначат четвърти свой представител в Борда на директорите на Nissan. В момента в него са трима представители на Nissan, в това число и Гон, който може да бъде отстранен едва след заседанието на Борда на директорите.  Намеренията на Renault обаче бяха посрещнати на нож от японците, които настояват за обратното – бройката да бъде намалена до двама, което ще стане факт след освобождаването на Гон. От Nissan дори искат да преговарят и за по-малко присъствие на френски представители (един или дори нито един) в управата на компанията.  Гон, който остана на длъжността главен изпълнителен директор на Renault, беше арестуван на 19 ноември по подозрение за злоупотреба със средства и освободен от шефската си позиция в Nissan. Според вътрешни разследвания той и другият задържан мениджър - Грег Кели, са представяли погрешни данни в официалните доклади до японската фондова борса. Японските медии съобщиха, че от 2011 г. насам Гон е прикрил общо 5 млрд. йени в продължение на пет години. Гон отхвърля твърденията. 64-годишният мениджър е заявил пред следователите по време на разпитите, че не е имал намерение да декларира погрешни данни за доходите си. В събота телевизия NHK съобщи, че задържаният с Гон бивш мениджър на Nissan Грег Кели е защитил действията на Гон. Те са били обсъдени със съответния отдел на дружеството, а мениджърът надлежно е платил дължимите данъци. Токийската прокуратура обаче подозира, че Гон е декларирал не повече от половината от получените възнаграждения от близо 10 милиарда йени /88,5 млн. долара/. Междувременно японският бизнес вестник Nikkei съобщи, без да цитира източници, че Гон не е подавал данни за финансирана от служителя пенсия в размер на 8 млрд. йени (около 62 млн. евро) в продължение на осем години. При така наречената „отсрочена компенсация“ служителят се отказва от част от заплатата си в полза на пенсионния план. В случая с Гон става дума за сума от около 1 млрд. йени годишно. Според прокурора това е трябвало да бъде упоменато в отчетите до комисията за фондовия пазар. Междувременно Mitsubishi Motors също може да уволни Гон в рамките на среща на Борда на директорите, насрочена за понеделник. И според Mitsubishi тройният алианс на Гон от Renault, Nissan и Mitsubishi облагодетелства французите, въпреки че през последните години Nissan е допринесъл с около 50% към нетните приходи на Renault, предава още Kyodo. \r\n ", "date": "2018.11.26", "title": "Иде ли развод между \"Нисан\" и \"Рено\"?"}
{"url": "https://www.standartnews.com/sport/barselona-e-1-po-zaplati-v-sporta-379134.html", "text": "Футболният гранд Барселона поведе класацията по най-висока средна годишна заплата. Според Global Sports Salaries Survey при каталунците се плаща средно по 11,8 млн. евро. Проучването е направено сред 349 клуба в 8 вида спорт в 13 държави. Според него всеки един от 23-ата футболисти на Барса взима минимум по 11,8 млн. годишна заплата. На второ място е Реал Мадрид с 9,14 млн. на играч за година. На трето и четвърто място са тимовете от НБА - Оклахома (8,8 млн. евро) и Голдън Стейт - 8,8 млн. евро. Манчестър Юнайтед е десети със 7,3 млн. евро годишно на футболист. Преди него е италианския Ювентус със 7,5 млн. евро и то най-вече заради контракта на звездата им Кристияно Роналдо. В предното изследване Юве бе едва 41-и. Най-добре платената футболна лига е Висшата на  Англия. Там играчите получават средно по 3,3 млн. евро. Ла Лига на Испания е на втора позиция с 2,4 млн. евро средно на футболист, а Серия А е трета с 1,69 млн. евро. Според анализаторите от швейцарската компания Swiss Ramble само за миналия сезон в Барселона са дали за заплати 487 млн. евро, като по този показател са №1 в света. Реал Мадрид е втори с 92 млн. евро по-малко, а трети е Манчестър Юнайтед с 337 млн. евро, а след тях е Манчестър Сити с 296 млн. евро.", "date": "2018.11.26", "title": "Барселона е №1 по заплати в спорта"}
{"url": "https://www.standartnews.com/biznes/prodavat-bezzhichno-zaryadno-za-huawei-mate-20-pro-379177.html", "text": "Иновативното ултрабързо безжично зарядно устройство Huawei Wireless SuperCharge, предназначено за новия флагман на глобалния бранд Mate 20 Pro, вече е достъпно за българските потребители. Аксесоарът, който допринася за още по-голямо удобство в използването на Huawei Mate 20 Pro, вече може да се намери във веригата Технополис, скоро в Техномаркет и след средата на декември и в търговската мрежа на Теленор. Huawei Wireless SuperCharge работи с мощност 15W, съизмерима със стандартното жично зареждане на други производители. Това го прави най-бързото безжично зарядно устройство в света. То може да зарежда безжично Mate 20 Pro, като при използване на този метод батериятата на флагмана с капацитет цели 4200mAh  се зарежда от 0 до 30% в рамките на 30 минути.  Huawei издига технологията за безжично зареждане до качествено ново ниво на потребителско изживяване и с предлагането на “Wireless Reverse Charging”, което позволява изумителният капацитет на батерията на Mate 20 Pro да бъде споделян безжично с други устройства. Това на практика означава, че самият Mate 20 Pro се превръща в безжично зарядно, с което можете да зареждате безжичните си аксесоари или смартфоните на приятелите си, които поддържат безжично зареждане, просто като го допрете до тях. Ултрабързото безжично зареждане е част от цялостния фокус на Huawei към разработване на технологии за по-дълъг живот на батерията и по-бързо и удобно зареждане на свръхмощните съвременни флагмани. Huawei Mate 20 Pro е рекордьор и в жичното зареждане, със зарядно с мощност 40W, близко до това на лаптоп, и сертифицирано за безопасност от TUV. С него батерията за 30 минути се зарежда от 0 до 70%, което е напълно достатъчно за един пълноценен ден на работа и забавление.", "date": "2018.11.26", "title": "Продават безжично зарядно за Huawei Mate 20 Pro"}
{"url": "https://www.standartnews.com/kultura/pochina-rezhisort-bernardo-bertoluchi-379109.html", "text": " Великият Бернардо Бертолучи издъхна на 77 години. Големият италиански режисьор е бил болен от рак, информира BBC. Бертолучи остави трайна следа в на световното кино и повлия на поколения кинорежисьори с нетрадиционните си филми като \"Конформистът\" (1970), \"Последно танго в Париж\" (1972), \"Двадесети век\" (1976),  \"Последният император\" (1987), \"Малкият буда\" (1993), \"Открадната красота\" (1996), \"Мечтатели\" (2003). Последният му филм е \"Аз и ти\" (2012).  Бертолучи е роден на 16 март 1941 г. в Парма в семейството на Нина и Атилио Бертолучи. Баща му е поет и филмов критик, майка му е учителка. Има брат, който също е режисьор и известен драматург. От най-ранна възраст Бертолучи е пленен от киното. Голямо влияние в кариерата му има приятелството му с друг класик на италианското кино - Пиер Паоло Пазолини. Първоначално Бертолучи следва литература в университета \"Ла Сапиенца\" в Рим. Но изоставя образованието си, за да се посвети на киното. За първи път се изявява като асистент-режисьор на Пазолини във филма \"Безделник\" (1961). Куп награди има през годините големият режисьор. През 1987 печели \"Оскар\", през 1988 - \"Златен глобус\", през 1989 - BAFTA. Носител е на \"Златна мечка\" от Берлин 1970 г., както и на \"Златен лъв\" от Венеция (1997, 2007). През 2011 г. Бертолучи получи почетната награда на Филмовия фестивал в Кан, а през 2013 г.  - звезда на  славата в Холивуд. През 2014 г. на 14-ата среща на върха на лауреатите на Нобеловата награда за мир в Рим, Бернардо Бертолучи бе удостоен с наградата на върха на мира за своя принос в областта на правата на човека.                                                                                       Бертолучи има два брака. Първата му съпруга е  актрисата Адриана Асти, с която се развежда. През 1978 г. жени отново - за сценаристката и режисьор Клер Пеплоу.  \r\n  ", "date": "2018.11.26", "title": "Отиде си великият Бертолучи (ОБНОВЕНА И ГАЛЕРИЯ)"}
{"url": "https://www.standartnews.com/kultura/sestra-zhekova-stava-agent-pod-prikritie-379137.html", "text": "Д-р Тони Ковачев /Димитър Захариев/ излиза от „Откраднат живот“, след като претърпява катастрофа. Брат му, д-р Марио Ковачев /Велислав Павлов/, заминава при него, а въпросът е дали д-р Албена Войнова /Теодора Кулева/ ще остане в „Свети Кирил“. Тази седмица сестра Жекова /Мартина Вачкова/ ще стане агент под прикритие. Магда ще отиде на спийд дейтинг, за да създаде нови контакти, но срещата ще я отведе към събеседник с важна информация за бъдещето на „Свети Кирил“. В отделението за химиотерапия Виктория /Теодора Духовникова/ ще стане свидетел на измама, която няма да я остави безразлична. Д-р Дамянова ще ангажира доцент Банков /Юлиан Вергов/ за случая, а съвместните им усилия и компания ще ги направят по-близки от всякога. Кая /Неда Спасова/ ще бъде твърдо решена да сложи край на връзката си с Христо /Владо Карамазов/, за да даде шанс на д-р Карагьозов да се върне при семейството си и да започне от начало. В кабинета на доцент Захариев ще се появи стара пациентка, която има ключова роля в случая със зам. министър Чакъров.", "date": "2018.11.26", "title": "Сестра Жекова става агент под прикритие"}
{"url": "https://www.standartnews.com/kultura/alaminut-izliza-na-stsena-379131.html", "text": "„Аламинут“ е най-популярното скеч шоу в българския ефир. Актьорите привличат публиката най-вече с изпълненията на своите авторски стендъпи. Освен познатите имена от телевизионния екран - Робин Кафалиев, Таня Кожухарова, Атанас Бончев–Наката, на сцената ще излязат и младите им колеги Иван Иванов, Росица Кехайова и Яцек Янков от Театрално-музикален център, танцовата формация на Арт академия “Балкани” и оркестър. Целият екип в реално време пред очите на феновете се превъплъщава в хаотично-динамичен мравуняк, по-известен като „Телевизията“. Всичко това е съпътствано с куп недоразумения, гафове, недомислици и много смях. Още с влизането си в салона зрителите се потапят в типичната атмосфера на „телевизионното студио“. Разбира се, в този постоянен, но организиран хаос, преминаващите през сцената герои са най-разнообразни – от бизнесмени, работници и секретарки, през селяни, мафиоти и министри, до „готвачите от Аламинут“. И всичко това е поднесено с богат коктейл от светлини, музика и танци. Публиката искрено ще се смее както на недомислиците, така и на неадекватните абсурди от собственото ни ежедневие. В този спектакъл ще провокира само чист „български“ смях.", "date": "2018.11.26", "title": "“Аламинут” излиза на сцена"}
{"url": "https://www.standartnews.com/kultura/golyamoto-plyuskane-v-galeriyata-bilo-plateno-379173.html", "text": "Грандиозен скандал предизвика пошлия банкет в Националната художествена галерия. \"Голямото плюскане\", както бе наречен пърформансът на художничката Ода Жон, предизвика възмущението на председателя на комисията по култура в НС Вежди Рашидов и на културни дейци. Трети ден артсредите у нас коментират двете дълги маси, върху които се бе изтегнала огромна самодива от суджуци, филета и всякакви мезета, а главата й бе направена от зелки и питки. В цял свят държавният музей е съкровищница, в които се съхранява  изкуство, у нас се оказа място за плюскане! Това не мога да го приема, заяви Рашидов пред Епицентър.бг. И избухна: \"В кой музей по света плюскат по масите? Да не би да са по-прости в Лувъра или в Третяковската галерия?\". \"Аз ремонтирах двореца, върнах блясъка му, докарах Пти Пале, Роден, докарах световното изкуство, а те лапат в залата! Представете си някой да плюска под погледа на Мона Лиза?\", каза още Вежди Рашидов. И попита: \"И каква е тази велика художничка, за да се прави всичко това в нейна чест? В кои среди е известна? Какво е направила за имиджа на България?\" \"Наредих директорът на Националната галерия Яра Бубнова да даде брифинг за всички, които желаят да чуят за какво иде реч и да обясни и да отговори на всички въпроси от какъвто и характер да са”, заяви пред агенция ПИК министърът на културата Боил Банов, който е в Брюксел. „Взимам всички мерки, които са необходими и съм толкова наясно със случая и съм толкова наясно откъде тръгва...”, енигматично завърши министърът. Отрупаната маса от изложбата на Ода Жон, която се появи на кадри в интернет и предизвика скандал, е пърформанс, който още веднъж подчерта посланието на авторката, каза на нарочния брифинг шефката на Националната галерия Яра Бубнова. Тя обясни пред медиите, че името на арт акцията неслучайно е „Натрюморт вечеря“ и че то разкрива целта на експозицията „Сърцевина“ с живописни платна на Ода Жон  – да се дебатира консуматорското отношение на обществата към живота и най-вече към жената като обект на потребление. Михаела Дановска, чиито екзотичен псевдоним е измислен от вече покойния й съпруг, прочутия германски художник Йорг Имендорф, е искала да стъписа 100-те си гости, поканени от нея по точен списък. Всеки от тях е получил покана с пламтящо червено сърце, изрисувано от Ода и отпечатана в най-старата печатница в Париж. Договорът за гастрола на Дановска в Двореца е подписан от Слава Иванова, предишната директорка на Националната галерия.  „Авторката сама предложи всичко това да се случи тук. Тя ни изпрати великолепни каталози с нейни платна,  както и детайлите за целия проект, финансиран изцяло от нея“, уточни Бубнова.  Върху двете маси е имало гипсови тела, направени от Дановска, върху които са били струпани плодовете, зеленчуците и колбасите, символизиращи месото върху плътта. Художничката е вегетарианка, както и повечето й гости, дошли от Париж и Брюксел само за събитието. „Всичко беше подчинено на идеята за болезненото съществуване на жената, която е „изяждана“, коментира още Бубнова. На първи декември в галерията ще бъде излъчен филм, посветен на Ода Жон.  Изложбата включва над 50 произведения на художничката, която от 20 години живее между Германия и Франция – живопис, скулптура и акварел. Тя е събрана от музеи и частни колекции със съдействието на водещата парижка галерия \"Тамплон\".", "date": "2018.11.26", "title": "Голямото плюскане в Галерията било платено"}
{"url": "https://www.standartnews.com/kultura/oda-zhon-mezhdu-izkustvoto-i-skandala-379179.html", "text": "Михаела Дановска „работи“ на ръба между приемането и отвращението, категорични са експерти, които коментират възмущението от „Натюрморта-вечеря“ от проекта на Ода Жон в Националната галерия. Но тя не е нарушила протокола, защото така нареченото „голямо плюскане“ се е случило в зала, по чиито стени има само огледала, но не и живописни шедьоври. Поканени около трапезата разказват,  че и по пътя към нея не са минали през пространства, които биха могли да бъдат осквернени от отрупаните блюда за 100-те човека,  свързани със съвременното изкуство. Коя е Михаела Дановска? Още като дете попада в обсега на популярността, след като изгрява върху  календарче на авиокомпания \"Балкан\", където баща й работи като графичен дизайнер.  Завършва Художествената гимназия в София, а на 18 влиза в класа на професор Йорг Имендорф в световноизвестната академия в Дюселдорф. Именно той я нарича Ода Жон - ода е  съкровище на старонемски, а жон – жълто на френски. Имендорф е ученик на легендарния Йозеф Бойс и любим автор на някогашния федерален канцлер Герхард Шрьодер. Професорът става съпруг на Ода и баща на дъщеря им Ида. След смъртта му преди 11 години семейството напуска Германия и се установява в Париж. През 2012 година Ода Жон получава голямата награда за живопис на фондация \"Пиер Карден\". Нейни творби са в международни музеи и лични колекции. Доста от работите, включени в изложбата в Двореца, са притежание на най-големите й почитатели – колекционери от Франция и Германия, някои от които гостуваха в София за скандалната вечеря.    „Стилът й напомня за сюрреалистите и немския експресионизъм. Но същевременно с това е изпълнен както с лирика и романтика, прелест и уют, така и с  еротика, агресия, сарказъм“, пишат критици за нарисуваните от Ода Жон вплетени в болезнена симбиоза тела и хибридни същества. Публиката у нас ще види и пътуващата скулптура \"Прегръдката\", вдъхновена от „Пиета“ на Микеланджело. Ода Жон първо я е направила от стотици килограми глина, за да бъде излята след това от бронз - светло патинирана композиция от две тела, оплетени в осмица: знакът на вечността и безкрайното. Операторът Емил Христов е снимал отблизо процеса. „Прегръдката“ трябва да бъде представена на пет специално подбрани места из България – между небето и земята. През септември е била във Варвара,  скоро ще се появи в парка на двореца „Врана“.", "date": "2018.11.26", "title": "Ода Жон – между изкуството и скандала"}
{"url": "https://www.standartnews.com/mneniya-komentar/azovsko-more-noviyat-front-mezhdu-rusiya-i-ukrayna-379161.html", "text": "Всички погледи са насочени към Азовско море. Обградено от Русия, окупиран Крим и Украйна, то скоро може да се превърне в нова фронтова линия на продължаващата война в Източна Украйна. Тук се намират ключовите пристанища на Донбас - Мариупол и Бердянск. Мариупол вече се сдоби с печална слава, след като проруски сепаратисти го превзеха с тежка битка през 2014 г., преди да го загубят отново. Оттогава градът се превърна в символ на украинската съпротива. Сега обаче Русия милитаризира все по-активно Азовско море с поредица от ходове, които може да имат последици не само за търговията и доставките до Украйна по море, но и за цялата военна кампания в източните територии. ООН може да се види принудена да вземе спешни мерки, за да стабилизира региона. Русия започна да се налага силово в Азовско море през 2015 г., когато започна строителството на дълго планирания мост над Керченския проток. Мостът се простира от Русия до територията на Източен Крим, анексирана суверенна част от Украйна. Целта на съоръжението беше да помогне за доставките на още повече оръжия, войници и оборудване към полуострова. Русия проектира моста по такъв начин, че да ограничи движението на корабите между севера и юга, т.е. от и до Мариупол и Бердянск. Керченският мост е висок само 33 метра, което практически не позволява преминаването на по-големи кораби при пълно натоварване. Самият проток е тесен, още преди строителството на моста корабите често трябваше да се изчакват, за да могат да пресекат. Ситуацията започна да се променя бързо през лятото и ранната есен. През май руски плавателни съдове в Азовско море започнаха да спират и да забавят трафика както на украински кораби, така и на плаващите под знаме на трета страна. Всичко това доведе до заплаха от допълнителни огромни разходи за транспорта до украинските пристанища. На 17 септември Украйна реши да се оттегли от Договора за приятелство, сътрудничество и партньорство, подписано с Русия през 1997 г. В него се съдържаше ангажиментът на двете страни да уважават териториалната си цялост и неприкосновеността на границите си - принцип, който Русия вече наруши през 2013-2014. В края на август Украйна обяви, че ще прехвърли допълнителни части за военноморските си сили и крайбрежната артилерия към региона на Азовско море. Досега Киев мобилизира за тази цел общо 270 служители на специалните части. Говори се и за възможността да се създаде нова украинска военноморска база в региона. На 23 септември Украйна хвана Русия неподготвена, като прекара два бойни кораба (буксир и кораб за спасително-издирвателни операции) през Керченския проток в Азовско море, които стигнаха до Мариупол. Статутът на морето е обект на няколко споразумения и текущи правни спорове. През 2003 г. Украйна и Русия решиха да третират Азовско море като \"исторически вътрешни води\", принадлежащи поравно и на двете страни, като го оставиха без демаркационни линии. Сега някои украински националисти призовават Петро Порошенко да отмени споразумението и да поиска владение върху териториалните води в отстояние на 12 морски мили от брега (22,2 км). Това обаче може да доведе до признаване на правото на Русия на контрол на по-голямата част от Азовско море и да остави Украйна без достъп през Керченския проток, тъй като няма как да наложи властта си върху териториалните води на Крим. Украйна внесе и жалба срещу Русия по Конвенцията на ООН по морското право, в която твърди, че руските кораби пречат на страната да упражнява правата си на крайбрежна държава в морските зони, принадлежащи на Крим в Черно и Азовско море и Керченския проток. Споразумението от 2003 г. не създава общ режим за проверка и не гарантира защита на правата на конкретните страни. Корабите, които пътуват между руските пристанища или до Ростов на Дон, например не биват спирани. Времевите забавяния при морските превози са свързани със значителни финансови разходи. Турските плавателни съдове страдат най-сериозно от кризата, но и българските, и румънските екипажи, както и други кораби под флаг на страни от ЕС, също се сблъскват с продължителни и скъпи извънпланови спирания. Целта на Русия е да отблъсне международния бизнес от региона в дългосрочен план. Но зад всичко това има и политически мотиви. Петро Порошенко ще се опита да спечели нов президентски мандат в Украйна през март 2019 г., а платформата му залага на силна политика в областта на националната сигурност. Затова Киев заема толкова твърда позиция по отношение на контрола върху Азовско море. Евентуалната повторна загуба на Мариупол ще бъде тежък удар за украинците, и то - в момент, в който опозиционните кандидати-популисти и проруските медии лансират послания за \"мир и компромис\" преди изборната 2019 г. (през есента ще се проведат и избори за парламент в Украйна). Какво ще се случи занапред в Азовско море, зависи от това какво ще се случи в самата Украйна. Мариупол е ключово пристанище за запазване на вноса и износа, които обслужват тежката индустрия от двете страни на фронтовата линия в Донбас. Ако се стигне до блокиране на тази връзка, икономиката ще пострада сериозно. Мариупол може да се окаже обречен заради руските операции. Русия дислоцира няколко кораба от Каспийско към Азовско море (през реките Волга и Дон), включително корветите \"Град Свияжск\" и \"Великий Устюг\". Военните заплахи не са малко. Руските кораби биха могли да обстрелват украинските брегови позиции от морето. Могат да използват крилатите ракети \"Калибър\", за да поразяват цели почти в цяла Украйна. По суша или по въздух руската армия ще може да внедри войски зад или в близост до настоящата фронтова линия. Възможно е и Русия да гледа на тази нова операция като на \"репетиция\" за блокирането на други украински пристанища на запад от Крим. По-голямата част от износа на Украйна преминава по море, затова евентуалната руска ескалация може да нанесе тежки щети на икономиката. Най-драматичният сценарий би билo провеждането на операция, която ще заобиколи украинската армия в Донбас с атака в гръб от западната страна. Част от украинските войски в района са мобилни, но в по-голямата си част те напомнят дефанзивните позиции по западния фронт по време на Първата световна война. Руската военноморска заплаха ще принуди украинските сили да се диверсифицират и да бъдат по-внимателни в използването на човешки и други ресурси по фронта. Не на последно място, Русия използва азовската операция за натиск срещу Украйна с цел разхлабване на блокадата на Крим. Цялостният ефект води до загуба на надеждите и преумора от войната, която продължава вече над 4 години. Дипломатическите протести от страна на Запада все още са твърде скромни въпреки икономическите ефекти, сериозния характер и стратегическото намерение зад операцията на Русия. Ситуацията може да бъде успокоена при евентуално бързо изпращане на морска мисия на ООН за мироопазване в региона, за да не се пречи повече на морския трафик и да не се допуска допълнителна ескалация на напрежението. Задачите на тази мисия трябва да включват и право на наблюдение, ескортиране на украински и други плавателни съдове, право на прихващане и инспектиране на корабите и организиране на срещи за разрешаване на конкретни спорове. Мисията може да се ръководи от неутрална трета страна с морски способности, например Индия. За да се случи подобна мисия, трябва да има покана както от Украйна, така и от Русия. Русия може да приложи правото си на вето в Съвета за сигурност в ООН, но истината е, че Москва има дългосрочен интерес от ограничаване на напрежението с оглед на скъпоструващата инфраструктура, която строи в региона на Черно море. Турция също има ключова роля за преминаването на кораби през Босфора. Дебатът за мироопазваща мисия по суша в Донбас в момента са блокирали. Но евентуална морска операция би могла да помогне за рестартиране на разговорите и за връщане на ООН на масата за преговори. (Превод на webcafe.bg)", "date": "2018.11.26", "title": "Азовско море - новият фронт между Русия и Украйна"}
{"url": "https://www.standartnews.com/svyat/spryakha-s-gaz-i-gumeni-kurshumi-migranti-na-us-granitsata-379168.html", "text": "Четиридесет и двама мигранти бяха арестувани след като влязоха в схватка с американски граничари при опита са да минат границата между САЩ и Мексико, предаде Франс прес. За усмиряването на тълпата латиноамериканци са използвани сълзотворен газ  игумени куршуми.  \"42 души пресякоха границата и бяха арестувани. И, за да сме честни, много лица успяха да пресекат границата (без да бъдат арестувани)\", заяви пред Си Ен Ен Родни Скот, представител на граничната полиция. Той добави, че в момента по границата се разполагат нови заграждения, но засега работата не е приключила. Повечето арестувани са пълнолетни мъже. Те са били сред около 500-те опитали се да пресекат границата в Тихуана, преди да бъдат спрени от американските сили за сигурност със сълзотворен газ и гумени куршуми. \"Те нападнаха нашите сътрудници, които успяха да спрат нападателите и да ги принудят да отстъпят, използвайки методи за борба с безредиците\", добави Скот.  Вчера границата между Сан Диего и Тихуана остана затворена в продължение на няколко часа след опита на идващите от държави от Централна Америка мигранти да достигнат територията на САЩ. Това е най-натоварената сухопътна граница в Западното полукълбо, отбелязва Ройтерс. Американският президент Доналд Тръмп призова мексиканските власти да върнат мигрантите в родните им страни. \"Мексико трябва да върне развяващите знамена мигранти, много от които са хладнокръвни престъпници, обратно в страните им. Изпратете ги със самолет, с автобус, по какъвто искате начин, но те НЯМА да влязат в САЩ. Ще затворим границата за постоянно, ако се налага. Конгрес, финансирай СТЕНАТА!\", заяви Тръмп в Туитър. Стотици членове на кервана от мигранти, включително жени и деца, участваха вчера в мирен протест, скандирайки \"Ние не сме престъпници! Ние сме старателни работници\". След като приближиха границата със САЩ, те бяха спрени от мексиканските власти, които им казаха да изчакат разрешение.", "date": "2018.11.26", "title": "Спряха с газ и гумени куршуми мигранти на US границата"}
{"url": "https://www.standartnews.com/svyat/sauditska-arabiya-schupi-rekord-za-dobiv-na-neft-379174.html", "text": "Саудитска Арабия е увеличила производството си на петрол до абсолютни рекордни нива през ноември. Това съобщава източник от индустрията, след като американският президент Доналд Тръмп засили натиска си върху кралството в опит да откаже ОПЕК от намерението да въведе свиване на добива на срещата си следващата седмица, пише investor.bg. Според източника, саудитското производство на суров петрол е достигнало 11,1-11,3 млн. барела дневно през ноември, въпреки че няма да е ясно какви са средните стойности преди края на месеца. Съобщаваните нива са повече с 0,5 млн. барела дневно – 0,5% от световното търсене, спрямо октомври. Ръстът е и с над 1 млн. барела дневно повече от началото на 2018 г., когато Рияд, съвместно с другите държави от Организацията на страните производителки на петрол, съкрати добива. Саудитска Арабия се съгласи да увеличи доставките през юни в отговор на призивите от страни като САЩ и Индия за охлаждане на цените на петрола и справяне със създалия се недостиг на пазара след въвеждането на американските санкции срещу Иран. Мярката обаче не доведе до търсения ефект, след като се оказа, че ограниченията на Вашингтон са по-снизходителни от очакваното. Това на свой ред предизвика опасения за пренасищане на пазара, довеждайки цените до спад под 60 долара за барел в петък. Източници от петролната индустрия в Саудитска Арабия посочват, че желанието на страната е цените да останат над 70 долара за барел. Саудитският министър на петрола Халид ал Фалих заяви по-рано този месец, че световните доставки на „черно злато“ могат да превишат търсенето с над 1 млн. барела дневно през следващата година, налагайки на ОПЕК да предприеме мерки. Фалих посочи също, че държавната петролна компания Saudi Aramco ще изнесе с 0,5 млн. барела дневно по-малко суров петрол през декември спрямо ноември заради намалено търсене. Картелът се очаква да договори намаляване на производството по време на срещата си следващата седмица, въпреки че Доналд Тръмп отново призова страните да се въздържат от съкращения. В неделя американският президент си приписа заслугите за намаляването на цената на петрола и сравни ефекта й с този от големите данъчни облекчения в САЩ от края на миналата година. „Страхотно е, че цените на петрола падат (благодаря ви, президент Т.)“, написа държавният глава в Twitter, имайки предвид себе си. \r\n ", "date": "2018.11.26", "title": "Саудитска Арабия счупи рекорд за добив на нефт"}
{"url": "https://www.standartnews.com/svyat/novite-50-paunda-mozhe-da-sa-s-lika-na-khoking-379183.html", "text": "Известният британски физик Стивън Хокинг попадна в списъка на учените, чиито изображения могат да се появят върху новата банкнота от 50 паунда, предаде ТАСС, позовавайки се на Би Би Си. Ученият, който страдаще от амиотрофична латерална склероза, почина през март тази година. Компютърът, инсталиран в инвалидната му количка, му позволяваше освен да говори, да пише статии, други текстове, да ползва интернет и електронна поща. Най-значимите му трудове бяха в сферата на космологията, квантовата гравитация и теорията на струните. Хокинг  отдели много време и в изучаването на черните дупки. Той бе автор на теорията за \"изпаряването\" на черните дупки за сметка на радиацията - това явление получи названието \"Лъчението на Хокинг\". Той е единственият герой в \"Стар Трек: Следващото поколение\", който играе сам себе си. В списъка на претендентите за увековечаване върху новата банкнота попадна също математичката и писателка Ада Лъвлейс, създателят на първия телефон Александър Бел и микробиологът, открил пеницилина, Александър Флеминг.", "date": "2018.11.26", "title": "Новите 50 паунда може да са с лика на Хокинг"}
{"url": "https://www.standartnews.com/regionalni/vdigat-pametnik-na-levski-i-v-kameno-379164.html", "text": "Благотворителна кампания за набиране на средства за изграждане на паметник на Васил Левски организира община Камено. Решението за поставянето на бюст на Апостола на свободата беше взето на заседание на общинския съвет , проведено на 26 юли тази година, припомнят общинарите. \r\n Желаещите да се включат в благотворителната кампания могат да го направят чрез сметката: FINVBGSF Първа инвестиционна банка АД офис Камено IBAN BG 28 FINV 915084 KA 226298 КОД ЗА ВИД ПЛАЩАНЕ 44 51 00 Основание – дарение за изграждане на паметник на Васил Левски. \r\n ", "date": "2018.11.26", "title": "Вдигат  паметник на Левски и в Камено"}
{"url": "https://www.standartnews.com/svyat/poroshenko-vvede-voenno-polozhenie-v-ukrayna-379146.html", "text": "Президентът на Украйна Петро Порошенко подписа указ за въвеждане на военно положение в страната, съобщи РИА Новости. Извънредната ситуация ще бъде в сила от 26 ноември до 26 януари 2019 г. На Генералния щаб на украинската армия е възложено да организира частична мобилизация.  На службите за сигурност пък е наредено да затегнат контраразузнавателния, антитерористичния и антидивернионния режими, а също така да се усили информационната сигурност.  Военното положение е заради морския сблъсък между руски и украински кораби до Керченския проток. Извънредният режим ще влезе в сила след одобрение от Върховната Рада, която се събира днес. Военното положение обаче дава почти неограничена власт на президента, коментира РИА Новости. Той може да забранява политически партии, да разрешава отнемане на имущество от граждани и да замени гражданските власти с военна администрация.  Според опоненти на Порошенко така той се опитва да си подсигури победата на президентските избори през март догодина.  Междувременно Европейската комисия призова Русия да освободи трите украински кораба, които бяха задържани от руската брегова охрана.", "date": "2018.11.26", "title": "Порошенко въведе военно положение в Украйна"}
{"url": "https://www.standartnews.com/biznes/notariusi-finalizirayte-sdelkite-za-zemya-predi-koleda-379122.html", "text": "Собствениците на земи, които са подготвили парцелите си за продажба, трябва да побързат с приключване на сделките в следващите няколко дни, съветват нотариуси. Заради събирането на много почивни дни около коледните и новогодишните празници, те ще спрат изповядване на сделките още към средата на декември. Ако продажбата не мине до края на годината, собствениците на земи ще трябва да вадят нови документи, казаха от канторите. Данъчната оценка на имота, например, важи само за календарната година, в която е заверена. Тя се изкарва от служба „Местни данъци и такси“ в съответната община.  \r\nОт друга страна първите месеци на годината са традиционно слаби и сделките със земеделски земи намаляват драстично, което се отразява на цената. Според анализатори, през зимните месеци земята се търгува на доста по-ниски стойности от средните за пазара. Това потвърдиха и от българската компания за професионално управление на поземлени имоти „Агрион“. Според тях последните дни на декември са добър период за сключване на сделки. Според обобщените данни на брокерите на недвижими имоти, към момента за продажба са обявени около 870 хил. дка земя в цялата страна. Броят на собствениците, които искат да сключат сделка за притежаваната от тях земя, надхвърля 58 хил. души.  \r\nНай-честата причина за продажба на земеделски имоти продължава да е необходимостта от свежи пари за посрещане на непредвидени плащания. Това става ясно от последното проучване на компанията за управление на поземлени активи „Агрион“. Настъпването на коледните и новогодишни празници е свързано с доста повече разходи от обикновено и продажбата на имот е вариант за собствениците да покрият разходите си. Голяма част от продавачите използват средствата от продажбата за покупка на друг имот, за лечение или други спешни нужди. Собствениците прибягват до продажба на земи като алтернатива на тегленето на кредити, тъй като процедурата е доста по-опростена и бърза, сочат проучванията на „Агрион“. \r\nСъществен е и делът на притежателите, които са решили да продават, тъй като не обработват парцелите си. По-голямата част от тях нямат възможност самостоятелно да се грижат за земите си или не се интересуват от земеделие и нивите им пустеят.  \r\nАнализът на „Агрион“  показва, че най-важните фактори за избора на купувач са сигурността на сделката и бързото й реализиране. Повечето собственици на земя предпочитат потенциалният купувач да е българска компания, която е доказала във времето, че е добър стопанин и партньор и се грижи за земите, които управлява. Над 75% от продавачите посочват именно „Агрион“ като предпочитан партньор при сделка. Компанията държи водеща позиция сред фирмите, чиито услуги собствениците на земя и продаващите биха ползвали. Тя е най-разпознаваемият бранд в земеделския бранш. Желаещите да продадат земята си могат да го направят в някой от 20-те офиса на „Агрион“. На разположение е и онлайн заявка за безплатна оценка или продажба на адрес http://agrion.bg/bg/request/sell/. \r\nПроучването показва още, че над 53% от притежателите на земя разпознават името „Агрион“ и все повече хора са посетили офис на компанията в опит да сключат сделка. Според доклада, сериозно предимство на компанията е, че предлага безплатна оценка на имота. От ноември компанията започна и безплатни правни консултации. Заради силния интерес инициативата „Ден на безплатните консултации“ ще се провежда всеки месец  в някой от регионалните офиси на „Агрион“, съобщиха от дружеството. Компанията започна и разработването на специална секция на сайта си, където всеки, който има казус със земята си, ще може да пусне запитване до висококвалифицирания екип от юристи, специализирали в поземлени отношения. От земеделското дружество се ангажират да разгледат казуса и да върнат отговор в най-кратки срокове.  \r\n ", "date": "2018.11.26", "title": "Нотариуси: Финализирайте сделките за земя преди Коледа"}
{"url": "https://www.standartnews.com/biznes/20-ot-blgarite-ne-mogat-da-si-kupyat-kola-379145.html", "text": "20,6% от българите нямат възможност да си купят кола, показват данните на европейската статистическа служба Евростат за 2017 г. Според тях по-зле от нас сред страните от ЕС са само румънците - в северната ни съседка 29,8 на сто от хората не могат да отделят пари за личен автомобил.   Средното ниво за всички страни членки от ЕС е 7%. Година по-рано положението у нас и в Румъния обаче е било още по-тежко - автомобилът е бил лукс, който не могат да си позволят  \r\n22% от българите и 32,9 на сто от румънците. Най-малък е делът на хората, които нямат пари да притежават лека кола в кипър и Малта - 1,7 на сто от хората в двете държави.  След тях се нареждат Люксембург /2,2%/, Италия /2,7 на сто/ и Франция /2,7%/. На опашката след Румъния и България са гражданите на Унгария \r\n/20,1%/, Латвия /18,1 на сто/ и Словакия /11%/. \r\n ", "date": "2018.11.26", "title": "20% от българите не могат да си купят кола"}
{"url": "https://www.standartnews.com/biznes/10-km-previshena-skorost-10-po-skpa-grazhdanska-379130.html", "text": "Превишаване на скоростта с над 10 км/ч ще се таксува с една малус точка и ще докарва с 10% по-скъпа \"Гражданска отговорност\" през следващата година. Това стана ясно по време на пресконференция на Комисията за финансов надзор, на която бе разяснена системата \"Бонус-малус\".  Списъкът на всички нарушения, които ще влияят върху цената на застраховката, може да се види в проекта за наредба, публикувана на сайта на КФН за обществено обсъждане. Малус точките ще се събират за година. Така при пет минимални превишения на скоростта, например, полицата ще е с 50% по-скъпа. Според сметките на КФН, направени на база на статистически данни за нарушенията в периода 2014-2017 година, се очаква 18% от шофьорите, или 300 000 души, да влязат в графата \"малус\" и да плащат повече.  Най-скъпа ще е \"Гражданската отговорност\" за тези, които са причинили тежки катастрофи с човешки жертви. Според КФН, това ще засегне около 0.6% от шофьорите в страната. Дребните нарушения обаче няма да се таксуват като малус точки. Каране в автобусната лента в големите градове, неправилно паркиране или шофиране без фарове няма да водят до поскъпване на \"Гражданска отговорност\", обясни заместник-председателят на КФН Владимир Савов, който е ръководител на управление \"Застрахователен надзор\". Идеята е застраховката да поскъпва за нарушения, който най-често са причина за катастрофи. Списъкът на провиненията е избран след анализ на статистиката, като ще се взимат предвид само влезли в сила наказателни постановления. От КФН са на мнение, че около 80% от водачите, или около 2 млн. души, ще ползват бонус след влизането на системата в сила. 44 на сто пък ще намалят застрахователната си с 25%. Това обаче ще стане не от първата година, а след 7 г. шофиране без нарушения.  Собствениците на автомобили могат да получат първи бонус 1 г. след като системата влезе в сила. Той ще е 10% от цената на полицата. С толкова може да се намали стойността на полицата и през втората година. През следващите години намалението ще е с 3-4 %. Така, за 7 г. без нарушения, собственикът ще може да получи пълният бонус от 25% по-ниска цена. Изчистването на натрупаните малуси пък ще започне след една година шофиране без нарушения. Така най-големите джигити на пътя, който плащат с 400% по-скъпа \"Гражданска отговорност\", ще се върнат на базовото ниво след 12 г. примерно шофиране, а максимален бонус ще могат да ползват след 19 години без нарушения.  Ако обаче с автомобила, за който се сключва \"Гражданска отговорност\", са извършени тежки нарушения, шофьорът ще плаща по-скъпа \"Гражданска отговорност\", дори да е изряден. И ще са нужни години, за да бъдат изчистени натрупаните малуси. Това е и най-спорният текст в наредбата - утежненията върху застраховката да са не върху водача, а върху колата.  От КФН признават, че някои автомобили ще станат труднопродаваеми, ако са в най-високия малус-клас, защото \"Гражданска отговорност\" за тях ще е около 1200 лева. Но така ще бъде защитен общественият интерес и се очаква произшествията по пътищата на България да намалеят между 10 и 30%, каквато е европейската статистика. На въпрос на Dir.bg за поскъпването почти със 100% на задължителната полица от средата на годината досега, от КФН коментираха, че това е в резултат от \"икономически фактори и необходимостта за гарантиране стабилността на застрахователния пазар\". Според тях, поскъпването няма нищо общо със системата \"Бонус-малус\". Експертите посочиха, че и сега застрахователите прилагат частично системата и ако не сменяме компанията, получаваме по-ниска цена на \"Гражданска отговорност\" при безаварийно каране и по-висока - при нарушения на пътя и изплатени щети. \r\n  \r\nОт регулатора не пожелаха да се ангажират със срок, в който системата ще заработи. На 3 декември в НДК ще е последното обществено обсъждане на предложения вариант за Наредба. След това до края на годината е възможно КФН да приеме текста с направените при обсъжданията предложения. Но влизането на системата в действие ще стане след като се направят още куп технически промени. Наредбата е изготвена от консултанта \"Ърнст&Янг\", като МВР, министерството на транспорта и Комисията за финансов надзор са избирали между предложени им 11 различни варианта. \r\n ", "date": "2018.11.26", "title": "10 км превишена скорост - 10% по-скъпа \"Гражданска\""}
{"url": "https://www.standartnews.com/biznes/zhelyazkov-obszhda-s-prevozvachi-paket-mobilnost-379079.html", "text": "Развитието на преговорите по така наречения пакет \"Мобилност” ще обсъди транспортният министър Росен Желязков на среща с представители на международните автомобилни превозвачи и български депутати в Европейския парламент. Зад пакет \"Мобилност\" застават големите страни като Франция, Германия, Австрия и Италия. Той предвижда шофьорите на товарни камиони от източноевропейските страни да получават командировъчни като тези в западноевропейските, а задължителната 45-часова почивка на седмица да прекарват в хотел. Не само българските международни превозвачи, а и колегите им от други страни на Източна Европа, като Полша, Чехия, Унгария и Прибалтийските републики, смятат, че тези мерки ще убият бизнеса.", "date": "2018.11.26", "title": "Желязков обсъжда с превозвачи пакет \"Мобилност\""}
{"url": "https://www.standartnews.com/mneniya-komentar/kurazht-da-investirame-ni-napravi-lideri-na-pazara-379147.html", "text": "\r\n- Логичен въпрос, въпреки че Пловдив вече, определено може да се каже, е велосипедната столица на България, тъй като тук работят два големи завода - ние и \"Лидер\". \r\nИсторията на \"Макском\" вече е разказвана от собственика Максим Митков. През 1992 г. той е засегнат от промените у нас, когато като млад специалист в Домостроителния комбинат е съкратен и остава на улицата с жена и дете. Започва внос на детски колички от Турция. Това е и първата дейност на основаната през 1996 г. компания \"Макском\" - чисто търговска: внос на колички и бебешки продукти. И към момента една от компаниите ни - \"Чиполино\", се занимава с тази дейност, но през 2006 г. беше обособена в отделна компания, част от холдинга MAXEUROPE. \r\nПрез годините, покрай детските колички, се появяват и много запитвания за велосипедчета - и компанията започва внос на малки велосипеди. Децата обаче растат и родителите им започват да питат за по-големи и по-големи велосипеди и възниква въпросът защо те трябва да се внасят, при положение, че са натоварени с мита от 22%, след като могат да се произвеждат тук срещу 8.7% мито за частите. Така се заформя малка манифактурка, която започва да сглобява велосипеди, които пристигат на части основно от Турция и Китай. Впоследствие нашите специалисти започват сами да правят дизайна, да разработват наши спесификации, да се доставят компоненти от различни доставчици, да работим за по-популярни брандове, за да стигнем до сегашната ситуация. \r\nВсъщност трябва веднага да кажа, че голяма роля за този бум на велосипедопроизводството в Европа и в частност - в България, играе фактът, че този бранш е защитен от специална антидъмпингова мярка от Европейската комисия. Благодарение на тази мярка вносът на велосипеди, например от Китай, се облага с мито 22% плюс антидъмпингово мито от 49.5%. Именно тази мярка позволява на производителите на велосипеди да съществуват в ЕС и България. \r\n- По данни на Международната асоциация на велосипедопроизводителите България е на 5-о място в ЕС по производство на велосипеди, като по потребление сме на 28-о място. Годишно у нас се произвеждат близо 1 милион велосипеди, а потреблението ни е малко под 100 хиляди, така че всичко останало е за износ. \r\n- Започнах през 2001 г. като счетоводител. Тогава \"Макском\" имаше много по-различен облик, бяхме на друга работна площадка, под наем. Бяхме около 50 човека заедно със сезонните работници, производствения персонал и администрацията. Сега сме около 700 човека, работим в собствена база, така че доста път сме извървели през всичките тези години. \r\n- Зависи какво визирате под понятието \"модели\". Ако говорим за различни спесификации - около 4000 годишно. Това означава, че ако сменим кормилото с друго или зъбния блок с друг - това е нова спесификация. Ако говорим за типове велосипеди - произвеждаме абсолютно всички категории - детски, юношески, градски, маунтин байк, даунхил байк, а вече и електрически. Произвеждаме собствени брандове - Shockblaze и Sprint, но работим и за чужди брандове и с тяхното лого, като Bianchi, Gazelle и др. Основният ни експорт е за Германия, но изнасяме и за Холандия, Дания и др. страни. \r\nПринципно всички части се внасят, единствено велосипедната джанта се произвежда от нас, тук извършваме и боядисването, а останалото е асемблиране. За някои велосипеди разработваме спесификации, но абсолютно всички компоненти ги закупуваме и внасяме. Около 80% от себестойността на крайното изделие е материалната част, която предварително трябва да бъде финансирана. \r\n- Да, на практика реинвестираме почти цялата печалба. Работим, разбира се, и с банкови кредити, тъй като на практика нашият бизнес до голяма степен е сезонен. В един период от годината ние по-интензивно разплащаме - от октомври до декември - януари. Приходната част започва от февруари - март, като обикновено през април, май и юни акумулираме приходи, но през есента и зимата - интензивно разходваме. \r\nПрез годините сме работили с доста банки. Не мога обаче да скрия, че през 2006 г., когато трябваше да реализираме най-голямата си инвестиция в разширението на компанията, редица банки се засуетиха дали да подкрепят финансово този наш голям проект. Именно поради това не мога да не си спомня с огромна благодарност, че именно в този важен момент Банка Пиреос застана зад нас. Практически ние работехме с Банка Пиреос и преди това, може би от 2002-2003 г., вече не си спомням точно, но именно нейната безрезервна финансовата подкрепа за нашето разширение се оказа и най-голямата и важна помощ в цялата ни история. \r\n- Защото в онези години наистина си беше чиста лудост някой да финансира фабрика за велосипеди. Казвам го като финансист. Още повече, че тогава България все още не беше член на ЕС. Да не говорим, че такава голяма фабрика за велосипеди не беше строена през последните 10 години (б.а. - преди 2006 г.) в цяла Европа, така че най-вероятно нашата инвестиция им е изглеждала като авантюра. Още повече, че антидъмпинговата мярка се издава за 3 до 5 години и ако в даден момент тя отпадне - това означава край на този бизнес в ЕС. Така че кредитирането на нашето разширение беше едно предизвикателство и аз съм много щастлив, че Банка Пиреос ни оцени по достойнство и ни подкрепи в пълния размер на инвестицията. \r\n- Първоначалната инвестиция беше 6.5 млн. евро. Единствено Банка Пиреос ни разреши този лимит, всички останали банки, които сондирахме, ни даваха по-ограничен кредит. Освен това Банка Пиреос беше и единствената, която се съгласи да ни даде по-дълъг период за изплащане на инвестицията - над 7 години, и то с гратисен период. С този кредит беше построена основната част от фабриката - 28 000 кв. м застроена площ. Така че това беше за нас огромна подкрепа, особено в онзи тежък период, когато това беше огромна сума за нас самите. \r\nМалко по-късно, през 2013 г., разширихме завода с 11 000 кв. м нови складови площи, като понастоящем разгънатата застроена площ на предприятието е около 42 000 кв. м. Днес, благодарение на разширеното производство, се чувстваме финансово далеч по-спокойни. \r\n- По същия начин. Днес в \"Макском\" работят около 700 души, но през 2012 г. бяхме стигнали и до около 1100 човека. Впоследствие първо портфолиото на велосипедите ни се промени и вече нямахме потребност от толкова много хора, за да стигнем до днешната ситуация, в която просто хората ги няма - сами виждате какви огромни индустриални зони се построиха край Пловдив, така че всички фирми тук се конкурираме за едни и същи кадри. Не е тайна и че много специалисти емигрират в чужбина. \r\nЗасега се справяме с кадрите, проблемът е, че нищо не се задава на хоризонта като попълнение. \r\n- Тази година беше много благоприятна за нас. Започнахме интензивно производство на електрически велосипеди, нещо, в което през последните 1-2 години изоставахме на пазара. Надяваме се да приключим годината с над 30 000 електрически велосипеда, което е едно доста сериозно постижение за пилотна година. \r\n- Да, от началото на годината сме продали в България едва 10-15 електрически велосипеда. \r\n- Донякъде. Технологиите вече толкова се подобриха, че цените на електрическите велосипеди паднаха над два пъти и ако преди те струваха минимум 4-5 хил. лева, вече един приличен електрически велосипед може да бъде закупен дори за около 2000 лева. При това произвеждаме велосипеди за сериозни брандове, което е огромно признание за \"Макском\".", "date": "2018.11.26", "title": "Куражът да инвестираме ни направи лидери на пазара"}
{"url": "https://www.standartnews.com/biznes/petkova-ima-interes-km-proekta-aets-belene-379086.html", "text": "Дали сме широка възможност за всички потенциални участници. По отношение на проекта е налица сериозен интерес, каза тя. По думите й стратегическият инвеститор ще бъде избран на базата на публична процедура, която защитава в максимална степен нашите национални интереси. Проектът, който ще се опитаме да възобновим по отношение на АЕЦ Белене, е същият, който е нотифициран от ЕК, заяви Петкова. \r\nТя посочи, че според данните, с които министерството разполага, регионът на централата не е сеизмично активен. Тя коментира и другия стратегически проект Турски поток. По отношение на информацията, която излезе в руските медии, не е тайна за никого, че ние сме водили подобни разговори. Това е ясен знак, че усилията ни си струват, каза тя.", "date": "2018.11.26", "title": "Петкова: Има интерес към проекта АЕЦ \"Белене\""}
{"url": "https://www.standartnews.com/biznes/na-divinotaste-prodavakha-vina-s-90-km-v-chas-379150.html", "text": "8-ото издание на най-големия форум на българското вино DiVino.Taste вече е история! Производители от над 70 изби показаха близо 500 вина, а повече от 6 000 посетители дойдоха, за да се запознаят отблизо с хората, които създават модерното българско вино. DiVino.Taste 2018 отново стана повод за много производители да представят премиерно новите си вина. 2018 година беше премиерна с новото място на DiVino.Taste! След пет години в Националния дворец на културата, най-големия форум на българското вино се премести в софийския Интер Експо Център.  За първи път по време на DiVino.Taste 2018, имаше изграден Fine Wine Corner! В обособеното с помощта на партньорите от Томеко пространство, в основната зала на изложението бяха представени 50 селектирани български вина от най-висок клас, редки и ценни бутилки, наградени, стари реколти, вина с енотечна стойност. За наша най-голяма радост, за поредна година, се убедихме, че заедно с разнообразието расте и качеството на съвременното българско вино! Увеличават се и хората, които не само обичат да пият вино, но и се интересуват какво вино пият и каква идея стои зад него. Като логично допълнение към най-мащабната дегустация на български вина, DiVino.Taste 2018 представя и специално обособената гурме зона – селекция от специални деликатеси, винени и кулинарни аксесоари. И тази година, партньорите ни от Cult Gourmet Catering се постараха да осигурят най-добрите условия за изложители и посетители. По време на DiVino.Taste 2018 бяха измити над 60 хиляди чаши на световния лидер Riedel, а за охлаждането на вината беше използван близо 2 тона лед! И през 2018 година официален магазин на DiVino.Taste беше Casavino, където посетителите имаха възможност да си купят предпочитаните вина. Любопитно е, че средната скорост, с която са се продавали вината, е 90/час! Вече са известни и датите за следващото издание на най-големия форум на българското вино. Деветото издание на DiVino.Taste ще се проведе от 22 до 24 ноември 2019! \r\n ", "date": "2018.11.26", "title": "На DiVino.Taste продаваха  вина с 90 км в час "}
{"url": "https://www.standartnews.com/biznes/kak-da-pestim-tok-s-boyler-379154.html", "text": "Със захлаждането на времето разходите за електроенергия в домакинствата се увеличават. В тази връзка ЕНЕРГО-ПРО дава съвети на своите клиенти как най-рационално да прилагат принципите за енергийна ефективност при ежедневното използване на електроуредите в дома. Търсеният резултат е както опазване на околната среда в глобален план, така и непосредствената полза от намаляването на сметките за ток в дома. Един от често употребяваните уреди с висока консумация на електроенергия е бойлерът, ето няколко съвета как той да функционира максимално ефективно: •    Съобразявайте работата на бойлера с времето на нощната тарифа, която е по-ниска и през зимния период е от 22:00 до 6:00 часа. Съвременните бойлери разполагат с добра изолация, която запазва топлината на водата и на следващия ден. \r\n•    Не дръжте бойлера постоянно включен, защото термостатът ще продължи да включва и изключва, което ще доведе до излишен разход на електроенергия и до прекомерно натрупване на котлен камък.  \r\n•    Веднъж годишно източвайте резервоара на бойлера, за да отстраните натрупалите се седименти, особено в райони с по-варовита вода. Така ще улесните преноса на топлина и ще съхраните ефективността на уреда. \r\n•    Изолирайте тръбата за топла вода на бойлера, в случай че е по-дълга и уредът се намира в студено помещение – така ще намалите вероятността от ненужно охлаждане на водата. Правилото е, че късите тръби предполагат по-малко загуба на топла вода. \r\n•    В кухнята използвайте бързо нагряващ (проточен) бойлер с вместимост 5-10 литра, който осигурява топла вода на момента, без предварително загряване. \r\n•    При използването на малки количества вода в кухнята поставяйте лоста на смесителя в студена позиция. Така няма да плащате за топла вода, която не достига до кранчето. \r\n•    Качеството на крана, разпръсквачът и душ-слушалката също са от значение – в случай на теч или пръскане настрани се генерират излишни разходи както на ток, така и на вода. \r\n•    В случай, че работата на стария бойлер е неефективна и е свързана с много загуба на електроенергия, инвестицията в нов енергийно ефективен уред от висок клас е оправдана и ще доведе до спестявания в бъдеще. \r\n•    При покупка преценявайте големината на бойлера според големината и потребностите на домакинството, за да предотвратите неоправдано високи сметки за електроенергия.  \r\n•    Задавайте температурата на термостата в рамките на оптималните стойности 50-70 градуса и регулирайте в зависимост от ежедневното потребление и нужди. ЕНЕРГО-ПРО съветва да се интересувате от спецификациите на електрическите уреди, които купувате, обозначени върху така наречените енергийни етикети. Според тях уредите са разделени на групи от А (най-пестеливи) до G (с най-голям разход). Напоследък поради повишената енергийна ефективност на много продукти се добавят все повече плюсове (A+, A++, A+++). За да не се объркват потребителите, бе взето решение през следващите няколко години да се прекрати използването на тези класове. Новата система ще се върне към класовете от A до G без плюсовете, въпреки че тази класификация ще продължи да се използва успоредно с настоящите класове за известно време. Енергийните етикети позволяват на потребителите да избират продукти, които консумират по-малко енергия и спестяват пари.", "date": "2018.11.26", "title": "Как да пестим ток с бойлер"}
{"url": "https://www.standartnews.com/svyat/morskiyat-boy-s-rusiya-skara-vlastta-v-ukrayna-379187.html", "text": "Морският конфликт с Русия предизвика скандал в Украйна. Президентът  Петро Порошенко поиска да въведе военно положение в цялата страна за срок от 60 дни заради инцидента в Керченския проток, при който бяха обстреляни и задържани три украински кораба с 23 моряци, но не получи нужната подкрепа от депутатите във Върховната рада.Част от опозиционните депутати обаче имаха въпроси към него и настояваха срокът да е 30 дни и да важи само за някои области в Източна Украйна. Други пък се противопоставиха изобщо на идеята за военно положение. Съмненията са, че Порошенко се опитва чрез въвеждането на специалния режим да си осигури победа в президентските избори през март догодина.  Президенът първоначално напусна гнаевен заседанието тази вечер, без да говори от трибуната, тъй като му е било попречено от опозицията - включително от представители на крайнодясната Радикална партия и блока на бившия премиер Юлия Тимошенко. По-късно той се върна, но след негова реплика към депутат да не псува се стигна до ръкопашна схватка между парламентаристите, съобщи тв каналът \"112 Украйна\".  В крайна сметка 276 депутата гласуваха да бъде въведено за 30 дни военно положение, но не на цялата територия на Украйна, а само във Виницка, Луганска, Николаевска, Одеска, Сумска, Харковска, Черниговска и Херсонска области, както и във вътрешните води на Азово-Керченския пролив.   Военно положение в Украйна не е въвеждано дори след анексията на Крим от руските \"зелени човечета\" през март 2014 г. Ако парламентът все пак приеме мярката, това ще се случи за пръв път, откакто се повиши напрежението между Москва и Киев. Срещу подобна мярка вече се обявиха трима бивши президенти на страната - първият ѝ Леонид Кравчук, Леонид Кучма и Виктор Юшченко. В открито писмо те предупредиха, че военното положение е \"заплаха за демокрацията\". Първоночално Порошенко подписа указ за въвеждане на военно положение от 9 часа сутринта на 28 ноември до 25 януари догодина за цялата територия на Украйна. По-късно в тв обръщение той предложи срокът да е 30 дни, което  не би засегнало избирателните права, нито би въвело цензура в навечерието на президентските избори на 31 март догодина. От украинската агенция Униан обясниха какво следва от въвеждането на военно положение. На първо място това е обявяване на пълна или частична мобилизация в срок и обем, съответстващи на заплахата за националната сигурност и отбраната на Украйна\" и то ако напрежението ескалира допълнително. Властта на някои места може временно да се предаде на военна администрация. Имущество може да се конфискува за нуждите на държавата. Възможно е да се въведе полицейски час, да се ограничи свободата на придвижване, да се проверяват документи и разглеждат вещи, собственост на украински граждани, без да се изтъква причина. Възможно е властите да поискат по-сериозни регулации на медиите за известно време и да ги използват за разяснителни кампании. Могат да се забраняват демонстрации, както и партии и организации по бързата процедура, ако са заплаха за сигурността на Украйна. Не могат да се състоят и избори - заради това Порошенко поиска да съкрати военното положение на един месец. Междувременно Съветът за сигурност на ООН разгледа и блокира искането на Русия да бъде осъдено \"нарушаването на границите на Руската федерация\". Заради инцидента бе свикано извънредно заседание, но заради малкото гласове \"за\" съветът се отказа изобщо да обсъжда темата. Постоянният представител на САЩ поиска от Русия да спазва международното законодателство и да не пречи на украински плавателни съдове да преминават през Керченския проток. Ники Хейли настоя, че действията на Москва трябва да бъде \"осъдена\" за \"ужасяващото нарушение на териториалната цялост на Украйна\". Заместник-представителят на Москва в ООН Дмитрий Полянский от своя страна обвини Украйна, че с поддръжката на САЩ \"подгрява\" милитаризацията на Азовско море. \"Става въпрос за нахлуване на чуждестранни военни кораби в териториални води на Руската федерация. Работата е там, че тези чужди военни кораби навлязоха в руски териториални води, без да реагират на запитвания на нашите граничари, изобщо не реагираха на предложенията да се възползват от лоцмански услуги\", заяви пък говорителят на Кремъл Дмитрий Песков. Президентският говорител допусна, че плановете на Киев да обяви военно положение след инцидента в Керченския проток може да са продиктувани от наближаващите президентски избори в Украйна. Песков каза, че засега не му е известно да се планират контакти между руския лидер Владимир Путин и украинския президент Петро Порошенко във връзка със ситуацията. Прессекретарят остави без коментар въпроса смята ли Русия задържаните украински моряци за военнопленници. \"Не мога да отговоря на този въпрос\", каза Песков, помолен да уточни статута на украинските моряци и дали те са военнопленници. \"В прекия смисъл на думата, не, нарушителите на границата се преследват в строго съответствие със законодателството\", посочи той. Междувременно Великобритания, Норвегия и още няколко западни държави призоваха Русия да освободи задържаните от Русия членове на екипажите на трите кораба (определяни от Киев като заложници). Това поиска и НАТО, чийто генерален секретар Йенс Столтенберг каза, че няма оправдание за действията на Русия. От канцеларията на Порошенко пък съобщиха, че той е провел телефонен разговор с германския канцлер Ангела Меркел с молба да съдейства за разрешаването на конфликта. Един от задържаните украински военни Андрей Драч, който е бил на задържания катер \"Никопол\" пък призна в публикуван запис на руската Федерална служба за сигурност, че трите украински кораба са били предупредени от руската брегова охрана да напуснат руските териториални води. ", "date": "2018.11.26", "title": "Морският бой с Русия скара властта в Украйна (Обзор)"}
{"url": "https://www.standartnews.com/biznes/sofiya-startira-programa-za-podkrepa-za-sotsialni-inovatsii-379170.html", "text": "През 2019 г. Общината стартира пилотна програма за частична финансова подкрепа за социални иновации с бюджет 100 хил. лв. Това каза кметът на София Йорданка Фандъкова по време на откриването на Международна конференция за социални иновации „Партньорство за промяна“, цитирана от Агенция Фокус. „Решенията на голяма част от социалните проблеми на обществото могат да бъдат намерени, като се съчетаят два много важни принципа. Първо, ангажиране на цялото общество, на институции, на граждански организации в решаването на тези проблеми. И, второ, използването на иновациите и на дигиталните технологии в тези решения. Това е нашето разбиране и сме обединили усилията си именно в решаването на социалните проблеми по този начин“, заяви Фандъкова. Тя посочи, че през последните години в София има много успешни практики. „Надявам се много от тях да бъдат обсъдени по време на конференцията, защото трябва да осъзнаем, че социалните проблеми могат да бъдат решени само ако сме заедно. И то не чрез дарения около Коледа, а чрез последователни действия и устойчиви политики. Това общо разбиране обедини много организации в експертния съвет, който създадохме в Столична община, и искам да им благодаря. Преди около година обединихме усилията си и постигнахме много важни резултати, защото цялостната политика на общината се обсъжда и се решава именно на заседанията с обединени усилия на гражданския сектор и на институциите“, коментира кметът на София. Фандъкова обясни, че политиката на Столична община за подкрепа на хора в неравностойно положение е свързана със създаването на възможности за включването на хората в различни дейности и създаване на възможности за реализация. „През последните години създадохме няколко инструмента. Самата Столична община притежава социални предприятия и аз истински се гордея с тях. В общинското търговско дружество „Лозана“ например работят 28 души в различните му дейности. И това е само една малка част“, каза тя. По думите ѝ през годините Столична община е създала и финансови инструменти за подпомагане на хората в неравностойно положение. „Като първият е програма „Европа“, чрез която успяваме да финансираме много интересни проекти, които са насочени към обсъждането на тези важни теми. Създадохме и нови програми, като най-новата от тях е за нови социални иновации – тя е насочена към предприемчивите хора и организации, които да получат частична финансова подкрепа от бюджета на Столична община. Тя е пилотна, стартира от 1 януари и всички ще имат три месеца да подадат своите проектни предложения. Пилотният бюджет на програмата е 100 хил. лв. за 2019 г., но той може да бъде увеличен“, заяви Фандъкова. „Изключително важно за всички нас е да споделяме опита, да чуваме практиките и се радвам, че чрез днешната конференция ще имаме възможност да направим точно това“, каза още тя.", "date": "2018.11.26", "title": "София стартира програма за подкрепа за социални иновации"}
{"url": "https://www.standartnews.com/svyat/merkel-shche-pomiryava-kiev-i-moskva-379171.html", "text": "Германският канцлер Ангела Меркел се е нагърбила да помири Киев и Москва след морския конфликт край Керченския проток, съобщиха световните агенции. С гореща молба към Меркел да се намеси се е обърнал президентът на Украйна Петро Порошенко, който подписа указ за въвеждане на военно положение в страната.  От канцеларията му съобщиха за проведен телефонен разговор между двамата.  \"Ангела Меркел изрази загриженост от ескалацията на руската агресия с използването на оръжия и каза, че ще направи всичко по силите си за деескалация\", се казва в съобщение на говорителя на президентството Святослав Цеголко на сайта на украинския държавен глава, предаде ТАСС. Порошенко и Меркел са координирали и действията за подготовка на заседанието на Европейския съвет през декември в Брюксел и са се договорили за продължаване на украинско-германските консултации за разрешаване на ситуацията. Германският външен министър Хайко Маас заяви днес на съвместна пресконференция в Мадрид с испанския си колега Жозеп Борел, че Германия може да стане посредник между Украйна и Русия за уреждане на кризата във връзка със събитията в Керченския проток. Министър Маас призова \"всички страни към сдържана позиция\". \"Ако трябва, готови сме да станем посредник, за да не се превърне този конфликт в сериозна криза\", посочи Маас. Председателят на Европейския съвет Доналд Туск прикани Русия за престане да провокира Украйна и да върне всички нейни кораби и моряци, задържани край бреговете на Кримския полуостров, предаде Асошиейтед прес. \"Осъждам руската употреба на сила в Азовско море\", написа днес в \"Туитър\" Туск. Той добави, че е обсъдил ситуацията с украинския президент Петро Порошенко и че по-късно днес ще се срещне с негов представител. \"Европа ще остане обединена в подкрепата си за Украйна\", декларира Туск. Говорителят на германския канцлер Ангела Меркел призова Русия да освободи украинските моряци и кораби, пленени при морското противопоставяне по кримското крайбрежие. Говорителят Щефен Зайберт прикани двете страни бързо да започнат диалог за изясняване на случая и намаляване на напрежението. По думите му инцидентът поставя \"сериозни въпроси преди всички относно прилагането на военна сила от руските сили, която, съдейки по известните досега факти, явно е неоправдана\". Зайберт съобщи, че Берлин е в контакт и с двете страни, предаде БТА. По-рано днес от германското външно министерство съобщиха, че на предвидената за днес в Берлин среща на политически директори от външните министерства на Германия, Русия Франция и Украйна - т.нар. Нормандска четворка - ще се обсъждат и събитията по кримското крайбрежие, предаде АП. Париж също призова Москва \"възможно най-бързо\" да освободи украинските моряци и да върне конфискуваните морски съдове. \"По нищо не личи, че употребата на сила от Русия е била обоснована\", се казва в декларация на френското външно министерство, допълни Ройтерс. Западът трябва да помисли за налагането на нови санкции срещу Русия, каза във Варшава съветникът на полския президент Анджей Дуда по външнополитически въпроси. \"Засилването на санкционния режим срещу Русия ще бъде разгледано и обсъдено със съюзниците\", каза съветникът Кшищоф Шчерски на пресконференция след телефонен разговор между Дуда и Порошенко. Кораби от руската брегова охрана обстрелваха вчера три украински плавателни съда край Керченския проток и ги плениха заедно с екипажите, с което повишиха напрежението в региона. ", "date": "2018.11.26", "title": "Меркел ще помирява Киев и Москва"}
