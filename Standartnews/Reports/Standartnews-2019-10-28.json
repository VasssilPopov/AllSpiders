{"url": "https://standartnews.com/biznes/kelner-shche-pridobie-btv-media-group-405173.html", "text": "Central European Media Enterprises Ltd. (CME) (NASDAQ/Prague Stock Exchange: CETV) днес обяви, че е постигнато окончателно споразумение да бъде придобита от филиал на PPF Group N.V. в парична транзакция, оценена на приблизително 2.1 милиарда американски долара. СМЕ е мажоритарен собственик на bTV Media Group. Според условията на споразумението притежателите на всички емитирани и дължими обикновени акции на CME от клас А ще получат $4,58 на акция. Тази оценка представлява премия от приблизително 32% спрямо цената на акциите на CME преди съобщението от 25 март 2019 г., според което Дружеството започва процедура по преглед и оценка на потенциални стратегически възможности, които стоят пред компанията. Джон Билок, председател на Борда на директорите на СМЕ, каза: „Специалният комитет на борда, заедно с нашите съветници, направи обширен преглед на възможностите със значителен брой заинтересовани страни в стратегическо и финансово отношение. Днешното съобщение потвърждава нашия приоритет да доставяме стойност на всички акционери”. В съвместно изявление Майкъл Дел Нин и Кристоф Майнуш, главни изпълнителни директори, казаха: „През последните 6 години, докато трансформирахме бизнеса и осигурихме впечатляващ и устойчив ръст в рентабилността, нашият основен фокус беше да създаваме стойност за нашите собственици. Тази сделка, която е кулминацията на тези усилия, е правилната за нашите акционери и е удовлетворяващ завършек на един от най-успешните обрати в развитието на водеща медийна компанията през последните години. Доволни сме, че PPF Group, с доказан успех в управлението на бизнеси в много индустрии, споделя нашата перспектива за важността на местното съдържание и неговата способност да привлича големи аудитории към телевизията“. Споразумението е одобрено единодушно от Борда на директорите на СМЕ с препоръката на специалния комитет на борда. Най-големият акционер на CME, AT&T Inc., се съгласи да гласува в полза на сделката. Придобиването се очаква да бъде финализирано около средата на 2020 г., като подлежи на регулаторно одобрение и изпълнение на обичайните условия за приключване на сделка. Завършекът на транзакцията не е обект на допълнителни условности, свързани с финансирането й. Дружеството е съветвано от Allen & Company LLC и Bank of America Merrill Lynch като финансови консултанти, и от LLP Covington & Burling като юридически съветник. CME e компания от медийната и развлекателната индустрия, която управлява водещи бизнеси в пет пазара от Централна и Източна Европа с общо население от близо 45 милиона души. CME разпространява 30 телевизионни канала в България (bTV, bTV Cinema, bTV Comedy, bTV Action, bTV Lady и Ring), Чешка република (Nova, Nova 2, Nova Cinema, Nova Sport 1, Nova Sport 2, Nova International, Nova Action и Nova Gold), Румъния (PRO TV, PRO 2, PRO X, PRO GOLD, PRO CINEMA, PRO TV International и PRO TV Chisinau), Словакия (TV Markíza, Markíza International, Doma и Dajto) и Словения (POP TV, Kanal A, Brio, Oto and Kino). CME се търгува на NASDAQ Global Select Market и Prague Stock Exchange (“CETV”). PPF Group инвестира в множество пазарни сегменти като финансови услуги, телекомуникации, биотехнологии, недвижими имоти и машинно инженерство. Бизнесът на PPF Group се простира от Европа до Северна Америка и Азия. PPF Group притежава активи за над 45 милиарда евро (към декември 2018 г.)", "date": "2019.10.27", "title": "Келнер ще придобие bTV Media Group"}
{"url": "https://standartnews.com/biznes/chez-plashi-da-sdi-blgariya-405121.html", "text": "След като КЗК забрани придобиването на активите на ЧЕЗ в България от \"Еврохолд\", ЧЕЗ е готова да използва всички законни средства за защита и прилагане на правата си, предупреждават от централата. \"Ще планираме следващите си стъпки, когато се запознаем напълно с обосновката на решението на Българското антимонополно ведомство. Ще разгледаме възможността да използваме правни средства срещу решението на антитръстовия орган или да подадем иск в международен инвестиционен арбитраж. През целия процес на продажба ЧЕЗ продължи да управлява правилно своите компании, инвестира в развитието на българската дистрибуторска мрежа и провежда дейности за подкрепа на местните общности в рамките на корпоративната социална отговорност. Нищо от това няма да бъде засегнато от решението на антитръстовия орган\", казват още от централата на ЧЕЗ в Чехия. Мотивите на КЗК бяха, че има доказателства, постъпили в хода на проучването, според които сделката ще породи конгломератни ефекти на застрахователния пазар и на електроенергийния сектор, ще доведе до съществено увеличаване пазарната мощ на концентриращите се предприятия, които ще имат възможност да действат в значителна степен независимо от своите конкуренти.", "date": "2019.10.27", "title": "ЧЕЗ плаши да съди България"}
{"url": "https://standartnews.com/biznes/shche-prodava-li-lui-vyuiton-i-diamanti-405124.html", "text": "  Френската група компании Louis Vuitton Moët Hennessy (LVMH) води преговори за закупуването на американския производител на луксозни бижута Tiffany & Co, съобщават „Блумбърг\" и „Ройтерс\", позовавайки се на свои източници. Според „Блумбърг\", преговорите са секретни и няма гаранция, че ще бъде постигнато споразумение, но уточнява, че ако сделката все пак се реализира, ще има сериозно разместване на пазара на луксозни стоки и бижута. Според източниците на „Ройтерс\", Tiffany е наела специалисти, които да проучват условията на споразумението, което предлагат французите, но компанията все още не е взела окончателно решение относно сделката. Агенцията разкрива, че групата LVMH, която от години търси начини да разшири присъствието си на американския пазар, е представила предварителна, необвързваща оферта за придобиването на Tiffany в началото на този месец. Поради факта, че медиите разкриха неочаквания интерес на LVMH към притежателя на американската марка за бижута, сделката може и да се провали, съобщава и британският вестник „Файненшъл таймс\", който също се позовава на свои източници, запознати с преговорите. Независимо, че липсва информация за цената на сделката, източници на „Блумбърг\" очакват сумата да бъде по-голяма от 7 милиарда долара, колкото френската компания плати за Christian Dior през 2017 г., и да бъде първата най-голяма сделка за президента Бернар Арно, след като закупи луксозната хотелска верига Belmond за 3.2 милиарда долара миналата година. „Блумбърг\" допълва, че ако сделката се реализира, ще е поредната крачка към лидерската позиция на пазара на луксозни стоки и бижута от страна на LVMH. Според „Файненшъл таймс\", ако Tiffany бъде придобита от LVMH, френската група ще притежава втората най-търсена марка бижута, след като през 2011 година купи производителя на бижута Bulgari за 5.2 млрд. долара и през 2017 г. придоби Christian Dior за 7 млрд. долара. „Ройтерс\" припомня, че в момента LVMH, чийто мажоритарен собственик е семейство Арно, а президент е най-богатият французин Бернар Арно, притежава правата за бижута с марките Fendi, Christian Dior и Givenchy, веригата магазини за козметика Sephora, часовниците Hubolt, коняка Hennessy, шампанското Dom Perignon и Veuve Cliquot. Новината за придобиване на Tiffany от LVMH потвърждава стратегията на френската компания да разшири присъствието си в САЩ, вторият по големина пазар за компанията по приходи след Азия. „Блумбърг\" припомня, че по-рано този месец LVMH откри своя нова фабрика в Тексас, а на церемонията присъства президентът Доналд Тръмп и дъщеря му Иванка - писател и модел.  ", "date": "2019.10.27", "title": "Ще продава ли Луи Вюитон и диаманти?"}
{"url": "https://standartnews.com/sport/pinturo-specheli-s-lekota-v-zolden-405111.html", "text": "Алекси Пинтуро спечели първия старт за сезона в Световната купа на алпийците. Французинът победи на гигантския слалом в Зьолден (Ав). Пред 20 000 зрители на Глетчер стадион Алекси поведе още след първия манш. Във втория кара още по-добре и даде общо време от 2:14,14 мин. Втори на 0,54 сек е неговия сънародник Матьо Фавр, а трети на 0,63 сек е Жан Кранец (Слвн). За Пинтуро това бе втора победа в Зьолден след тази през 2016-а. Алберт Попов откри сезона с 56-о място в Зьолден. Заради по-слабите си точки в дисциплината българският ас стартира с последния 71-и номер и въпреки това успя да слезе на 1,79 сек от 30-ото място. Важно е да се има предвид, че по-силната дисциплина на Попов е слалома, където е 19-и в световната ранглиста. Първият слалом за световната купа в слалома ще е на 24 ноември в Леви. Попов бе подкрепян в Зьолден от семейството си, както и от доста български фенове. \"Първият ми старт за новия сезон вече е факт. От части съм доволен от карането си на гигантския слалом в Зьолден. Имаше сектори в които допуснах някои грешки, които ми костваха време. За да си в топ 30 днес беше нужно спускане без грешки, а за жалост аз не успях. Убеден съм, че в следващите стартове ще успея да покажа наистина това за което съм се готвил\", коментира след състезанието Попов.  ", "date": "2019.10.27", "title": "Пинтуро спечели с лекота в Зьолден"}
{"url": "https://standartnews.com/sport/albert-popov-otkriva-sezona-v-svetovnata-kupa-405072.html", "text": "Най-добрият български алпиец Алберт Попов открива сезона в Световната купа днес. Софиянецът ще стартира с №71 на гигантския слалом в Зьолден (Ав), където е първото състезание от сезона. С №1 ще стартира световния шампион Хенрик Кристоферсен (Нор). Кранец (Слвн) е втори, а Алекси Пинтуро (Фр) е пети. Очаква се интересна битка на пистата \"Ретенбах\", защото през септември осемкратният носител на Световната купа Марсел Хиршер (Ав) обяви, че спира с активната състезателна дейност. В състезанието ще участват 71 състезатели от 21 нации. За втория манш се класират първите 30 от първия манш. Времето днес е перфектно за състезание. През последните 2 сезона в Зьолден стартираха само жените, защото за гигантските слаломи при мъжете времето се разваляше. Евроспорт ще излъчва директно от 11,00 и 14,00 ч (б.в.). Поне 20 000 ще гледат наживо старта на \"Глетчер стадион\". Сред тях ще има и българска агитка, която да подкрепя Алберт.", "date": "2019.10.27", "title": "Алберт Попов открива сезона в Световната купа"}
{"url": "https://www.standartnews.com/sport/albert-popov-otkriva-sezona-v-svetovnata-kupa-405072.html", "text": "Най-добрият български алпиец Алберт Попов открива сезона в Световната купа днес. Софиянецът ще стартира с №71 на гигантския слалом в Зьолден (Ав), където е първото състезание от сезона. С №1 ще стартира световния шампион Хенрик Кристоферсен (Нор). Кранец (Слвн) е втори, а Алекси Пинтуро (Фр) е пети. Очаква се интересна битка на пистата \"Ретенбах\", защото през септември осемкратният носител на Световната купа Марсел Хиршер (Ав) обяви, че спира с активната състезателна дейност. В състезанието ще участват 71 състезатели от 21 нации. За втория манш се класират първите 30 от първия манш. Времето днес е перфектно за състезание. През последните 2 сезона в Зьолден стартираха само жените, защото за гигантските слаломи при мъжете времето се разваляше. Евроспорт ще излъчва директно от 11,00 и 14,00 ч (б.в.). Поне 20 000 ще гледат наживо старта на \"Глетчер стадион\". Сред тях ще има и българска агитка, която да подкрепя Алберт.", "date": "2019.10.27", "title": "Алберт Попов открива сезона в Световната купа"}
{"url": "https://standartnews.com/svyat/otkrikha-8-migranti-v-kamion-v-kale-405143.html", "text": "Осем мигранти, сред които четири деца, бяха открити в хладилен камион в пристанището Кале, от френската страна на Ламанша. Двамата румънски шофьори са задържани, предаде Франс прес, като се позова на съдебен източник. Мигрантите били открити тази сутрин в състояние на лека хипотермия. Те били откарани в болницата в Кале. Мигрантите, които твърдят, че са афганистанци, били открити при проверката на камиона преди качването му на ферибот за Великобритания. Температурата била около 7 градуса в хладилната част на камиона, където тези хора били скрити в тайник.", "date": "2019.10.27", "title": "Откриха 8 мигранти в камион в Кале"}
{"url": "https://www.standartnews.com/sport/karamarinov-nagradi-lasitskene-za-1-v-evropa-405086.html", "text": "Първият вицепрезидент на Европейската атлетика и член на Съвета на ИААФ Добромир Карамаринов награди Мария Ласицкене, като \"Най-добра атлетка\" на Европа за 2019-а година. Това стана по време на Галата на ЕА в Талин. Ласицкене спечели тази година световната титла на скок височина в Доха и е лидерка в ранглистата. При мъжете №1 е Карстен Уорхолм (Нор). Световният шампион на 400 м с препятствия от Доха 2019 и европейски на 400 м в зала от Глазгоу 2019 получи приза си от Свен-Арне Хансен, президент на ЕА. Призовете за Изгряващи звезди на 2019-а отидоха при Ярослава Магучих, Укр (световната рекордьорка на скок височина при девойките и втора от световното в Доха) и Никлас Каул (Гер), десетобой, световен шампион от Доха.", "date": "2019.10.27", "title": "Карамаринов награди Ласицкене за №1 в Европа"}
{"url": "https://standartnews.com/svyat/kamiont-kovcheg-smenil-nyakolko-sobstvenitsi-405137.html", "text": "Семейства в Централен Виетнам вече оплакват свои близки, защото смятат, че са част от 39-те жертви, открити в камион с българска регистрация край Лондон. Според \"Дейли Мейл\" регистрацията на камиона в полза на превозваческата фирма на британско семейство от Уорингтън е направена от българския гражданин Иван Желязков във Варна. Желязков казва, че семейството е продало камиона през декември миналата година на ирландска компания. Бившите собственици на камиона Томас и Джоана Махер се запознали с Желязков около 2000 г., когато той живеел в Рочестър, Кент. Допаднали си и станали приятели и бизнес партньори, разказва българинът пред \"Дейли Мейл\". Този месец Томас гостувал на Желязков във Варна на връщане от лечение в Турция. Заради разклатено здраве британецът прехвърлил компанията на съпругата си Джоана, затова нейното име фигурира в регистрацията на камиона. Изборът на Варна е заради по-ниската такса - около 400 паунда. Пред \"Дейли Мейл\" Иван Желязков изтъква, че офисът му е регистриран на напълно легитимен адрес, на партера на 10-етажен блок във Варна, и подчертава, че фирмата му не е куха или фалшива. Говорил е с българската полиция. Уверен е, че приятелите му са напълно невинни, описва ги като добри хора, с добро материално положение и репутация, родители на три деца. Британската полицията е конфискувала три техни коли с поръчкови номера. Междувременно виетнамската полиция е взела ДНК проби от семейства в централна провинция, откъдето вероятно са част от жертвите. Местните твърдят, че към Острова са потеглили общо сто души в три камиона. Виетнамската общност на Острова е предала на властите двайсетина снимки на хора в неизвестност. Събират се сведения за татуировки и белези.", "date": "2019.10.27", "title": "Камионът ковчег сменил няколко собственици"}
{"url": "https://standartnews.com/sport/karamarinov-nagradi-lasitskene-za-1-v-evropa-405086.html", "text": "Първият вицепрезидент на Европейската атлетика и член на Съвета на ИААФ Добромир Карамаринов награди Мария Ласицкене, като \"Най-добра атлетка\" на Европа за 2019-а година. Това стана по време на Галата на ЕА в Талин. Ласицкене спечели тази година световната титла на скок височина в Доха и е лидерка в ранглистата. При мъжете №1 е Карстен Уорхолм (Нор). Световният шампион на 400 м с препятствия от Доха 2019 и европейски на 400 м в зала от Глазгоу 2019 получи приза си от Свен-Арне Хансен, президент на ЕА. Призовете за Изгряващи звезди на 2019-а отидоха при Ярослава Магучих, Укр (световната рекордьорка на скок височина при девойките и втора от световното в Доха) и Никлас Каул (Гер), десетобой, световен шампион от Доха.", "date": "2019.10.27", "title": "Карамаринов награди Ласицкене за №1 в Европа"}
{"url": "https://standartnews.com/svyat/otkrikha-vredni-za-mozka-veshchestva-v-khranitelnite-opakovki-405146.html", "text": "Учени от медицинския институт \"Айкан\" към болницата „Маунт Синай“ в Ню Йорк и университета в Карлсбад, Швеция, установиха, че ако химични вещества, съдържащи се в опаковките на храни, попаднат в организма на бременна жена, това може да предизвика забавяне на умственото развитие на детето й, съобщи Юрик алърт. Изследването обхванало 718 жени, които били в първото тримесечие от бременността си. Било анализирано количеството химични вещества, включително бисфенол А, който се съдържа в пластмасовите опаковки, пестициди, фталати, в кръвни проби и проби от урината на участничките. Известно е, че някои от веществата, например бисфенол А, нарушават дейността на ендокринната система у хората. Наблюдения върху родилите се деца показали, че високото съдържание на химикали в кръвта на майките по време на бременността им допринася за по-ниския коефициент на интелигентост на 7-годишните им синове и дъщери. При това най-ниски показатели били регистрирани у момчетата. Най-негативно било въздействието на бисфенол А. Безпокойство предизвикали и други химични вещества като песитицида хлорпирифос, триклозана в антибактериалните сапуни и фталатите в пластмасата и козметиката.", "date": "2019.10.27", "title": "Откриха вредни за мозъка вещества в хранителните опаковки"}
{"url": "https://standartnews.com/svyat/v-rusiya-nyamat-danni-za-smrtta-na-al-bagdadi-405151.html", "text": "Руското Министерство на отбраната не разполага с надеждна информация за ликвидирането на лидера на терористичната група „Ислямска държава“ Абу Бакр ал Багдади и се съмнява в реалността на тази операция. Това съобщи пред репортери в неделя официалният представител на ведомството Игор Конашенков, цитиран от TACC. „Руското Министерство на отбраната не разполага с достоверна информация за поведението на американските военни в контролираната от Турция част от зоната за деескалация в Идлиб във връзка с операцията по поредното „унищожаване“ на бившия лидер на „Ислямска държава“ Абу Бакр ал Багдади“, каза Конашенков. Според неговите думи увеличаването на броя на тези, които твърдят, че са участвали в елиминирането на Ал Багдади, и разпространяват противоречиви подробности за операцията, поражда съмнения относно реалността на операцията и нейния успех. Освен това Министерството на отбраната се съмнява, че Ал Багдади може да се намира в райони, контролирани от терористичната група Джебхат ал Нусра, която присъства в зоната на деескалация. „Тази групировка винаги е унищожавала безкомпромисно „Ислямска държава“ и нейните представители на място като основни конкуренти за властта в Сирия. Следователно спокойното пребиваване на територията, контролирана от „сирийската“ „Ал Кайда“ на лидера на „Ислямска държава“, заслужава поне някои преки доказателства от САЩ или други участници в операцията“, добави Конашенков. От министерството заявиха още, че през последните дни те не са регистрирали въздушни удари от САЩ или тяхната коалиция в зоната за деескалация в Идлиб в Сирия, а също така нямат никаква информация за каквато и да е помощ за въздушния полет на САЩ в провинция Идлиб по време на тази операция. По-рано Тръмп каза, че Русия е отворила въздушното пространство над контролираните от него райони на Сирия за преминаване на американските самолети. В същото време министерството отбеляза, че съобщението за премахването на Ал Багдади няма да има никакво оперативно въздействие върху ситуацията в Сирия. „След окончателното поражение на „Ислямска държава“ от сирийската правителствена армия с подкрепата на руските военновъздушни сили в началото на 2018 г., поредната „смърт“ на Абу Бакр ал Багдади няма абсолютно никакво оперативно значение за ситуацията в Сирия или за действията на останалите терористи в Идлиб“, заяви официалният представител на Министерството на отбраната на Руската федерация.", "date": "2019.10.27", "title": "В Русия нямат данни за смъртта на Ал Багдади"}
{"url": "https://standartnews.com/svyat/kaliforniya-se-bori-s-ogromni-pozhari-405164.html", "text": "Губернаторът на Калифорния Гавин Нюсъм обяви извънредно положение в целия щат, след като горски пожари и екстремни метеорологични условия принудиха близо 200 000 души да напуснат домовете си, предаде Асошиейтед прес. Властите включват \"всички налични ресурси\" в борбата с пожарите, заяви Нюсъм. Голям пожар бушува във винопроизводствените райони на Северна Калифорния, разпалван допълнително от силните ветрове, а димът от друг пожар в района на Залива на Сан Франциско за кратко спря трафика по мост. В южната част на щата пожар в района Санта Клара, северно от Лос Анджелис, е разрушил 18 структури, застрашил е домове и жизненоважна инфраструктура.", "date": "2019.10.27", "title": "Калифорния се бори с огромни пожари"}
{"url": "https://standartnews.com/kultura/ivaylo-geraskov-konkurira-richard-gir-405073.html", "text": "    Ивайло Герасков конкурира Ричард Гиър във „Вечерята“ – постановката на Пламен Марков в театър „София“ по преведения на 55 езика едноименен роман на Херман Кох, чиято история ни е позната и от кинохита на Орен Муверман, получил номинация за „Златна мечка“. Страстите са библейски – четирима родители искат или не искат да поемат греховете на децата си. Герасков е политик, който е във вихъра на своята предизборна кампания, целяща да го изведе на върха. Неслучайно името на министър-председателя, който му звъни по телефона и чието място иска да заеме, излиза на дисплея като „Бог“. Дария Симеонова е неговата втора съпруга, чиито социално коректен проект е отглеждането на осиновено момиче от Африка. Проблемът обаче е, че синът в семейството доста расистки не може да диша сестра си. Михаил Милчев е братът – преподавател по история, уволнен заради нежеланието си да приеме и тиражира клишетата от учебниците и съответно - изхвърлен от системата.  Лилия Маравиля е жена му, която крие всичко от него, защото я е страх от гнева му. А под „всичко“ се разбира фриволното поведение на дъщеря им и братовчед й, които тероризират клошарите – най-вече афроамериканците.  Пламен Манасиев е сервилният собственик на ресторанта, където се случва вечерята, на която всеки иска да плати сметката и бакшиша, за да се чувства свободен в действията си.  Пламен Марков завърта дилемите около така наречния Бедуински морал – символ на изключителния релативизъм в етичните правила. Неговите принципи са базирани върху два въпроса към жителите на Сахара: „Какво е лошо?“ с отговор „Съседът да ми открадне камилата“ и „Какво е добро?“ с отговор „Аз да открадна камилата на съседа.“ „Великият Фейсбук възроди това понятие и сега можеш веднага да „разфрендваш“ когото си поискаш. Най-разпространена сред „високите моралисти“ е заплахата: „Моля, всеки, който не е на моето мнение, веднага да напусне дискусията, за да не го санкционирам аз!“. Следват лични обиди или трансформация на името до специално измислен унижаващ го обиден прякор, гаври с външния му вид, хипотетичната му сексуална ориентация и етнос. И тези често анонимни хора са щастливи от днешния си ден с присъдите си по съкратената процедура. Но не бива да ги питаш какво биха направили те в екстремалната ситуация, в която е попаднал този, над когото злорадстват и морализаторстват, скрити зад маска високо горе на своя неуязвим морален пиедестал. „Вечерята“ има намерение да тревожи тези блюстители на „единствено правилното“. Тя пита: Какво бих направил аз в непредвидена и неочаквана ситуация? Как бих постъпил? Какво бих жертвал? Къде са границите, пред които съм сигурен, че ще спра? Без излишна политкоректност Кох задава тревожни въпроси за себе си, за нас, скрити зад маските, които са се прилепили така плътно за лицата ни, че сме си създали илюзията, че това са истинската ни физиономии. Само защото сме свикнали да мислим, че ние сме точно това, което си повтаряме, че сме, безпаметно самовлюбени, дълбоко вярващи в своята свръхморална изключителност“, коментира Пламен Марков, напомняйки, че е „несъвършен екземпляр, препълнен с черна завист към „съвършените“и „блажените“, които „винаги са знаели, че…“, които „винаги са казвали, че…“, „които, никога не биха…“  Да припомним, че Херман Кох е холандски писател, телевизионен продуцент, актьор, автор на разкази, журналистически колонки и романи в жанр, който смесва сатира, драма, съспенс, психологически трилър.", "date": "2019.10.27", "title": "Ивайло Герасков конкурира Ричард Гиър"}
{"url": "https://standartnews.com/svyat/krvav-bal-na-vipusknitsi-v-teksas-405168.html", "text": "Двама души са убити, а най-малко 14 са ранени при стрелба на студентско парти в град Грийнвил, недалеч от Далас, в южния американския щат Тексас, предаде БТА. Трагедията се разиграла малко преди полунощ снощи по време на бал на випускници на филиал на Тексаския университет Ей енд Ем-Комърс. Според местен полицейски шеф стрелбата започнала около 15 минути след като полицаите вече пристигнали на мястото на партито. Те били повикани поради сигнали за незаконно паркиране и чули изстрели от задната страна на сградата, но не могли да определят дали те били дадени вътре или отвън. При последващия оглед на сградата вътре били намерени двамата убити. Други 14 души са потърсили медицинска помощ или са хоспитализирани с различни наранявания. От университета казаха, че партито не е официално организирано от управата, а от самите участници. По оценка на полицаите на него имало около 750 души. Стрелецът се издирва и засега властите не разполагат с негово описание. Няма информация и колко сериозни са травмите на ранените. От офиса на местния шериф казаха, че ще дадат повече информация по случая на пресконференция по-късно днес.", "date": "2019.10.27", "title": "Кървав бал на випускници в Тексас"}
{"url": "https://standartnews.com/kultura/zvezdi-ot-otkradnat-zhivot-blestyat-v-199-405075.html", "text": "Маратон от премиери зарадва през изминалата седмица поклонниците на Мелпомена и Талия. Акцията стартира в „199“, където Йоана Буковска-Давидова и Радина Думанян, които са в чудесна хармония още от времето на Виолета Захариева и дъщеря й Биляна в „Откраднат живот“, направиха в „Хаос“ трио с прясно акостиралата от Пловдив в Сатирата Елена Атанасова. Творбата на Мика Миляхо, шеф на Финландския национален театър, е режисирана от Марий Росен.  Достъпно и развлекателно, авторът провокира мощни и сложни преживявания и определя пиесата си като „тъмна комедия“ с деликатно, но ярко чувство за хумор в разказа за жените в днешния свят. „Не се безпокойте – този текст не се занимава с добилата популярност в науката Теория на хаоса. Той е за хаоса, който настъпва в живота на човек, след като отминат лудото детство, кривогледия пубертет и шеметната младост. Хаосът, който настъпва, когато дойде времето за брак, деца и кариера. „Хаос“ ни напомня, че в тези обичайно нелеки моменти е добре човек да не забравя приятелите, с които е отраснал. Пиесата имаше нужда да отлежи по-дълго в „режисьорското ми чекмедже“. Тя е от онези драматургически изключения, които отместват фокуса си от мъжа и го насочват към жената и нейната гледна точка към живота. Сюжетът се заиграва с това, като разгръща мотивите на мъжките герои през призмата на женската актьорска интерпретация. В този смисъл текстът е феминистичен. Нещо, от което и драматургията, и светът имат нужда. Красивото в случая е, че пиесата не остава просто в “женските проблеми” (каквото и да значи това), а коментира глобални теми, съществени въпроси, въпроси без лесни отговори. Живеенето ни тук и сега в този хаотичен и излизащ от контрол свят. Проблемите на героините и всички персонажи, които срещат по пътя си, завихрят невъобразим хаос, който във времето сякаш не подлежи на подреждане. Но накрая, както във всяка човеколюбива история, мракът успява да се вдигне, вихрите да се успокоят и за миг, само за кратък миг, всичко да дойде на мястото си. А ние, хората, да сме една степен по-добри и по-светли човешки същества“, коментира Марий Росен.", "date": "2019.10.27", "title": "Звезди от „Откраднат живот“ блестят в „199“"}
{"url": "https://www.standartnews.com/sport/pinturo-specheli-s-lekota-v-zolden-405111.html", "text": "Алекси Пинтуро спечели първия старт за сезона в Световната купа на алпийците. Французинът победи на гигантския слалом в Зьолден (Ав). Пред 20 000 зрители на Глетчер стадион Алекси поведе още след първия манш. Във втория кара още по-добре и даде общо време от 2:14,14 мин. Втори на 0,54 сек е неговия сънародник Матьо Фавр, а трети на 0,63 сек е Жан Кранец (Слвн). За Пинтуро това бе втора победа в Зьолден след тази през 2016-а. Алберт Попов откри сезона с 56-о място в Зьолден. Заради по-слабите си точки в дисциплината българският ас стартира с последния 71-и номер и въпреки това успя да слезе на 1,79 сек от 30-ото място. Важно е да се има предвид, че по-силната дисциплина на Попов е слалома, където е 19-и в световната ранглиста. Първият слалом за световната купа в слалома ще е на 24 ноември в Леви. Попов бе подкрепян в Зьолден от семейството си, както и от доста български фенове. \"Първият ми старт за новия сезон вече е факт. От части съм доволен от карането си на гигантския слалом в Зьолден. Имаше сектори в които допуснах някои грешки, които ми костваха време. За да си в топ 30 днес беше нужно спускане без грешки, а за жалост аз не успях. Убеден съм, че в следващите стартове ще успея да покажа наистина това за което съм се готвил\", коментира след състезанието Попов.  ", "date": "2019.10.27", "title": "Пинтуро спечели с лекота в Зьолден"}
{"url": "https://standartnews.com/regionalni/obshchina-blagoevgrad-s-kampaniya-za-sbirane-na-opasni-otpadtsi-405106.html", "text": "Кампания за събиране на опасни отпадъци от домакинствата организира общината в Благоевград. Тя ще продължи два дни - 29 и 30 октомври. За целта ще има мобилен пункт за извозване на отпадъци. Безплатно ще се приемат живачни термометри, ампули и живак, лакове и бояджийски материали, домакински препарати и химикали, мастила и замърсени опаковки, негодни препарати за растителна защита, лекарства с изтекъл срок на годност. Мобилният пункт за приемане на опасните отпадъци от бита ще бъде разположен на паркинга на ул. „Скаптопара“ №1 от 10:00 до 12:30 часа на 29 октомври. От 13:30 до 16:00 часа на същата дата ще се приемат отпадъци в кв. „Грамада“, на паркинга пред магазин „Аско Деница“. На 30 октомври, от 10:00 часа до 12:30 часа това ще става на паркинга на ул. „Свобода“ и ул. „Симеон Радев“. От 13:00 часа до 16:00 часа мобилният пункт ще се намира в ж.к. „Струмско“, на уширението на улица „Битоля“ срещу магазин „Звезден рай“. Целта на кампанията е жителите на община Благоевград да бъдат улеснени в предаването на опасните отпадъци, а околната среда да бъде защитена от вредното влияние на въпросните отпадъци.", "date": "2019.10.27", "title": "Община Благоевград с кампания за събиране на опасни отпадъци"}
{"url": "https://standartnews.com/regionalni/puskat-ot-utre-parnoto-v-pernik-405102.html", "text": "От утре започва поетапното пускане на парното в Перник, съобщи директорът на местната „Топлофикация” Любомир Спасов. До края на новата седмица всички абонати на дружеството ще имат отопление. В момента парното е пуснато в жилищните сгради, които писмено са заявили желанието си за това, както и в помещенията, където са избирателните секции. Парно вече има и в почти всички детски градини.", "date": "2019.10.27", "title": "Пускат от утре парното в Перник"}
{"url": "https://standartnews.com/regionalni/otvaryat-krstovishcheto-na-bul-tsar-boris-iii-i-ulzhitnitsa-v-sofiya-405115.html", "text": "От понеделник, 28 октомври 2019 година, се възстановяват предишните маршрути на автобусни линии 73, 83 и 102. Възстановяват се и спирките в района на кръстовището на бул. „Цар Борис III” и ул. „Житница”, които обслужват автобусни линии № 63 и 260 и трамвайни линии № 4 и 5. Заради изграждането на кръстовището на две нива се въвеждат промени в посоката на движение на улици между бул. „Цар Борис III”, бел. „Гоци Делчев”, ул. „Дойран” и ул. „Пирински проход”. Възстановените маршрути на автобусни линии 73, 83 и 102 са:  (в посока ж.к. Гоце Делчев): от ж.к. Овча купел 2 по действащия маршрут до кръстовище ул. \"Любляна\"/бул. \"Овча купел\", наляво по бул. \"Овча купел\" до ул. \"Житница\", надясно по ул. \"Житница\", направо по бул. \"Гоце Делчев\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна) и след кръстовището с ул. \"Ген. Стефан Тошев\" по действащия маршрут до ж.к. Гоце Делчев.  (в посока Хюндай България): от Зоопарка по действащия маршрут до кръстовище бул. \"Гоце Делчев\"/бул. \"България\", направо по бул. \"Гоце Делчев\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна), ул. \"Житница\", надясно по бул. \"Овча купел\", бул. \"Никола Мушанов\", бул. \"Възкресение\", след спирка с код 0293 \"Бул. Вардар\" автобусите се движат в споделеното трасе и спират допълнително на спирки с код 2098 \"Ул. Освобождение\" и с код 0306 \"Бул. \"Възкресение\" за трамвайни линии № 11 и 22 и автобусна линия № 11 и след спирка \"Парк Св. Св. Петър и Павел\" по действащия маршрут до Хюндай България. В посока Зоопарка след спирка с код 1248 \"Парк Св. Св. Петър и Павел\" автобусите продължават да се движат в споделеното трасе, спират на спирки с код 0305 \"Бул. Възкресение\" и с код 2099 \"Ул. Освобождение\" за трамвайни линии № 11 и 22 и автобусна линия № 11 и напускат трасето след спирка \"Ул. Освобождение\" по действащия маршрут на автобусна линия № 11;  (в посока Студентски град): от ж.к. Овча купел 2 по действащия маршрут до кръстовище ул. \"Житница\", бул. \"Овча купел\", направо по ул. \"Житница\" (в участъка на кръстовище ул. \"Житница\"/бул. \"Цар Борис III\"/бул. \"Гоце Делчев\" автобусите се движат в локалните платна), по бул. \"Гоце Делчев\" до бул. \"България\", наляво по бул. \"България\" до бул. \"Акад. И. Е. Гешов\" и надясно по бул. \"Акад. И. Е. Гешов\" по действащия маршрут до Студентски град. - двупосочна с кодове 0564 и 0569 \"Балканкар АД\" на ул. \"Житница\" за автобусни линии № 73, 83 и 102 в новоизградените джобове;", "date": "2019.10.27", "title": "Отварят кръстовището на бул. „Цар Борис III” и ул.”Житница” в София"}
