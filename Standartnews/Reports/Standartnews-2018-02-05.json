{"url": "http://standartnews.com/svyat/polititsi_yahnaha_antimakedonskiya_protest_v_atina-367933.html", "text": "В Атина при засилени мерки за сигурност се провежда антиправителственият националистически митинг срещу Република Македония. Участниците в митинга пристигат организирано с автобуси от цялата страна, като някои от тях са докарани безплатно. По улиците на гръцката столица с национални знамена дефилираха военни, дошли с униформите си, както и десетки православни свещеници, кротки монахини, фермери. Заради очаквания голям брой участници на митинга, полицейското присъствие в града е подсилено до изключително високи нива, съобщава сръбската медия B92. Някои централни части на Атина и 3 от метростанциите в столичното метро няма да работят в продължение на около 10 часа. Според някои източници броят на полицаите в града ще бъде около 4000 души. В протеста се включиха водещи фигури от най-голямата опозиционна формация \"Нова демокрация\". Нейният лидер Кирякос Мицотакис реши да яхне устрема на улицата, като заяви, че партията му ще прояви уважение едновременно към тези, които са решили да вземат участие в протеста, както и хората, които се противопоставят на демонстрацията. Подкрепата си за митинга изрази и бившия гръцки премиер Антонис Самарас, който заяви, че това ще бъде \"голям ден за нашата страна\". Организаторите настояват за \"обща граница със Сърбия\" след подялбата на Македония между съседите й, икономическо задушаване на Република Македония. Те са против терминът \"Македония\" да бъде използван в наименованието на северната съседка. Това е вторият подобен митинг, който се провежда в Гърция от началото на годината. Първият беше в Солун, където се събраха малко над 50 000 души, според организаторите.", "date": "2018.02.04", "title": "Политици яхнаха антимакедонския протест в Атина"}
{"url": "http://standartnews.com/svyat/erdogan_s_ultimatum_kam_es_turtsiya_iska_palno_chlenstvo-367936.html", "text": "Турският президент Реджеп Тайип Ердоган отхвърли предложенията за партньорство с ЕС, настоявайки, че пълното членство в блока е единственият вариант за страната. ЕС трябва да \"спази обещанията си\" към Турция, каза Ердоган пред италианския в. \"Стампа\", преди да пристигне в Рим в неделя вечер за 24-часово посещение, което включва визита при папата. \"ЕС блокира достъпа до преговори и внушава, че липсата на напредък е заради нас. Това е несправедливо, както и че другите страни настояват за други възможности, освен за членство\", каза Ердоган. \"Искаме пълноправно членство. Другите възможности не са задоволителни\", добави той. Той изтъкна \"важната\" роля на страната, която възпира потока на мигрантите към Европа, което, каза Ердоган, предлага \"сигурност и стабилност\" на континента. От общо 35 глави, които трябва да бъдат затворени, за да се присъедини Турция към ЕС, 16 са отворени, а само една е затворена. Не е отваряна нито една нова глава, откакто беше отворена тази за финансовите и бюджетните разпоредби през юни 2016 г.", "date": "2018.02.04", "title": "Ердоган с ултиматум към ЕС: Турция иска пълно членство!"}
{"url": "http://standartnews.com/mneniya/zaraznoto_zlo_koeto_ni_ubiva-367951.html", "text": "За света \"Заразно зло\" е серия от  научно- фантастични филми за унищожаването на човечеството  с биологично оръжие. За нас, българите, заразно зло, отдавна не е кино. А животът ни всеки ден, в който дяволът в нас ни унищожава по-силно от атомна бомба. За някои това може да звучи доста пресилено, дори истерично. Но  всички, които през  уикенда са надничали в лаптопа и са изчели дори малка част от коментарите в социалните мрежи за трагичната смърт на детето на министър Ивайло Московски, знаят какво имам предвид. Чудовищна лавина от омраза, неприкрита злоба, Все едно съдбата вече не го е наказала по най-жестокия начин, който човек може да си представи. Многобройната армия от хейтъри изобилства от безименни коментари и постове на анонимни  хора, сложили на мястото на снимката си хубавици, кучета, дори български знамена. Общото между тях е, че са еднакво арогантни, брутални и изпълнени с омраза. Липсва дори пословичното фалшиво българско лицемерие - че благоденствието ни разделя, а само смъртта ни обединява. Всъщност отдавна трябва да си признаем честно  -трагедиите не ни събират, не ни  смиряват. Те ни съкрушават, но и ни озлобяват. Наскоро покрай поредица от убийства, някой бе припомнил в едно телевизионно студио, че за мъртвите или добро, или нищо. И веднага бе контраатакуван -  в България за тези, които не са измежду живите е важно да се казва или истината, или нищо. Въпросът е В държавата, в която миналия век се смеехме на  криворазбраната цивилизация, а в началото на този - плачем от криворазбраната демокрация. В милата ни татковина, в която  политиците проповядват смирение, а показват самодоволство, а медиите се жалват от липса на свобода, но  се възползват от свободията. В страната, в която патриотизмът се употребява от избрани патриоти,  а реформатори се наричат тези, които ограбиха държавата в прехода. А бившите комунисти - те пък се оказаха най-пламенните защитници на консерватизма. Досега омразата бе синьо- червена. И партийна, и фенска. Но, все пак, която всички наричахме човещина. Нещо, което ни спираше, когато виждахме отсреща един съкрушен и разбит в мъката и отчаянието си човек. Дори да е враг, опонент или съперник, но все пак смазан от болката човек. Сега хейтърството, и отляво, и отдясно, помете граници, разби семейства и ни превърна  в ранени зверове. Които може би си мислят че давейки се в злоба ще се излекуват от  болката и нещастието на ближния. Загубили вярата в доброто, нямаме друг път, освен този - да следваме злото. Но така всички съгрешили, май всички излишни вкупом ставаме. Накъде вървим, ще се замислим ли поне в памет на децата ни?", "date": "2018.02.04", "title": "Заразното зло, което ни убива"}
{"url": "http://standartnews.com/sport/11_balgari_praviha_olimpiyskite_pisti_v_pyongchang-367946.html", "text": "Подготовката на пистите в техничните дисциплини за ХХIII олимпийски игри в Пьонгчанг бе поверена на български екип, което е голяма чест за малката ни страна. Негов ръководител е бившия национал в ските Валентин Стефанов, под чието ръководство бяха направени и световните купи по ски в Банско. От 10 до 25 януари Стефанов бе маунтин мениджър, като негова е заслугата за заснежаването, профила на пистите, инжекции и обработка на пистите и цялостното обезопасяване на трасетата в трасетата за слалом игигантски слалом. Той и Ханс Пирен ще отговарят за цялостното провеждане на стартовете в техничните дисциплини, както на олимпийдата, така и на паралимпиадата. Синът на Стефанов - Виктор, който е шеф на стартовете за световната купа в сноуборда в Банско в последните 2 години също е в Пьонгчанг и ще е асистент шеф на трасетата за олимпийските игри. Той също така е координатор и ще отговаря за организацията по време на тренировките. Останалите 9 наши специалисти са Иван Липев (Добринище), Румен Халев (\"Юлен\"-Банско), Николай Миков (\"Витоша ски\"), Стоян Манчев (Пловдив), Васил Енфеджиян (Пловдив), Камен Попов (\"Пампорово\" АД), Емил Къндев (Пловдив) и Емил Тодоров (\"Пампорово\" АД). Халев, Попов, Тодоров и Миков са с машините за снегоутъпкване. Липев, Къндев, Манчев и Енфеджиян отговарят за сигурността на трасето. Стефанов отговаря за алпийските дисциплини и на игрите в Сочи преди 4 г, като вече има разговори с него да помага и за олимпиадата в Пекин през 2022.", "date": "2018.02.04", "title": "11 българи правиха олимпийските писти в Пьонгчанг"}
{"url": "http://standartnews.com/mneniya/etnicheskiyat_model_na_dogan_tryabva_da_se_prenese_v_evropa-367934.html", "text": "- Отбелязахме деня, в който почитаме всички жертви на комунизма, което според нас означава, че трябва да бъдат почетени и жертвите на т. нар. Възродителен процес. Защото това е престъпление, което граничи с т. нар. етническо прочистване. Престъпление, което дава много жертви и ранени. А освен това и стотици хиляди изселени от България граждани. Затова смятаме, че е необходимо в учебниците това зверство да намери място. Нужно е това престъпление да се отрази като обективен факт в книгите за ученици, а не там да присъстват избирателни факти. Ние не казваме, че не са истина, но не са пълни. Възродителният процес е може би най-тежкото престъпление на комунистическия режим и затова то трябва да намери своето място в историята. - Партията расте, обновява се и се променя идейно, но никога не отстъпва от позицията да защитава всеки български гражданин, където и да се намира той. Затова нашата основна позиция е, че защитаваме и ще защитаваме правата на всеки българин, независимо от неговата религия, пол и раса. - Прави чест на премиера, че признава заслугата на ДПС за етническата толерантност. Българският етнически модел е заслуга на всички български граждани, на цялото общество, но трябва да се отбележи, че това е модел, създаден от д-р Ахмед Доган. Модел, който е донесъл безкръвен преход от тоталитаризъм към демокрация и единствената държава, където не е имало кръвопролития. Въпреки, че анализаторите казваха, че тук условията са най-тежки и почти гарантираха, така да се каже, че няма да се разминем без конфликт и кръвопролития, но точно този модел успя да съхрани мира. И този модел продължава да се отстоява. Затова точно този модел трябва да се пренесе на Балканите, а защо не и в цяла Европа, където се появяват расистки движения. Този модел трябва да се обявява гласно при всяка възможност. Но отстояването му не е толкова лесно именно, защото ГЕРБ и г-н Борисов включиха националистите в управлението на държавата без да има никаква нужда от това. Те създадоха един аритметичен сбор без сходство в програми, без сходство в принципи и в момента правителството работи само на принципа „проба-грешка\". Така вместо да се развива България в тази посока, тя върви назад. - Да, има реална заплаха за развитието на България. Ние всеки ден повтаряме, че трябва да бъде създадена една ускорена програма за развитието на България и след това да се търсят партии, които да подкрепят тази програма и така страната ни да се развива успешно и да върви напред. Важно е първо да има стратегия, да има развитие, да има програма, а не първо да се търси аретметичен сбор и да се управлява на принципа „проба-грешка\" и да се решават проблеми на парче. Правителството на Борисов не може да извърши нито една реформа, защото националистите им връзват ръцете. Няма как с тези хора да бъдат извършвани реформи, защото те разчитат на популизма. А това е течение, което няма как да извърши непопулярни мерки, т.е. там се правят само неща, които изглеждат добре външно, но те изобщо не водят до реформа. - Всеки ден повтаряме, че истината за КТБ трябва да излезе наяве, но не само това. Необходимо е да се предприемат ефективни действия за наказване на виновните с цялата строгост на закона и да се приемат ефективни способи за защита на обществения, националния и държавния  интерес. Защото не стига, че откраднаха парите по изключително нагла схема, ами в момента крадат и активите, които са служили за обезпечение и това става пред очите на цяла България. Затова ние няма да спрем да внасяме законопроекти и решения, докато държавата не влезе в ролята си и не защити обществения интерес и парите на всички граждани.Ето, например, правната комисия в парламента подкрепи и на второ четене законопроекта на ДПС за промени в Закона за банковата несъстоятелност. С мерките, заложени в него синдиците на банката ще имат ефективни възможности и способи да спрат това разграбване, което вие, журналистите, нарекохте доста успешно вторично разграбване на активите на банката, защото тази нагла кражба е била замислена още при функционирането на самата банка. Не стига че бяха откраднати над 3.5 млрд. от парите на хората, на министерства, на фирми, а сега се разграбват активи, които служат за обезпечение на кредитите, които банката е раздавала. Затова в този смисъл законът е крайно нужен. За мен законът е нужен и защото нормалният ни закон за банкова несъстоятелност е направен така, че той да отговаря на изискванията на нормално функциониращи банки, а както видяхме от доклада и на \"Алекс Партнърс\", и на синдиците, това не е била нормална банка.  Затова искрено се надявам всичко около КТБ да излезе наяве и тези, които са допринесли банката да е в това състояние, да понесат цялата тежест на закона.", "date": "2018.02.04", "title": "Етническият модел на Доган трябва да се пренесе в Европа"}
{"url": "http://standartnews.com/sport/koloriten_snezhen_fest_zaradva_hilyadi_na_vitosha-367947.html", "text": "Силният снеговалеж и мрачното време не спряха близо хилядата деца, родители и роднини, включили се в десетките активности на Зимния семеен празник. Фестът в местността Офелиите на Витоша се организира за втора поредна година от „София – Европейска столица на спорта\" и „Мачирски спорт\" и набира все по-голяма популярност. Много емоции предизвика състезанието с детски шейни. Наложи се групирането в осминафинални, четвъртфинални и полуфинални серии, които да отсеят най-добрите. Въпреки навалелия през нощта 10-сантиметров сняг трасето бе идеално подготвено, а в много от квалификациите се наложи „фотофиниш\" да определи победителите. В крайна сметка шампиони станаха 4-годишният Борис Белчев в тандем с неговия баща Димитър. Специален приз получи и най-малкият участник – 2-годишният Андриан. Най-весело бе в зоната за направа на фигури и украса на шейни. В конкурсът за снежен човек се включиха 17 фамилни отбора, тричленното жури бе силно затруднено в избора си за победител. Раздадени бяха десет утешителни награди за най-атрактивни и добре изваяни фигури, но големите призове за „Най-красив снежен човек\"  заслужиха фигурите на „Извънзения\" и на „Олаф от Замръзналото Кралство\". Победителите бяха поздравени и наградени олимпийската медалистка от Рио2016 Християна Тодорова, която е „лице\" на инициатива София – Европейска столица на спорта. Световната шампионка по художествена гимнастика бе сред най-търсените за снимки и селфита по време на феста. Сред отличилите призьорите бе и  Анатоли Илиев, организационен секретар на София – Европейска столица на спорта и член на Управителния борд на ACES EUROPE. „Искам да поздравя всички участници във втория Зимен семеен празник и да благодаря за това, че заедно и тази зима направихме нещо интересно, добро и полезно за децата. Чудесно е да бъдем с тях тук, в сърцето на Витоша, сред чистия въздух и красотите на планината. София – Европейска столица на спорта планира още много подобни прояви, чрез които столичани и гостите на града да имат повече възможности за спорт и активен начин на живот,\" заяви Анатоли Илиев.", "date": "2018.02.04", "title": "Колоритен снежен фест зарадва хиляди на Витоша"}
{"url": "http://standartnews.com/kultura/rim_aplodira_balgarski_traditsii_i_obichai-367937.html", "text": "Експозицията \"Древни традиции и обичаи в България\" прави естетски фурор в Рим. 30 снимки на елитни автори от Асоциацията на професионалните фотографи у нас получиха овации в галерия „Луче\" в сърцето на прочутия артистичен квартал \"Трастевере\". С домакинството на Българския културен институт ценителите ще се наслаждават на истинското зрелище до 15 февруари. Изложбата с куратор Олга Босева беше открита от посланиците ни в Рим и Ватикана Марин Райков и професор Кирил Топалов. Директорът на Българския културен институт Жана Яковлева посрещна гости от родната и международната арт гилдия, а Евгени Димитров от Асоциацията на професионалните фотографи говори за общото в светогледа на българи и италианци. Ето как са представени някои от творбите пред европейската публика. \"Великден\" е сред най-големите и обичани християнски празници в България. По традиция семействата приготвят празнична трапеза, боядисват яйца и месят обредни сладки хлябове (козунаци). В нощта на Възкресение Христово хората се стичат към храмовете, присъстват на тържествена литургия, после обикалят около църквите със свещи, разменят се козунаци и яйца. В \"Пеньо в народна носия\" на Александър Михайлов момъкът е облечен с етно костюм от Тракийска фолклорна област в Южна България. . \"Кукер\" на Анастас Търпанов - мъж е маскиран като дявол и с лице, намазано с въглен, за да е по-страшен и така да гони злите духове и болестите и да носи плодородие. \"Ледено хоро\" на същия автор показва обичая на Богоявление  в Калофер. Десетки мъже в народни носии, с гайди и тъпани влизат в студените води на река Тунджа и играят т.н. \"ледено хоро\". То завършва с вадене на кръст, който местният свещеник хвърля във водата. Според обреда спасението на Свещения кръст ще донесе на вярващите здраве и сили, а трудът им през годината ще даде плодородие и богат урожай. \"Баби от град Банско\" на Ани Петрова са снимани на традиционен джаз фестивал в известния български зимен курорт в подножието на планината Пирин. Героините от пенсионерския клуб се превръщат в атракция за многобройните туристи. Богдан Стойко е подредил цяла серия с кукери. Те плашат лошите духове, пъдят студа, удрят чановете за плодородие и здраве. Според етнографите, обредите на кукерите са хилядолетна, езическа традиция. Евгени Димитров се представя с \"Баби от Ивайловград\", \"Еньовден\", \"Петльовден\" - български народен празник, който се чества в началото на февруари. Приеман е като мъжки празник за стимулиране на плодовитостта на момчетата. Прави се жертвоприношение на петел, който се отглежда още от есента специално за този ден. Иван Василев показва \"Сурва, кукери с огън\" и \"Грънчарство\". \"Надсвирване със 100 Каба гайди\" на Йордан Йорданов–Дълес представя Роженския събор в Родопите. Ритуалът излъчва силна мистична енергия. Събирането и звученето на едно място на толкова много гайди постига състояние на транс сред музикантите и публиката. Любопитно е, че все повече млади момчета и момичета са запленени от тези древни и традиционни за България музикални инструменти. Друга творба на Дълеса е \"Гроздобер\". По традиция гроздоберът започва около Кръстовден, свързан с почитане на Божия кръст – 14 септември. Първото вино се пие на 14 февруари, навръх Свети  Трифон. Гроздоберът е наследство от езическите празници и вакханалии, посветени на древните божества Сабазий, Дионисий, Бакхус. В \"Орфически мистерии\" Лилия Йотова показва кадър от едноименния фестивал през лятото в Родопите край Триград, посветен на митичния певец, музикант и тракийски цар Орфей. Легендата разказва, че е роден именно в този район на България. Празникът започва с кукерско шествие, продължава с надсвирване с гайди, танц на нестинари и завършва с факелно шествие до пещерата \"Дяволското гърло\" и влизане в нея. Йотова участва и с \"Лазарки\" - обичай за момичета, навършили 16 години, които след този ритуал са готови за женене. Лазарките обикалят полето и къщите, играят и пеят песни за любов и женене, за плодородие, здраве и семейно благополучие. Има  поверие, че всеки дом, в който са пели лазарки, ще се радва на здраве и плодородие през следващата година. В \"Нестинарски танц\" Петър Абаджиев показва древния езически ритуал  върху жарава въглени, разпространен в планината Странджа и вписан в списъка за нематериалното световно културно наследство на ЮНЕСКО. С темата за кукерите в изложбата участват  Петър Абаджиев и Радила Радилова, а празникът на божура е през обектива на Стефан Марков. \"Сирни Заговезни\" и \"Мартеници\" е на Тихомира Методиева–Тихич. Цветан Томчев представя \"Българка в народна носия\" от Северозападна България, като костюмът е на 200 години. \"Дърворезбар\" на Владимир Мачоков разкрива на чужденците, че това древно изкуство е присъщо само на мъжете у нас, а \"Женска носия от село Свирачи\" на същия автор припомня, че някога в България само по дрехите хората познавали кой от къде идва.  Дрехата разказвала за възрастта, семейното, социалното положение и артистичността на човека.", "date": "2018.02.04", "title": "Рим аплодира български традиции и обичаи"}
{"url": "http://standartnews.com/kultura/parvan_simeonov_predstavi_novata_kniga_na_galap_interneshanal-367938.html", "text": "Едва ли има събитие, което скоро да е събирало на едно място представители на всички непримирими позици в обществения дебат напоследък. Преди дни Червената къща домакинства представянето на традиционната годишна книга на „Галъп интернешънъл\" и залата се оказа тясна за изследователи и общественици с най-различни позиции. Авторът на поредицата годишници Първан Симеонов постави началото на дискусията, подета от специалните гости Ивайло Дичев и Харалан Александров. Президентът на световната асоциация „Галъп интернешънъл\" Кънчо Стойчев и авторът на справочната част в книгата Борис Попиванов продължиха представянето. Книгата по традиция обобщава общественото мнение у нас и по света. Тази година книгата съдържа преди всичко непубликувани до този момент данни – както по български, така и помеждународни въпроси. Всичките сто и една цветни графики и таблици за първи път тази година са преведени и на английски, с което цялата най-важна информация на годишника всъщност е ползваема за читатели, които ползват английски. Книгата вече е в книжарниците, открива се и в онлайн продажба.", "date": "2018.02.04", "title": "Първан Симеонов представи новата книга на „Галъп интернешънъл\""}
