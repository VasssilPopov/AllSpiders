{"url": "https://standartnews.com/biznes/folksvagen-pokazva-prvi-elektromobil-vv-frankfurt-401408.html", "text": "Германските автомобилостроители са в електроофанзива. На изложението във Франкфурт, което отваря вратите си тази седмица, ще се показват предимно електромобили. Азиатските производители отказаха участие, а също Tesla, Ferrari и Fiat. Концернът Volkswagen показа ново лого и модели, с които започва нова ера - на електроброене. Фолксваген дава пълна газ към бъдещето. От пролетта на следващата година електромобилът ID 3 ще се предлага в базисната си версия за 30 000 евро. Серийното производство започва през ноември в Цвикау - града, който преди падането на Берлинската стена даваше на света легендарния \"Трабант\". Климатичните промени и обществените дебати поставиха автомобилостроителите под натиск. В 119 фабрики по света произвежда своите автомобили концернът от Волфсбург. Все още се мълчи за мястото на планирания нов завод. България продължава да се състезава с Турция. На изложението във Франкфурт темата за електромобилността е вездесъща. И Opel със своята Corsa Е ще предложи на пазара кола с батерии в същия ценови сегмент. На този етап електрическите коли са екзотика на пазара в Германия. За първото полугодие на тази година са регистрирани само 1,7% от всички нови автомобили.", "date": "2019.09.11", "title": "VW показва първи електромобил във Франкфурт"}
{"url": "https://standartnews.com/biznes/kabinett-rezhe-dogovora-s-edna-ot-amerikanskite-tsentrali-401470.html", "text": "Правителството започва преговори за прекратяване на един от дългосрочните договори за изкупуване на ток от американската централа \"Контур Глобал Марица изток 3\", съобщиха от правителствената пресслужба. Решението е взето на заседание на кабинета днес. Според него се упълномощават вицепремиерът Томислав Дончев, финансовият министър Владислав Горанов и енергийният министър Теменужка Петкова да преговарят от името на държавата. Освен това правителството реши Националната електрическа компания да спре да купува ток от американското дружество след като бъде прекратен договорът. Договорът с американската централа беше подписан през 2001 г. и изтича през 2024 г. По данни на управляващите има индикации, че инвестицията на дружеството вече е изплатена. От \"По света и у нас\" потърсихме за коментар компанията, но оттам все още не дават информация дали ще съдят България за обезщетение заради предсрочното с четири години прекратяване на договора, както и дали дружеството ще продължи да работи. До този момент \"Контур Глобал Марица изток 3\" е завела дело срещу държавната Национална електрическа компания за 10 млн. евро. По данни на компанията вложените средства в реновирането на бившия държавен \"ТЕЦ Марица изток 3\" възлизат на 1,5 млрд. лева. Интересна подробност е, че американската компания \"Контур Глобал\" притежава 73% от ТЕЦ-а, останалите 27 на сто са собственост на НЕК.", "date": "2019.09.11", "title": "Спират договора с един от американските тецове"}
{"url": "https://standartnews.com/biznes/apple-predstavi-novite-iphone-11-i-iphone-11-pro-401431.html", "text": "Компанията Епъл представи серия от технологични нововъведения на ежегодната си проява в седалището си в Купертино в щата Калифорния, предадоха световните агенции. Сред представените иновации са нови iPhone с нови функции и с невероятен дизайн, обяви Тим Кук, президент и изпълнителен директор на компанията. Новият iPhone 11, представен тази вечер, ще се продава за 699 долара и има двойна задна камера, както и камера за селфита, позволяваща да се снима в забавен каданс. Моделът има и ново поколение микрочипове, наречени А13. Другият iPhone се нарича 11 Про и ще има три камери отзад. Той ще струва 999 долара за малкия модел и 1099 долара за по-големия му вариант. Компанията освен това представи и стрийминг услугата си, наречена Епъл Ти Ви Плюс, която ще стартира от 1 ноември и ще струва 4,99 долара на месец. Това е почти на половина по-малко от базовия абонамент за Нетфликс в САЩ и с два долара по-малко от цената на абонамента за Дисни Плюс, който ще се появи петнадесет дни след Епъл Ти Ви Плюс. Новата стрийминг платформа ще предлагат ограничено оригинално съдържание в началото, но Тим Кук обеща нови оригинални продукции всеки месец. Той вече представи оригиналния сериал \"Виж\" с Джейсън Момоа в главната роля, разказващ за живота на племе, в което се раждат деца, които могат да виждат в момент, в който всички останали хора вече са изгубили способността си да виждат. Стрийминг телевизионната услуга ще е на разположение в над 100 страни и купувачите на айФон, айПад или Мак ще получат една година безплатен абонамент за нея. В Купертино беше представена и Епъл Аркейд, новата платформа за видеоигри с абонамент, чиято премиера ще е на 19 септември. Тя ще бъде директно интегрирана в Ап Стор, магазина за онлайн приложения на Епъл и ще е на разположение в над 150 страни за 4,99 долара на месец. На платформата ще има над 100 игри. Епъл представи и нов модел таблет айПад с 10,2-инчов екран от специалната марка екрани за Епъл, наречена Ретина и с процесор А10 Фюжън. Устройството има датчици, разпознаващи пръстовите отпечатъци. Към него ще има малка клавиатура и писалка от типа Епъл Пенсил. Устройството ще струва 329 долара. Бяха представени и нови смарт часовници - Епъл уоч от серията 5 за цена, стартираща от 399 долара и от серията 3 за цена, стартираща от 199 долара. Продължителността на живота на батерията им ще е 18 часа и смарт часовникът ще може да подава спешен сигнал в над 150 страни.", "date": "2019.09.11", "title": "Apple представи новите iPhone 11 и iPhone 11 Pro"}
{"url": "https://standartnews.com/kultura/orlin-goranov-tsyal-zhivot-ucha-za-sebe-si-401456.html", "text": "„Отдавна следя \"Фермата“, защото това е един формат, от който човек може да научи много за себе си. А и не само той, но и зрителят. В това е красотата на живота\", сподели Орлин Горанов в \"Преди обед\". Звездата тази вечер влиза като ментор на участниците във \"Фермата: Нов свят\". „Искам да благодаря на целия екип, че ми даде тази възможност да вляза в шоуто - така успях да се погледна от другата страна. Много е хубаво човек от време на време да погледне на себе си с различни очи, защото винаги може да намери нещо и да го подобри“, казва за участието си Горанов. Според него, дори и в средата на своя житейски път все още има какво да учи за и от живота. \"Хората, които този сезон участват, са изключително колоритни фигури. Моята цел ще бъде да намеря златното сечение, защото новият свят трябва да си го създадем ние\", допълва артистът. „В началото ще има много шокови ситуации за участниците – и с тях, и около тях. Ще има много работа, особено за хора, които не са свикнали“. Певецът е подготвил за участниците вечери на народното творчество около огъня във фермата. А там ще се случат едни от най-хубавите и романтични моменти, ще се говори за история, живота и всичко това, което имаме в наследство.", "date": "2019.09.11", "title": "Орлин Горанов: Цял живот уча за себе си"}
{"url": "https://standartnews.com/biznes/erp-sever-podgotvya-sorzheniyata-predi-prviya-ucheben-den-401438.html", "text": "Дни преди началото на новата учебна година, екипи на електроразпределителното дружество, обслужващо Североизточна България, извършват обстоен оглед на електрическите съоръжения в близост до учебните заведения. Проверката цели да потвърди изправността на електрическите касети и трафопостове, захранващи училищата и университетите на територията, и при необходимост да се предприемат превантивни мерки за осигуряване на непрекъснато и безопасно електрозахранване по време на учебния процес. Инспекции от такъв характер са част от ежегодната профилактика на съоръженията и подготовката им за есенно-зимния сезон. Специалистите на Електроразпределение Север са в готовност да реагират незабавно при непредвидени повреди по мрежата на дружеството и на сигнали за вандалски прояви по електрическите съоръжения, каквито често се случват. Телефон 0700 1 61 61 остава денонощно на разположение на клиентите по всички въпроси, касаещи електрозахранването на територията на Североизточна България.  ", "date": "2019.09.11", "title": "ЕРП-Север подготвя съоръженията преди първия учебен ден"}
{"url": "https://www.standartnews.com/sport/ludogorets-podpisa-ss-zashchitnik-na-ayntrakht-401445.html", "text": "Футболният шампион Лудогорец успя да финализира успешно преговорите по привличането на нов ляв бек. Договор с клуба подписа израелският защитник Талеб Тауата, който за последно игра в един от грандовете в Бундеслигата - Айнтрахт Франкфурт. Очаква се той да си присъедини към отбора днес и да проведе първа тренировка. Договорът стана факт, след като Тауата е следен от скаутското звено на Лудогорец от края на 2018 г. и финално е одобрен от треньорското ръководство. Талеб, който играе като ляв бек, започва професионалната си кариера в Макаби Хайфа. Между 2009 г. и 2016 г. с екипа на тима записва 168 мача с 6 гола и 8 асистенции. Следва трансфер в Айнтрахт Франкфурт, за който Тауата изиграва 40 мача, като отбелязва 2 гола и прави 3 асистенции. Има сериозен турнирен опит, след като с Макаби и Айнтрахт играе в групите на Шампионска лига и Лига Европа. В евротурнитите има общо 27 мача с 1 гол и 5 асистенции. Новото попълнение на шампионите е национал на Израел, като е бил част от всички юношески формации плюс младежкия и мъжкия тим. За представителния отбор има 16 мача с 1 гол. Талеб e шестото ново попълнение на Лудогорец този сезон. Преди него в клуба бяха привлечени сънародника му Дан Битон, конгоанците Мавис Чибота и Джордан Икоко, сенегалеца Стефан Баджи и халфа от Гвинея-Бисау Жоржиньо.", "date": "2019.09.11", "title": "Лудогорец подписа със защитник на Айнтрахт"}
{"url": "https://standartnews.com/kultura/zapochva-svetovniyat-festival-na-animatsionniya-film-vv-varna-401437.html", "text": "\r\n   Световният фестивал на анимационния филм започва тази вечер във Варна. До 18 септември в конкурсната програма и в в извънконкурсната \"Панорама\" ще бъдат представяени някои от най-актуалните  анимационни филми. Разнообразин и занимателни са и съпътстващите прояви на феста. В традиционната детска работилница малчуганите ще се опитат да направят собствен филм. Специализирани лекции, прожекции на студентски филми от университети с профил анимация, най-доброто от гостуващи фестивали, документални филми, изложби и още много и интересни събития включва програмата. \r\n  Филмите от конкурсната програма са с български субтитри, а детската програма е със специално озвучение на български език. Сдружение „Световен фестивал на анимационния филм”, Фестивалният конгресен център във Варна и Националния дворец на културата в София са в основата на най-голямото събитие на анимационното кино у нас. Фестът е  под патронажа на Министерството на културата, има подкрепата и на Националния филмов център и община Варна. \r\n  Всички филми ще бъдат прожектирани във Фестивалния и конгресен център, тази вечер програмата включва 9 анимационни филма. \r\n  ", "date": "2019.09.11", "title": "Започва Световният фестивал на анимационния филм във Варна"}
{"url": "https://standartnews.com/kultura/blgariya-trsi-talant-startira-na-15-septemvri-401451.html", "text": "Броени дни преди старта на „България търси талант“ звездното жури в състав Катерина Евро, Ицо Хазарта и Славена Вътова, както и водещите – Сашо Кадиев и Даниел Петканов, дадоха старт на впечатляващите спектакли с фен събитие и поздрав към учениците. Те се обърнаха към децата с посланието, че първата сцена, на която можеш да покажеш своя талант и да го развиеш, е училището. Затова окуражиха малките за предстоящия първи учебен ден и ги призивоха да работят усърдно върху това, което им доставя радост, за да го превърнат в уникален талант. Единственото световно шоу, влязло в рекордите на Гинес стартира на 15 септември от 20:00 часа, за да покаже, че човешките дарби са безгранични. Затова и мотото на 6-тия сезон е „Невероятното не е невъзможно“. Всяка неделя журито и водещите ще поощряват хората, вложили труд и фантазия, които покажат нещо смело и уникално на сцената на „България търси талант“. Един от тях ще спечели 50 000 лева и ще се превърне в звезда. На събитието за фенове Славена Вътова демонстрира ефирен танц в компанията на 6-годишната Мишел Попов и балетист Васил Дипчиков. Чрез хореографията Мис България 2006 пресъздаде ежедневието на една модерна жена и майка, която подкрепя израстването на своите деца. Катерина Евро разказа как е подходила в развитието на многото таланти на своят син – Сашо Кадиев. Водещият на „България търси талант“ подчерта качествата и популярността на своя колега Даниел Петканов, който се радва на повече от 450 000 фенове в социалните мрежи, а след това разказа басня Жан дьо Лафонтен и изпълни акапелно парчена Кет Стивънс. Ветерантъ в журито Любен Дилов-син се обърна към стотиците гости на събитието с признанието, че в момента се отдава на един от любимите си таланти – дайвинг в екзотичните води на остров Мадагаскар и съвсем скоро ще сподели преживяването със зрителите на bTV.  Финал на събитието дадоха финалистката от пети сезонн – Жаклин Таракчи и победителите  – Виво Монтана.", "date": "2019.09.11", "title": "„България търси талант“ се завръща на 15 септември"}
{"url": "https://standartnews.com/svyat/19-godini-zatvor-za-britanets-ranil-blgarin-401412.html", "text": "Британски привърженик на превъзходството на бялата раса беше осъден на 18 години и 9 месеца затвор за опит за убийството на български тийнейджър, пише изданието \"Метро\". 50-годишният Винсънт Фулър извършил престъплението ден след масовото убийство на мюсюлмани в джамии в Крайстчърч в Нова Зеландия. Той похвалил масовия убиец и заплашил, че ще тръгне на лов за мюсюлмани, които по думите му трябвало да бъдат избити. После атакувал в Стануел, западно от Лондон, 19-годишният Димитър Михайлов, за когото си мислел, че е мюсюлманин. Момчето било нападнато с кухненски нож на 16 март и получило наранявания по ръцете. Преди нападението Фулър заплашвал с бейзболна бухалка съсед и нападал преминаващи коли. В съда той признал вината си за опит за убийство, но отрекъл да е действал по терористични подбуди. Съдията Питър Лодър обаче постановил, че става дума за терористичен акт и му наложил присъда от 18 години и 9 месеца.", "date": "2019.09.11", "title": "19 години затвор за британец ранил българин"}
{"url": "https://www.standartnews.com/sport/frantsiya-izkhvrli-sashch-ot-svetovnoto-po-basket-401457.html", "text": "Баскетболистите на Франция влязоха в историята, като победиха за първи път САЩ на световно първенство. В драматичен четвъртфинал \"петлите\" спечелиха срещу актуалният световен шампион 89:79 и продължават в петък срещу Аржентина в битката за място на финала. САЩ пък ще играят за класиране от пето-осмо място място със Сърбия. След малко започва последния четвъртфинал Австралия - Чехия. Победителят от него ще играе с Испания на полуфинала.", "date": "2019.09.11", "title": "Франция спря САЩ за медал от световното по баскет"}
{"url": "https://standartnews.com/svyat/trus-s-magnitud-38-raztrsi-atina-401434.html", "text": "Земетресение с магнитуд 3,8 разтърси гръцката столица днес в 11:13 часа. Трусовете са усетени в целия град, съобщава \"Катимерини\". По данни на Европейския средиземноморски сеизмологичен център, земетресението е било с магнитуд 3,8 степен. Епицентърът е на дълбочина 5 км на 8 км източно от Неа Макри. Не се съобщава за пострадали и разрушения.", "date": "2019.09.11", "title": "Трус с магнитуд 3,8 разтърси Атина"}
{"url": "https://www.standartnews.com/sport/akrapovich-prepodpisa-s-loko-pd-401458.html", "text": "Български привърженик е обидил на расистка основа английския национал Рахийм Стърлинг и това може да доведе ново наказание за България от УЕФА, пише английската преса. Заради расистките скандирания запалянкото е изведен от трибуните на \"Уембли\" от стюардите и е предаден на полицията по време на евроквалификацията Англия - България (4:0) в събота. Фенът е арестуван и отведен в полицейско управление в Северен Лондон, а по-късно освободен, без да му бъде повдигнато обвинение, пише таблоидът \"Сън\". Инцидентът е докладван на делегат на мача, което може да коства ново наказание за БФС. \"Човек от сектора за гости е изведен от трибуните и арестуван заради дискриминационни обиди по време на мача Англия - България\", потвърди говорител на Английската футболна асоциация.   От Английската футболна асоциация изразиха притеснения преди гостуването в София другия месец. В пресата припомнят, че при предишното гостуване на Англия в България преди седем години трима английски национали - Тио Уолкът, Ашли Йънг и Ашли Коул, бяха обиждани на расистка основа от българските фенове.", "date": "2019.09.11", "title": "Българин е арестуван за расизъм на \"Уембли\""}
{"url": "https://standartnews.com/svyat/v-sashch-si-spomnyat-za-zhertvite-na-atentatite-ot-911-401409.html", "text": "Американците си спомнят днес за жертвите на атентатите от 11 септември 2001 г. в САЩ, предаде Асошиейтед прес. Възпоменание ще има на мястото, на което се издигаха кулите близнаци на Световния търговски център в Ню Йорк, сринати от похитени от терористи самолети. Възпоменателна церемония ще има и в Пентагона, в който се вряза също похитен от терористите самолет. На тази церемония ще присъства президентът на САЩ Доналд Тръмп. Вицепрезидентът Майк Пенс пък ще е на възпоменанието в Шанксвил в щата Пенсилвания, където се разби четвърти похитен от терористите самолет, който не успя да стигне до набелязаната от тях мишена заради бунт на пътниците на борда. Възпоменателните церемонии са за близо 3000-те жертви на атентатите. Имената им ще бъдат прочетени на висок глас по време на церемонията в Ню Йорк. Церемониите включват и едноминутни мълчания и биене на камбани в момента на разбиването на похитените самолети и рухването на кулите близнаци на СТЦ. Нов документален филм на канала НВО ще помогне на децата да разберат какво точно се е случило на 11 септември преди 18 години. Филмът е на Ейми Шатц и ще бъде излъчен днес в 18 ч. източно американско време. Продукцията е озаглавена \"Какво се случи на 11 септември\".", "date": "2019.09.11", "title": "В САЩ си спомнят за жертвите на атентатите от 9/11"}
{"url": "https://www.standartnews.com/sport/ventsi-napadna-balkov-i-natsionalite-401473.html", "text": "Безрезултатната работа, която върши Краси Балъков като наставник на \"лъвовете\" разбуди демоните у Венци Стефанов. Босът на \"белите\" нападна с критики националния ни селекционер, писа тройка на футболистите и ги упрекна в нелоялност към родината си. \"Оценката ми за представянето на нашия отбор в мачовете с Англия и Ирландия е среден три. Не, минус три. Очаквах повече от Красимир Балъков. Отново видяхме старите муцуни. Каквото и да се случва, горе-долу едни и същи играчи се викат. Нищо не се променя. Предлагам футболистите от националния отбор да преминат тест за лоялност, за да видим колко обичат България и дали се раздават за националния отбор\", бясно се изрази Стефанов Той си позволи да направи сравнение с французите и тяхната футболна градация след победата ни над тях през 1993 г. до световната им купа през 2018. Също заяви, че при пускането на млади таланти, които да защитават трибагреника ни, може и да възцарим величието на родния футбол.      ", "date": "2019.09.11", "title": "Венци нападна Балъков и националите"}
{"url": "https://www.standartnews.com/lifestyle/keyti-peri-pusna-nova-kolektsiya-obuvki-401446.html", "text": "Кейти Пери пусна нова колекция обувки от марката си „Katy Perry Footwear“. „Есенната селекция ще събира погледи, ще спира трафика и ще бъде тема на разговори“, заяви певицата. Серията се състои от 40 нови модела за всякакъв повод – първия учебен ден, поредния делник в офиса или луда вечер, изпълнена с купони. Колекцията вече е в продажба в американската верига „QVC“. Цената на обувките започва от 69 долара и новата линия включва ботуши, високи токове, сандали, пантофи, маратонки и чехли. Пери основа своята марка „Katy Perry Footwear“ в началото на 2017-а.", "date": "2019.09.11", "title": "Кейти Пери пусна нова колекция обувки"}
{"url": "https://standartnews.com/svyat/tsvetya-i-natsionalni-flagove-za-zhertvite-na-11-septemvri-401474.html", "text": "Гражданите на САЩ отбелязват днес годишнината от терористичните нападения на 11 септември 2001 година. Роднините на жертвите се събраха на мястото, където се извисяваха кулите близнаци на Световния търговски център в Ню Йорк. Паметта на загиналите бе почетена с минута мълчание и камбанен звън в 8:46 ч. местно време - моментът на атаката срещу северната кула. Доналд Тръмп участва за трети път като президент в церемониите за годишнината от 11 септември на фона на недоволството му от \"вечната война\" в Афганистан, където терористичната организация Ал-Кайда планира нападенията. Президентът почете паметта на жертвите с минута мълчание на Южната морава на Белия дом заедно с първата дама Мелания Тръмп и служители на Белия дом. Националният флаг на покрива на Белия дом бе свален наполовина. В изявление Тръмп обяви годишнината за \"Патриотичен ден\" и отбеляза как голям брой американци си спомнят за нападенията от 11 септември. \"Една хубава септемврийска сутрин бе белязана от силен шок, агонизираща мъка и дълбоко страдание. Силата, смелостта и състраданието на Америка обаче останаха непоклатими\", заяви Тръмп. Очаква се президентът да участва във възпоменателна церемония в Пентагона, а вицепрезидентът Майк Пенс ще произнесе реч на мястото на третата атака край Шанксвил, щата Пенсилвания. Конгресмени почетоха годишнината с минута мълчание на Капитолийския хълм, съобщи Асошиейтед прес. Президентът на САЩ по времето на нападенията Джордж Буш-младши ще участва в церемония по полагане на венци в Пентагона. Съединените щати все още преживяват последиците на нападенията от 11 септември. Възпоменателните церемонии се фокусират върху почитането на паметта на близо трите хиляди души, които загинаха при самолетните нападения. Имената на всички загинали се прочитат на висок глас на церемонията на мястото, където се извисяваха кулите близнаци.", "date": "2019.09.11", "title": "Цветя и скръб за жертвите на 11 септември"}
{"url": "https://standartnews.com/svyat/studentite-ni-shche-rabotyat-bez-vizi-na-ostrova-401463.html", "text": "Нови предложения на вътрешното министерство на Великобритания предвиждат чуждестранните студенти да имат право да останат в страната до две години след завършването си, за да могат да си намерят работа. Реформата, прокарана от Тереза Мей през 2012 година, която по това време е вътрешен министър, даваше само 4 месеца на наскоро завършилите да си намерят работа. Всяка година във Великобритания постъпват около 450 хиляди чуждестранни студенти. Мярката, която подготвят от вътрешното министерство сега, ще се отнася до тези, които започват обучението си през 2020 година, пише Би Би Си. \r\nТе ще трябва да са се обучавали в институция, която провежда имиграционни проверки. Ограничения за това каква работа ще започнат завършилите чуждестранни студенти не се предвиждат, както и за броя на тези, които ще могат да се възползват от удължения срок. \"Ако някой се е нуждаел от доказателство за нов подход към имиграцията\", това е то, коментира редакторът на Би Би Си Марк Ийстън. \"Тереза Мей създаде \"враждебна атмосфера\" около миграцията с амбицията да намали новопристгащите до десетки хиляди, а Борис Джонсън обеща да се откаже от тази цел и да насърчи \"най-добрите и най-умните\" да живеят и работят в \"глобална Британия\".", "date": "2019.09.11", "title": "Студентите ни ще работят без визи на Острова"}
{"url": "https://standartnews.com/svyat/na-83-godini-pochina-bukharudin-yusuf-khabibi-401464.html", "text": "Бившият индонезийски президент Бахарудин Юсуф Хабиби почина на 83-годишна възраст, съобщава Джакарта пост. \r\n  \r\nСпоред вестника, Хабиби се е намирал в реанимация във военната болница в Джакарта от понеделник след внезапно влошаване на здравето му. \r\n  \r\nСмъртта на бившия президент бе обявена в Инстаграм от неговата праплеменница, певицата Мелани Субоно. \r\n   \r\n\"Благодаря ти, че направи Индонезия по-добра, благодаря, че ме научи да не се отказвам\", цитира вестникът думите на Субоно. \r\n  \r\nБахарудин Юсуф Хабиби получава техническо образование в Германия през 1978 г, пише Канал 3. Той оглавява Министерството на технологиите и научните изследвания, където работи 20 години при президента Сухарто. \r\n  \r\nПрез май 1998 г. той встъпва в длъжност като президент след оставката на Сухарто и остава такъв до 1999 г., когато парламентът избира нов президент. Той е държавният глава с третия най-кратък мандат в историята на страната след освобождението от холандска окупация на 17 август 1945 г.  ", "date": "2019.09.11", "title": "На 83 години почина Бахарудин Юсуф Хабиби"}
{"url": "https://standartnews.com/regionalni/ofitser-ot-rezerva-izdigna-za-kmet-na-kazanlk-bsp-401433.html", "text": "\r\n  Офицерът от резерва, капитан III ранг Стоян Петров, издигна за кмет на община Казанлък БСП.  Да бъде прекратено противопоставянето между властта и гражданите, те да започнат да си говорят с усмивка и уважение, гражданите да бъдат включвани при вземане на важни решения, здравеопазването да е сред фундаменталните грижи за хората от общината, приоритетно да бъде развиван спорта, селата и малките градове в общината да станат неотменна част от европейската визия на Казанлък - това са някои от основните акценти в предизборната програма на 52-годишния  корабен инженер. Стоян Петров е сред учениците  на прочутия преподавател по физика Теодосий Теодосиев-ТЕО, възпитаник е на Военно-морското училище във Варна. Участвал успешно в управлението на екстремни ситуации в открито море. Безпартиен, има семеен бизнес като ресторантьор. \r\n ", "date": "2019.09.11", "title": "Офицер-запасняк издигна за кмет на Казанлък БСП"}
{"url": "https://standartnews.com/regionalni/diplomati-na-poseshchenie-v-blagoevgrad-401469.html", "text": "Ръководители на дипломатически мисии и представителства на международни организации, акредитирани в Република България, ще посетят Благоевград на 12 и 13 септември. Дипломатическият корпус ще бъде посрещнат от кмета на общината д-р Атанас Камбитов и от областния управител Бисер Михайлов. Посещението е организирано със съдействието на Министерството на външните работи. \r\nТо е с опознавателна цел, в основата на която е представяне на външнополитическите приоритети и запознаване с туризма, икономиката, образованието, културата и местното самоуправление. По време на визитата си в Благоевград, представителите на Корпуса ще разгледат площад „Георги Измирлиев“, изграден през 1986-1987 г. за посещение на Ръководители на дипломатически мисии и представителства на международни организации.   Гостите ще разгледат още центъра на Благоевград, възрожденски квартал „Вароша“, храм „Въведение Богородично“.  ", "date": "2019.09.11", "title": "Дипломати на посещение в Благоевград"}
{"url": "https://standartnews.com/regionalni/dadokha-srok-na-brikel-da-izkhvrli-nerazreshenite-goriva-401427.html", "text": "РИОСВ – Стара Загора е издала предписания на ТЕЦ „Брикел” - Гълъбово да отстрани съхраняваните горива на площадката на топлоцентралата, които не са разрешени според действащото комплексно разрешително. Срокът за изхвърляне на биомасата, съхранявана на площадката на Брикетна фабрика, и на складираната слама е 30 октомври т.г. Неразрашените горива са били открити при проверка в началото на месеца, разпоредена от главния прокурор, и дадоха основание на екоинспекцията да спре принудително работата на ТЕЦ-а на енергийния олигарх Христо Ковачки.  \r\n  Според хората от община Гълъбово в последно време  зачестило залпово замърсвяна на въздуха със серен диоксиди  ифини прахови частици.    \r\n Фото - infoz.bg", "date": "2019.09.11", "title": "Дадоха срок на \"Брикел\" да изхвърли неразрешените горива"}
{"url": "https://standartnews.com/sport/ludogorets-podpisa-ss-zashchitnik-na-ayntrakht-401445.html", "text": "Футболният шампион Лудогорец успя да финализира успешно преговорите по привличането на нов ляв бек. Договор с клуба подписа израелският защитник Талеб Тауата, който за последно игра в един от грандовете в Бундеслигата - Айнтрахт Франкфурт. Очаква се той да си присъедини към отбора днес и да проведе първа тренировка. Договорът стана факт, след като Тауата е следен от скаутското звено на Лудогорец от края на 2018 г. и финално е одобрен от треньорското ръководство. Талеб, който играе като ляв бек, започва професионалната си кариера в Макаби Хайфа. Между 2009 г. и 2016 г. с екипа на тима записва 168 мача с 6 гола и 8 асистенции. Следва трансфер в Айнтрахт Франкфурт, за който Тауата изиграва 40 мача, като отбелязва 2 гола и прави 3 асистенции. Има сериозен турнирен опит, след като с Макаби и Айнтрахт играе в групите на Шампионска лига и Лига Европа. В евротурнитите има общо 27 мача с 1 гол и 5 асистенции. Новото попълнение на шампионите е национал на Израел, като е бил част от всички юношески формации плюс младежкия и мъжкия тим. За представителния отбор има 16 мача с 1 гол. Талеб e шестото ново попълнение на Лудогорец този сезон. Преди него в клуба бяха привлечени сънародника му Дан Битон, конгоанците Мавис Чибота и Джордан Икоко, сенегалеца Стефан Баджи и халфа от Гвинея-Бисау Жоржиньо.", "date": "2019.09.11", "title": "Лудогорец подписа със защитник на Айнтрахт"}
{"url": "https://standartnews.com/sport/frantsiya-izkhvrli-sashch-ot-svetovnoto-po-basket-401457.html", "text": "Баскетболистите на Франция влязоха в историята, като победиха за първи път САЩ на световно първенство. В драматичен четвъртфинал \"петлите\" спечелиха срещу актуалният световен шампион 89:79 и продължават в петък срещу Аржентина в битката за място на финала. САЩ пък ще играят за класиране от пето-осмо място място със Сърбия. След малко започва последния четвъртфинал Австралия - Чехия. Победителят от него ще играе с Испания на полуфинала.", "date": "2019.09.11", "title": "Франция спря САЩ за медал от световното по баскет"}
{"url": "https://standartnews.com/sport/akrapovich-prepodpisa-s-loko-pd-401458.html", "text": "Български привърженик е обидил на расистка основа английския национал Рахийм Стърлинг и това може да доведе ново наказание за България от УЕФА, пише английската преса. Заради расистките скандирания запалянкото е изведен от трибуните на \"Уембли\" от стюардите и е предаден на полицията по време на евроквалификацията Англия - България (4:0) в събота. Фенът е арестуван и отведен в полицейско управление в Северен Лондон, а по-късно освободен, без да му бъде повдигнато обвинение, пише таблоидът \"Сън\". Инцидентът е докладван на делегат на мача, което може да коства ново наказание за БФС. \"Човек от сектора за гости е изведен от трибуните и арестуван заради дискриминационни обиди по време на мача Англия - България\", потвърди говорител на Английската футболна асоциация.   От Английската футболна асоциация изразиха притеснения преди гостуването в София другия месец. В пресата припомнят, че при предишното гостуване на Англия в България преди седем години трима английски национали - Тио Уолкът, Ашли Йънг и Ашли Коул, бяха обиждани на расистка основа от българските фенове.", "date": "2019.09.11", "title": "Българин е арестуван за расизъм на \"Уембли\""}
{"url": "https://standartnews.com/sport/ventsi-napadna-balkov-i-natsionalite-401473.html", "text": "Безрезултатната работа, която върши Краси Балъков като наставник на \"лъвовете\" разбуди демоните у Венци Стефанов. Босът на \"белите\" нападна с критики националния ни селекционер, писа тройка на футболистите и ги упрекна в нелоялност към родината си. \"Оценката ми за представянето на нашия отбор в мачовете с Англия и Ирландия е среден три. Не, минус три. Очаквах повече от Красимир Балъков. Отново видяхме старите муцуни. Каквото и да се случва, горе-долу едни и същи играчи се викат. Нищо не се променя. Предлагам футболистите от националния отбор да преминат тест за лоялност, за да видим колко обичат България и дали се раздават за националния отбор\", бясно се изрази Стефанов Той си позволи да направи сравнение с французите и тяхната футболна градация след победата ни над тях през 1993 г. до световната им купа през 2018. Също заяви, че при пускането на млади таланти, които да защитават трибагреника ни, може и да възцарим величието на родния футбол.      ", "date": "2019.09.11", "title": "Венци нападна Балъков и националите"}
{"url": "https://standartnews.com/svyat/mikhael-shumakher-e-izlyazl-ot-komata-401439.html", "text": "Седемкратният шампион във \"Формула 1\" Михаел Шумахер е в съзнание, съобщава френския вестник Le Parisien, цитиран от БГНЕС. Германецът беше приет преди два дни в болница в Париж. Той ще бъде подложен на лечение със стволови клетки при известен френски специалист. Шумахер не е виждан на публично място, откакто претърпя тежък ски инцидент преди 5 години. Според негови близки той не може нито да ходи, нито да общува. 50-годишният германец е най-успешният пилот в историята  на \"Формула 1\"едно със 7 титли и 91 победи в сериите.", "date": "2019.09.11", "title": "Михаел Шумахер е излязъл от комата"}
