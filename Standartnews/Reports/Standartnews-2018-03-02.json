{"url": "http://standartnews.com/svyat/sasht_rusiya_lazhe_che_e_sazdala_novi_orazhiya-368893.html", "text": "Руският президент Владимир Путин съобщи, че страната му е създала крилата ракета с ядрен двигател, която може да лети практически безкрайно. Това стана по време на годишното му обръщение към парламента вчера, малко преди президентските избори на 18 март, на които се очаква да спечели четвърти мандат. Речта му продължи рекордните 115 мин. Руски медии коментираха, че това напълно променя стратегическия баланс в света и е новина от такъв мащаб, че засега е трудно да бъде осъзната. Съобщението на Путин бе илюстрирано с анимация, на която се вижда как ракетата, изстреляна от Русия, преминава през Атлантическия океан, като заобикаля радарни системи за ранно предупреждение, минава на юг от Южна Америка и се отправя към целта си през Тихия океан. \"Неведнъж сме казвали на западните страни, че ще предприемем мерки за неутрализиране на всички заплахи срещу страната ни и разгръщането на противоракетния щит. Но никой не искаше да разговаря с нас, никой не искаше да ни слуша. Послушайте ни сега\", каза Путин сред бурни и продължителни аплодисменти в залата и ставане на всички присъстващи на крака. Американски служител, запознат с последната оценка на руската военна мощ, обаче изрази съмнение пред телевизионния канал CNN, че оръжията, които държавният глава на Руската федерация Владимир Путин описа в годишната си реч пред Федералното събрание, имат възможността да преодолеят противоракетните щитове на НАТО, като същевременно увери, че при евентуална руска атака САЩ ще отговорят с „огромна мощ\". Съгласно думите на източника, САЩ са наблюдавали малък брой руски тестове на ядрените им ракети, които са завършили катастрофално.", "date": "2018.03.01", "title": "САЩ: Русия лъже, че е създала нови оръжия"}
{"url": "http://standartnews.com/balgariya/varbakova_saprugat_mi_ne_se_e_sreshtal_s_premiera-368903.html", "text": "Собственичката на \"Инерком\" Гинка Върбакова отрече съпругът и да се познава с премиера Бойко Борисов. Изявлението й беше отговор на въпрос на депутата от БСП Елена Йончева на съвместното заседание на комисиите по енергетика и контрол над службите в парламента. \"Вашият съпруг срещал ли се е извън сградата на Министерски съвет с премиера Бойко Борисов и кога е била последната среща\", попита Йончева. \"Не ми е известно моят мъж да се е срещал с г-н Бойко Борисов\", заяви Върбакова.", "date": "2018.03.01", "title": "Върбакова: Съпругът ми не се е срещал с премиера"}
{"url": "http://standartnews.com/biznes/vivacom_dade_ramo_na_proekti_za_detsa_i_izkustvo-368909.html", "text": "VIVACOM подкрепи 13 проекта по програмата си \"Регионален грант\", осъществявана в партньорство с Български център за нестопанско право. Жури избра кои от 329-те кандидати в третото издание на инициативата да получат финансиране до 5000 лв. от компанията. С програмата VIVACOM подпомага развитието на регионите в България и стимулира участието на местните общности, като предоставя грантово финансиране на граждански организации, читалища, училищни настоятелства от цялата страна, за да осъществят проекти на местно ниво. Общата сума, отпусната за реализацията на проектите в третото издание, е 60 000 лв. Три са основните критерии, по които журито е определило победителите в надпреварата за грантовете: общодостъпна полза от реализирането на инициативата или решаването на проблем за конкретна общност от хора, въвличане на местната общност и новаторство. Един от проектите е на Сдружение „Метаморфози\" – Смешната лечебница на д-р Куку и д-р Пипи ще продължи срещите на медицинските клоуни в детските отделения на УМБАЛСМ „Пирогов\", София, за да предлага смехотерапия на малките пациенти. „Мобилна работилница\" на Сдружение Творческа улица за художници и артисти от София ще преобрази занемарени места в столицата. Проектът \"Сцената на детските мечти\" (социализация чрез театър) на Сдружение \"Избор\" от Банско ще реализира благотворителен спектакъл с участието на деца с и без увреждания. Чрез Мост на мотивацията, Сдружение „С идея за бъдещето - спорт, образование, култура\" - Сандански ще даде възможност на младежи да изрисуват главния мост в парка на града, с 600 подбрани цитати на велики личности. Подкрепа получават проектите \"Да спасим кестените\", „Младежкото екологично и социално предприемачество и ние\", \" Красота, създадена от детски ръце и душа\", \"Вертикални пътеки\", „Детска оздравителница\" и др. Допълнителна подкрепа от VIVACOM получиха още два проекта –  25-ото юбилейно издание на „Международен детски великденски фестивал - Босилеград 2018 и дигитализацията на видео архиви на БАН, съдържащи фолклорни материали, заснети през втората половина на XX в.", "date": "2018.03.01", "title": "VIVACOM даде рамо на проекти за деца и изкуство"}
{"url": "http://standartnews.com/svyat/zadarzhaha_zapodozryan_za_ubiystvoto_na_zhurnalista_yan_kutsiak-368863.html", "text": "Заподозрян за убийството на словашкия журналист Ян Куциак беше задържан в Словакия, предаде ТАСС. Полицията е извършила обиски в домовете на лица, отдавна заподозрени за разпространение на наркотици. Обиските са извършени близо до селището Велка Мача, където са убити журналистът и приятелката му. Задържан е заподозрян, за който се предполага, че е свързан с убийството. Конфискувани са 160 г от наркотика перветин, хладно и огнестрелно оръжие, което е изпратено за балистична експертиза. Началникът на националната полиция Тибор Гашпар уточни, че е рано да се каже дали убийството е извършено с конфискуваното оръжие. Основната версия за убийството на журналиста, работил за братиславското онлайн издание Aktuality.sk, е разправа на италианската мафия Ндрангета. Куциак е подготвял материал за дейността на престъпната групировка в Словакия и връзките й с властите на страната. След като по-рано през деня министърът на културата на Словакия Марек Мадярич подаде оставка заради убийството на разследващ журналист, двама високопоставени чиновници съобщиха, че се оттеглят от постовете си, тъй като са споменати в последната статия на Ян Куциак. Това са Вилиам Ясан, секретар на Съвета за национална сигурност, и Мария Трошкова, съветничка на премиера Роберт Фицо, предаде Ройтерс. Ясан и Трошкова твърдят, че нямат нищо общо с убийството на журналиста, който пише за тях, че преди да навлязат в политиката, са били свързани с италиански бизнесмен. Куциак не посочва, че те са извършили нещо нередно, но призиви за тяхната оставка отправиха правосъдният министър Луция Житнянска и представители на опозицията. В края на миналата седмица 27-годишният журналист и приятелката му бяха намерени застреляни. Полицията каза, че по всяка вероятност убийствата са свързани с професионалните занимания на младия мъж, припомни Ройтерс. Заради кървавата разправа, разтърсила словашкото общество, хиляди хора излязоха тази вечер на протест в столицата Братислава, свикан от опозицията, съобщи Асошиейтед прес.", "date": "2018.03.01", "title": "Задържаха заподозрян за убийството на журналиста Ян Куциак"}
{"url": "http://standartnews.com/svyat/yunker_myastoto_na_zapadnite_balkani_e_v_es-368898.html", "text": "Председателят на Европейската комисия Жан-Клод Юнкер заяви, че след посещението на държавите от Западните Балкани се връща в Брюксел с нова увереност, че мястото на региона е в Общността, предава Радио „Свободна Европа\" в македонската си редакция. В рамките на пресконференция в София Юнкер подчерта, че датите не са важни, но предупреди, че няма да бъдат правени никакви отстъпки по отношение на условията за прием в ЕС, тъй като това няма да е в интерес нито на региона, нито на Общността. Според Юнкер във всички страни е налице желание да се изпълнят реформите, необходими за членството им в организацията. Същевременно люксембургският политик припомни, че за влизане в ЕС страните от региона трябва да решат неуредените си двустранни спорове.", "date": "2018.03.01", "title": "Юнкер: Мястото на Западните Балкани е в ЕС"}
{"url": "http://standartnews.com/svyat/dogovoriha_ravni_zaplati_pri_komandirovki-368907.html", "text": "Командировани работници ще вземат заплати на нивата в държавата на пребиваване. Това е резултатът от преговорите на Европейския парламент, Съвета и Европейската комисия. Очаква се европейската директива за командироването на работници да бъде преразгледана в посока да се получава равно заплащане за еднакъв труд на едно и също място. Съвместно изявление са направили вчера съдокладчиците на Европарламента Елизабет Морен-Шартие и Агнес Йонгхериус, българският заместник-министър на социалната политика Зорница Русинова и комисарят по заетостта Мариан Тейсен, съобщиха от Еврокомисията. „След интензивни преговори, ние, преговарящите от името на Европейския парламент, Съвета и Комисията, сме изключително доволни, че успяхме да обсъдим всички въпроси по време на седмия триалог. Постигнахме общо разбиране относно рамката на едно възможно споразумение за преразглеждане на директивата относно командироването на работници\" казват авторите на изявлението. „Смятаме, че предложеното пакетно споразумение е балансирано. Възможното споразумение установява принципа на равно заплащане за еднакъв труд на едно и също място, като същевременно осигурява повече правна сигурност както за работниците, така и за работодателите\", се казва в съобщението. Дебатът за заплащането на командированите работници бе подет заради недоволството на бизнеса в Западна Европа от социалния дъмпинг - практиката служителите от Източна Европа да работят в ЕС на заплати, близки до тези в родните им страни, но много по-ниски от заплащането в страната на месторабота. Особено настоятелен по темата бе френският президент Еманюел Макрон по време на визитата си в България през август 2017 г.", "date": "2018.03.01", "title": "Договориха равни заплати при командировки"}
{"url": "http://standartnews.com/kultura/innerglow_predstaviha_novata_si_pesen_rising_sun_v_stroezha-368897.html", "text": "Една година след появата си на българската музикална сцена, момчетата от INNERGLOW са готови с най-новата си авторска песен \"Rising sun\". В сряда вечерта в клуб \"Строежа\" те представиха и видеоклипа към песента, дело на режисьорката Рая Радичкова и зарадваха истински многобройните си гости. Групата, част от лейбъла Homeovoxmusic на китариста на \"Остава\" Георги Георгиев, представи пълен сет от авторски парчета и демонстрира специфичен музикален стил, какъвто липсва на българската музикална сцена. INNERGLOW правят впечатление с модерното си звучене, силно застъпено електронно влияние, с поп, денс и фънк елементи, а вокалите са ярко изразени и мелодични. Бандата присъства със собствствен заряд и естествено излъчване и е истинско удоволствие да се видят и чуят на живо. Вечeрта започна с изпълнения на певицата VICK, която е още едно от откритията на Homeovoxmusic. INNERGLOW са: Тодор Ковачев – вокали и кийборд, Иван Даскалов – бас, Матей Христосков – ударни и Петър Желев – китара. Четиримата млади музиканти създават собствени песни с различно и модерно звучене, а за краткото си съществуване привличат все повече вниманието на ценителите на качествената българска музика. Бандата вече има зад гърба си участия във фестивалите „София диша\" и пловдивския „Капана Фест\", множество клубни участия в София, Варна и Бургас, свирили са на една сцена с култовите \"Jeremy?\". На 14 март INNERGLOW ще подгряват големият концерт на \"Hayes & Y\" в Sofia Live Club, а на 20 април ще ги чуем преди група \"Остава\" в столичния \"City Stage\".", "date": "2018.03.01", "title": "INNERGLOW представиха новата си песен \"Rising Sun\" в \"Строежа\""}
{"url": "http://standartnews.com/mneniya/99_ot_balgarite_poznavat_markata_gradus-368905.html", "text": "- В над 25-годишната история на компанията сме достигнали ниво, което е време да надградим, а именно - компанията да стане публична. Пример са ни големи компании от нашия бранш, световни лидери в птицепроизводството, които са минали по този път - станали са публични в един етап от тяхното развитие. Световният лидер е американска компания, която е публична, във Франция има сериозни компании, минали по този път. Ние вече имаме опит с публични компании в един от нашите бизнеси - в здравеопазването. Там партньор ни е вторият по големина в света оператор на болници - IHH, мажоритарен собственик на Аджъбадем. IHH се листва на малоазийската борса, а Аджъбадем - нашият регионален партньор и най-голям оператор в здравеопазването в Европа, се листва на Истанбулската борса. Благодарение на това видяхме какви са предимствата на това една компания да бъде публична, но знаем и колко е голяма отговорността. Но смятаме, че сме добре подготвени  да отговорим на тези изисквания и да излезем на БФБ-София в средата на 2018 г. - Ние смятаме, че това е много добре и за БФБ, и за българския пазар. На БФБ няма компания от хранително-вкусовия сектор и вярваме, че нашата компания ще фокусира сериозен инвеститорски интерес. - Предварителните разговори показват голям интерес от частни и институционални инвеститори, и български, и международни. Все пак ние имаме 25-годишна история, винаги сме били прозрачни, традиционно сме показвали много добри резултати, много добри ръстове. - От една година тече подготовката, преструктурирахме цялата компания и назначихме реномирани международни одитори, така че \"Градус\" да бъде подготвена за публичен статут. В момента, съвместно с избрания от нас инвестиционен посредник – ПФБК, изготвяме проспекта за публично предлагане и в най-скоро време ще го внесем в Комисията за финансов надзор. - Компанията ни има няколко бизнес линии, в които ще инвестира. Потребителите познават фирмата основно като производител на пилешко месо. Последните проучвания показаха, че \"Градус\" има 99% разпознаваемост на национално ниво и сме един от най-познатите брандове в България, не само в сектора. Това е постигнато с много усилия в годините, постоянно качество и комуникация с клиента. Друга наша голяма бизнес линия, в които се развиваме, е производството на разплодни яйца. Те са генетичен материал, продукт, от който нашите клиенти произвеждат бройлери. Генерираме постоянен ръст в продажбите и се радваме на много голяма клиентска лоялност, което е много показателно, защото от генетичния материал, който ние им продаваме, зависи как те ще продължат цикъла на производството. \"Градус\" е в топ 3 на Европа като производител, извоювали сме тази позиция с постоянно качество. В производството на разплодни яйца ще инвестираме една сериозна част от набраните средства и ще увеличим производствения капацитет с над 20%. 80% от тази продукция е за експорт, а като производство сме изцяло базирани в България и възнамеряваме така да продължим - всички набрани инвестиции ще бъдат вложени в страната ни за производство. Ще инвестираме и в най-новия ни проект - продукти от свинско месо с марката \"Аз ям!\". Досегашните резултати показват много голям интерес от страна на потребителите. Там също възнамеряваме да инвестираме за допълнително развитие на производството. Това са трите бизнес линии, към които ще насочим голяма част от набраните средства. - Конкуренцията е нещо нормално на свободния пазар и дори е здравословна, тя само ни кара да бъдем по-добри. Европейският пазар е единен и всички се конкурираме на него. Единственият проблем, който не е само на България, а на цяла Европа, са злоупотребите с ДДС. Месото, поради бързия оборот на тази стока, доста често се използва за такива ДДС злоупотреби, което удря по родното производство. Става въпрос за продукция от Европа, която се внася в България, този данък не се плаща, а няма как с тези скрити 20% ние да бъдем конкурентни. За радост държавата се бори доста усърдно с това и в последната година има резултати. Нелоялната конкуренция ни притеснява. Иначе ние по нищо не отстъпваме на световните компании в птицепроизводството. Точно обратното, нашите международни партньори казват, че някои от показателите ни са рекордни за Европа. - Това с пилешкото и с хормоните е една голяма спекула, каквато няма никъде по света. В подобни твърдения няма никаква истина. Първо, наличието на хормони се проверява от Българската агенция за безопасност на храните. Второ, противоречи на всякаква бизнес логика да се употребяват такива неща в храната или да се дават на пилетата. Ние се опитваме чрез различни кампании да обясним на хората, че това не почива на факти. Нашата битка е за доверието на потребителя, затова предлагаме постоянно качество. Стремим се нашият бизнес да бъде обърнат към потребителя, да чуем какво иска и затова сме толкова активни онлайн, включително и в социалните мрежи. Няма потребител, който да се е обърнал към нас с оплаквания или похвала и ние да не сме се свързали с него, за да го изслушаме. Това е нашият модел и той ни носи своите успехи. - Ние притежаваме всички стандарти за качество и безопасност – ISO 9001:2015, ISO 22000:2005, както и международния стандарт за храни IFS 2006:2014. Това, което може да го има една световна компания, ние го имаме. Другото е въпрос на държавна политика. Имаше стандарт \"Стара планина\", който, за съжаление, не успя да постигне това, за което беше планиран. Ако се направи такава инициатива, ние ще участваме, дори бихме се наели да го инициираме. Но за нас преди всичко гаранция за качеството е самото име \"Градус\". Това, че толкова години сме на пазара и имаме перспективи да останем дълго, е най-голямата гаранция за потребителя. - Бизнесът беше стартиран от баща ми и чичо ми. Започват търговия с хранителни стоки. Тогава имаше криза за пилешко в България, американските бутчета бяха лидер на пазара. Това ги насочва към производство на пилешко месо и така \"Градус\" започва да се занимава с този бизнес. И според мен формулата за успех е постоянство, качество, много работа, и, разбира се, клиентът на първо място. Нашата компания винаги е била на светло, никога не е била зависима от външни фактори - било то политически или други. Залагали сме както на органичен растеж, така и на придобивания на птицеферми, но предимно със собствени средства. Никога не сме били тежко зависими от банкови или други външни финансирания. Плащали сме си данъците, никога не сме имали регистрирана офшорка. Компанията ни е семейна, с ясни доходи, ясни източници на инвестициите. Ръстът ни върви  постепенно във времето, без много големи стъпки. Видяхме много големи компании, които се разшириха прекалено бързо и се изгуби контролът над управлението им. Винаги сме внимавали управлението да бъде в нас и да правим това, което можем. Аз съм в компанията откакто завърших висшето си образование през 2004 г. Първоначално се занимавах повече с маркетинг и продажби, след това влязох и в оперативното управление. Стремим се да продължим това, което е създадено и да го подобряваме. - В Европа има семейни компании, които са от началото на миналия век. Пето и шесто поколение управлява тези компании, които продължават да се развиват както в бранша, в който са започнали, така и в други бизнеси. Ние сме от този тип компании и нашата идея е да надграждаме и да се развиваме. Фактът, че  ставаме публична компания, е доказателство за това. Ние не се притесняваме и ще отчитаме всичко, което правим, на всеки три месеца, както се изисква от една публична компания. - Вината са извън холдинга \"Градус\", който ще се листва на БФБ. Те са бизнес, в който ние сме инвестирали дългосрочно - изцяло собствени лозя, модерна винарна, направена по последните световни тенденции. И сме горди, че постигнахме изключителни резултати, спечелихме медали на международни изложения, където България досега не беше печелила. Много добре се приемат вината ни и в страната ни, и в чужбина. Заложили сме на маркетинга \"от уста на уста\", който в този бранш работи най-добре. Наблягаме на високия клас вина. Ако годината не е била добра, ние просто не пускаме на пазара вино от тази реколта. Това е нашата политика и ние я отстояваме. - Този наш бизнес е много млад - само на 5 г., а вече сме пазарен лидер. И както във всичко, което правим, се стремим да бъдем най-добрите. През 2012 г. основахме първата Сити клиник - кардиологичната болница, която беше малка на фона на това, което имаме в България. Тя беше изградена по американски проект, оборудвана с най-добрата техника на пазара, успяхме да привлечем изключителни специалисти и да променим стандарта за здравеопазване в България. След това направихме втората си болница - онкологичната. И днес сме най-големият здравен оператор в България с един изключителен партньор като Аджъбадем. Болница Токуда е последната, което добавихме към нашата група. Тя е най-голямата болница на Балканите, но ние имаме амбиция да я направим и най-добрата. Започнахме някои обновления, отворихме нови отделения, реконструирахме някои от етажите - пациентските етажи са на ниво петзвезден хотел. - Ние също работим със НЗОК, всички тези проблеми се отразяват. Но не трябва да забравяме, че българският пациент е с най-добрия достъп до здравеопазване в ЕС. Най-малко чака за прием, за малко неща се налага да заплаща. Това тежи на държавата, но моделът е добър за пациента. Нужни са някои допълнителни реформи, които да го подобрят, но не и да го променят генерално. Радваме се на голям пациентски интерес. Само за последната година имаме над 20 % ръст в преминалите пациенти през нашата група. Един от недостатъците на системата обаче са т. нар. лимити, които ограничават дейността и по този начин се наказват добрите и работещите. Защото лимитите не ни позволяват да обслужим всички пациенти, които са избрали да дойдат при нас. Но вярвам, че това ще бъде преодоляно от министерство на здравеопазването. Най-големият плюс е, че България разполага с изключителни специалисти в здравеопазването, които са сред най-добрите в света. Имаме и професионализма на Аджъбадем, които в Турция през последните 10-15 години са сред лидерите в технологии, добри практики, пациентско обслужване. С тези две неща в комбинация – изключителни специалисти и надежден партньор, смятаме, че ще стигнем световно ниво в здравеопазването. В нашия фокус са и пациентите от чужбина. Имаме голям приток от Сърбия, от бивши съветски републики, от Русия. Искаме да привлечем пациенти както от Западна Европа, така и от съседни страни, близки до нас по култура и език. - Всеки голям бизнес работи със съответните институции, които са свързани с него. И ние работим в тясно взаимодействие с институции като Министерство на земеделието, Българска агенция по безопасност на храните, Министерство на здравеопазването и др. Съдействаме им и се опитваме да подобрим каквото можем. Например в контрабандата браншът беше много активен, подсказваше къде са пробойните, слабите места. Държавата трябва да бъде там, където има нелоялна конкуренция, недобри практики и да следи за доброто качество на продуктите.", "date": "2018.03.01", "title": "99% от българите познават марката \"Градус\""}
{"url": "http://standartnews.com/svyat/studat_v_evropa_prichini_smartta_na_46_dushi-368862.html", "text": "Студената вълна в Европа причини смъртта на най-малко 46 души, предадоха Франс прес и БТА. Сред жертвите са много бездомници. Според преброяване на Франс прес студената вълна е причинила смъртта на 18 души в Полша, шестима в Чехия, петима в Литва, четирима във Франция и Словакия, по двама в Италия, Румъния, Сърбия и Словения и един в Холандия. В Естония студът е взел общо седем жертви този месец. Миналата нощ бяха поставени отрицателни температурни рекорди на много места. В Швейцария бяха измерени -36 градуса по Целзий в Глаталп, необитаемо място на надморска височина от 1850 метра. Температурите на много места паднаха до между -10 и -20 градуса. Студената вълна е наричана \"Звярът от изтока\" от британските медии, \"Сибирската мечка\" в Холандия, \"Снежното оръдие\" в Швеция и \"Москва-Париж\" във Франция. Очаква се температурите да останат много ниски до утре. Особено засегнати са бездомниците. От началото на студената вълна са починали общо най-малко осем човека без постоянно жилище - по трима във Франция и Чехия и двама в Италия. БГ строителна седмица за 18-ти път в Интер Експо Център Vesti.bg Френските власти разкриха 150 000 места за спешно настаняване. В Белгия властите в няколко града взеха безпрецедентно решение за принудително въдворяване на бездомници в центрове за настаняване. В Ирландия много хора се запасяват в магазините, за да се запасят с храна с наближаването на бурята Ема. Очаква се тя да причини днес най-обилните снеговалежи в страната от 1982 г.", "date": "2018.03.01", "title": "Студът в Европа причини смъртта на 46 души"}
{"url": "http://standartnews.com/svyat/istanbulskata_konventsiya_vliza_v_sila_v_kipar-368865.html", "text": "Истанбулската конвенция влиза в сила в Кипър в четвъртък. Страната стана 27-мата страна членка на Евросъюза, която е ратифицирала документа. Преди приемането на конвенцията имаше обществен дебат. Постигнат беше консенсус, че документът е важен, защото по официални данни за 10 години е имало близо 10 000 случая на насилие над жени в страната с население малко над 1 милион души.", "date": "2018.03.01", "title": "Истанбулската конвенция влиза в сила в Кипър"}
{"url": "http://standartnews.com/sport/tototo_razdade_53_mln_leva_na_kasmetlii-368906.html", "text": "Дина Шошева от град Русе е късметлийката, която спечели 4 458 172 лева в играта „Тото 2 – 6 от 49\". Късметлийката е участвала в играта със система №1 и фиш на стойност 6.75 лева, а печелившите числа бяха изтеглени в 15-ия тираж, който се проведе на 22 февруари. Така тя става 94-ият тотомилионер на България. Чекът й беше връчен тази вечер от Део и Марина в предаването на СПОРТ ТОТО. Дина е актриса в Русенския драматичен театър и тази година празнува своя 35 годишен юбилей на сцена. Споделя, че числата за нея са много важни и всяко едно число има своя символика. Играе редовно тото от 1978 година и пуска фишовете си само в един тото пункт. Разказва, че веднъж пропуснала тираж и тогава се паднали нейните числа. „И късметът ми се разсърди\", смее се печелившата. Има специална тетрадка в която записва своите комбинации и определя себе си като „библиотеката на тотото\". „Да вярват в себе си и късмета и да се вслушват в интуицията си\", пожелава тотомилионерката на всички участници в игрите на СПОРТ ТОТО. Веднага след като бе спечелен, джакпотът в играта „Тото 2 - 6 от 49\" стартира с нови 2 000 000 лева. За тиража в неделя, 4 март, се очаква той да достигне сумата от 2 300 000 лева. Другият джакпот на стойност 847 022 лева, от играта „Тото 2 – 6 от 42\", грабна щастливка от Софийското село, Бистрица. Името ѝ е Даниела Недкова, на 36 години, майка на две деца. Тя е играла с фиш на стойност 2.40 лева. Казва, че със сумата ще си направи малка къщичка и малък бизнес.  „И ще живеем по-спокойно\", допълва печелившата „Само след дни идва и следващият повод, по който ще бъдат раздавани бонус печалби, и това е 8-и март. За празника на жената са предвидени 8 допълнителни печалби по 8000 лева, които ще бъдат определени чрез жребий в играта „Тото 2 - 6 от 49\" точно на 8-и март. И веднага след тях идват и още възможности,\" споделят от Български спортен тотализатор.", "date": "2018.03.01", "title": "Тотото раздаде 5,3 млн. лева на късметлии"}
{"url": "http://standartnews.com/biznes/prezidentat_kam_malkiya_i_sreden_biznes_darzhavata_vi_e_dlazhnik-368910.html", "text": "От това какво, колко и на какво качество произвеждаме в България зависи и нашето бъдеще. Вие сте малки само като име и може би като обем на продукция, но всъщност вие сте много големи с вашия кураж, идеи и упоритост в нелека среда да произвеждате, да се утвърждаване тук, да бележите успехи и навън, обърна се държавният глава Румен Радев към представители на малките предприятия в рамките на церемония по връчването на наградите \"Златна мартеница\" на Сдружение \"Произведено в България - Съюз на малкия и среден бизнес\", съобщи БТА. Българската държава ви е длъжник, каза президентът, като изрази убеденост, че процесите на намаляване на административната тежест, на възстановяване на доверието в институциите, на предвидимост на бизнес средата, на повече законност са необратими и те ще спомагат на инициативните да продължават напред. На церемонията бяха раздадени четири награди \"Златна мартеница\". Президентът връчи наградата на производител на захарни изделия, вицепрезидентът Илияна Йотова - почетна грамота за медиа, подкрепяща и популяризираща български производители - на списанието за интериор и архитектура, вицепремиерът Валери Симеонов отличи верига ресторанти. Със златни мартеници бяха отличени Петър Кънев, председател на парламентарната икономическа комисия за принос за подобряване на бизнес средата, както и производител на бебешки дрехи.", "date": "2018.03.01", "title": "Президентът към малкия и среден бизнес: Държавата ви е длъжник"}
{"url": "http://standartnews.com/balgariya/spetssluzhbite_sledyali_chez_ot_godini-368900.html", "text": "Процесът около продажбата на активите на ЧЕЗ в България е бил следен от ДАНС и ДАР още от 2010 г. Най-стара информация изнесоха от агенцията по разузнаване. Председателят на службата Драгомир Димитров каза, че информация за намерението на ЧЕЗ за продажба на активите й у нас има още от 2010 г. Това стана ясно при изслушване на председателите на двете служби за сигурност в парламента по казуса с ЧЕЗ. Според данните чешката група е била притеснена от намеренията на българската държава да преразгледа отношенията си с ЕРП-тата. В този период най-сериозни преговори за продажба са водени с \"Енерго Про\", която обаче не е проявила интерес. Димитров каза още, че в началото на 2012 г. интерес за придобиване на ЧЕЗ е имало от руски холдинг и американска компания. По думите му в най-напреднала фаза са били преговорите с руски холдинг, контролиран от руската държава и \"Газпром\", но холдингът се е отказал по икономически причини. Председателят на ДАР изнесе и информация, че ЧЕЗ е струвала 240 млн.евро, като чешките представители на фирмата са имали готовност да направят отстъпка в цената до 200 млн.евро. Според данни от проучване на финансова институция, поръчано от участник в търга за сделката, активите на ЧЕЗ у нас се оценяват на 225 млн.евро. Председателят на ДАНС Димитър Георгиев коментира, че дружеството не е част от стратегическите обекти в България. Георгиев каза, че през 2014 г. в агенцията са били получени данни за намерение на ЧЕЗ за продажбата на активите у нас, които са били свързани с протести от февруари 2013 г., както и заради открита процедура на КЕВР за отнемане на лицензи на дружества, снабдяващи с електрическа енергия. По данни на ДАНС ТЕЦ \"Бобов дол\" са подали оферта от 302 млн.евро, като след това тя е завишена до 360 млн. евро, а \"Инерком\" подава оферта за 290 млн. евро, като след това тя е завишена на над 300 млн. евро. По данни от разузнаването най-голям интерес за купуване на българските активи е имало от \"Енерго Про\". Георгиев изнесе и данни, че е имало водени прокурорски преписки от 2010 г., 2014 г., 2015 г. и 2016 г. във връзка със семейство Върбакови. Георгиев допълни, че четири от преписките са прекратени, а по две от тях работата продължава и няма повдигнати обвинения.", "date": "2018.03.01", "title": "Спецслужбите следяли ЧЕЗ от години"}
{"url": "http://standartnews.com/balgariya/temenuzhka_pravitelstvoto_ne_znaeshe_izhoda_ot_sdelkata-368901.html", "text": "Никой от правителството не знаеше какъв ще бъде изходът от сделката. Разполагахме с публичната информация от медиите. Това каза министърът на енергетиката в оставка Теменужка Петкова на съвместното заседание на комисиите по енергетика и контрол над службите. „В информацията от институциите не става ясно какво ще реши чешката държава за продажбата на своя актив\", посочи тя. „Ние не продаваме нищо, чешката държава продава\", коментира Теменужка Петкова. „Правителството няма никаква опция за участие в тази сделка и това се доказа по безспорен начин\", изтъкна министърът. „През 2004 година ПП ГЕРБ не е съществувала, моля да не ни карате да се чувстваме виновни и да даваме отговори за приватизацията, които вие знаете\", се обърна Теменужка Петкова към БСП. Според нея сделката за ЧЕЗ е станала причина за невероятно напрежение, което е силно преувеличено. „За да може да се потуши напрежението един отговорен държавник, какъвто е Бойко Борисов нямаше друг полезен ход, освен да се опита да проведе разговори за възможността българската държава да има контролно участие по отношение на активите на ЧЕЗ\", каза още министърът. На отговор защо е подала оставка, тя отвърна: \"За всички стана ясно каква е причината да депозирам оставката си. Въпрос на решение на премиера Бойко Борисов и на коалиционните партньори е какво ще се случи оттук нататък\", заяви тя. „Почтен човек съм, през целия си живот съм работила в интереса на държавата\", изтъкна Теменужка Петкова. „След като стана ясно коя е компанията мое задължение беше да кажа, че познавам тези хора\", коментира министърът. „Тези отношения трябва да бъдат изчистени, това е пътят\", каза още тя.", "date": "2018.03.01", "title": "Теменужка: Правителството не знаеше изхода от сделката"}
{"url": "http://standartnews.com/biznes/pechalbata_na_bankite_prez_yanuari_e_117_mln_leva-368860.html", "text": "През януари банковата система е със 117 млн. лв. печалба, с 23 млн. лв. повече спрямо януари 2017 г., съобщава БНБ. Разходите за обезценка на финансови активи, които не се отчитат по справедлива стойност в печалбата или загубата, към края на януари 2018 г. възлизат на 32 млн. лв. (при 47 млн. лв. година по-рано), пише още в съобщението. Спрямо края на 2017 г. активите на банковата система намаляват с 878 млн. лв. (0.9 на сто). Позицията пари и парични салда при централни банки и други депозити на виждане, която е с най-висока ликвидност, продължава да заема съществен дял в общите активи на банковия сектор - 18.8 на сто в края на януари. На месечна база дълговите ценни книжа намаляват с 869 млн. лв. (6.4 на сто), главно при емитираните от сектор \"държавно управление\". Брутният кредитен портфейл на банковата система (без кредитите и авансите за секторите \"централни банки\" и \"кредитни институции\") през януари се увеличава със 199 млн. лв. (0.4 на сто). Нарастват кредитите за \"домакинства\" (с 200 млн. лв., 1.0 на сто) и тези за \"нефинансови предприятия\" (с 46 млн. лв., 0.1 на сто), докато за секторите \"държавно управление\" и \"други финансови предприятия\" има спад, отчита Централната банка. Депозитите в банковата система спрямо края на декември 2017 г. намаляват с 581 млн. лв. (0.7 на сто) поради спада при всички институционални сектори с изключение на ресурса на \"държавно управление\", при който има увеличение със 155 млн. лв. (7.8 на сто).", "date": "2018.03.01", "title": "Печалбата на банките през януари е 117 млн. лева"}
{"url": "http://standartnews.com/sport/prisadata_na_uefa_pfk_tsskasofiya_e_liteks-368882.html", "text": "УЕФА даде четири титли на ЦСКА-София. Това става ясно от публикация в официалния сайт на европейската футболна централа. В нея са дадени броя на участията на всички отбори в КЕШ/ШЛ от 1955 г. до 2018 г. Там не фигурира името на Литекс, който е четирикратен шампион и участник в предварителните кръгове на ШЛ, а е заменено с това на ЦСКА-София. Червените фигурират с 16 изиграни мача, като това е точната бройка на двубоите на Литекс в КЕШ/ШЛ. Водач по участия, брой мачове и победи в КЕШ/ШЛ от българските отбори е ЦСКА, който заема 39 място, следван от Левски и Лудогорец. Най-вероятно УЕФА ще води ЦСКА-София за наследник на Литекс до плащането на парите за активите и емблемата на ЦСКА. Когато това бъде сторено, нещата ще се променят. Ето как са дадени българските участници в КЕШ/ШЛ в сайта на УЕФА: 39. ПФК ЦСКА София - 25 участия; 98 мача, 48 победи, 16 равенства, 48 загуби 79. ПФК Левски София - 15 участия; 58 мача, 15 победи, 14 равенства, 29 загуби 96. ПФК Лудогорец Разград - 6 участия; 38 мача, 12 победи, 10 равенства, 16 загуби 147. ПФК ЦСКА-София ЕАД - 4 участия; 16 мача, 8 победи, 1 равен, 7 загуби 248. ПФК Локомотив София - 2 участия; 8 мача, 3 победи, 1 равенство, 4 загуби 327. ФК Спартак Пловдив - 1 участие; 4 мача, 1 победа, 1 равен, 2 загуби 371. ПФК Ботев Пловдив - 2 участия; 4 мача, 1 победа, 3 загуби 414. ФК Берое 2000 - 1 участие; 2 мача, 1 равен, 1 загуба 415. ФК Етър Велико Търново - 1 участие; 2 мача, 1 равен, 1 загуба 481. ПФК Локомотив Пловдив 1936 - 1 участие; 2 мача, 2 загуби", "date": "2018.03.01", "title": "Присъдата на УЕФА: ПФК \"ЦСКА-София\" е \"Литекс\"!"}
{"url": "http://standartnews.com/biznes/goranov_darzhavata_shte_iska_ot_ginka_i_chez_kontrolniya_dyal-368874.html", "text": "Държавата ще поиска най-малкото контролен дял от \"ЧЕЗ - България\", ако се съгласят чешкият собственик и Гинка Върбакова, собственик на \"Инерком България\". Това  съобщи пред журналисти в МС финансовият министър Владислав Горанов. Рано тази сутрин премиерът Бойко Борисов се срещна в МС с Гинка Върбакова. В разговора са участвали вицепремиерът Томислав Дончев и финансовият министър Владислав Горанов. На срещата, на която се и запознахме с премира, обсъдихме ситуацията  в страната, настъпила със сделката за ЧЕЗ - България\",  каза Върбакова. Премиерът желае да има пълен контрол върху сделката, която сключваме, и върху компанията\", каза тя. Върбакова добави, че сега заминава за Чехия, за да разговаря с продавача за евентуалните възможности, при които българската държава може да се включи в сделката. Целта е да се гарантира сигурността на крайните потребите, уточни тя. Финансирането на сделката е от международни банки и е напълно публично, няма участие на български банки във финансирането, добави тя. Склонна съм държавата да има участие в сделката, стига продавачът да е съгласен, каза още Върбакова. Разговорите са на твърде предварителен етап и ако продавачите се съгласят, държавата има възможност по една или друга форма, чрез средства от бюджета или чрез  енергийните  компании,  да се включи в сделката, каза Горанов. Ние се включваме на етап, в който има договор за продажба. Ние сме в деликатната роля да зависим от волята на  двама независими частни субекта, каза Горанов. Виждаме добрата воля на българската фирма да пусне под една или друга форма държавата, допълни той.", "date": "2018.03.01", "title": "Горанов: Държавата ще иска от Гинка и ЧЕЗ контролния дял"}
{"url": "http://standartnews.com/biznes/emil_petkov_vyarvay_v_sebe_si_za_da_uspeesh-368888.html", "text": "------- Емил Петков е легендарна фигура в българския печат. Той е един от петимата основатели на \"Пресгрупа 168 часа\", заедно с Радостина Костантинова, Петьо Блъсков, Владимир Райчев и Драго Василев. Те напускат \"Отечествен фронт\" и правят първия независим седмичник през 1990 г., броени месеци след падането на социализма през ноември 1989 г. След това правят и всекидневника \"24 часа\". Петков рисува сам главата на двата вестника, а по-късно близо половин година обикаля Европа и избира оптималната конфигурация от машини за новата печатница \"София\". \"В началото всичко беше фанфари, свобода и вдъхновение. Всекидневникът достигна тираж над 330 000 броя. Мечтаехме - за развитие, за инвестиции. Но нещата бързо се промениха - през 1995 г. материалите - мастилата, основно, бяха внос, купуваха се в германски марки. От криворазбран подход не вдигнахме дълго време цената, и Тогава вестникът се издържаше от продажбите, а рекламите бяха горница, която ни позволяваше да мечтаем за инвестиции в собствена печатница. Тогава се реши, че с по-ниска цена ще смачкаме другите вестници. И изпуснахме момента... След това беше много трудно да дигаш цените и да си актуален с инфлацията. Дойде Виденовата криза, точно бяхме купили новата машина \"Полиман\" за списания. Ударът беше много тежък, защото лихвите по левовете бяха 60-100 пункта. Единият брой го правиш за 5 лв. корична цена, следващият трябва да ти е 15, но ти си винаги назад с месец със събирането на парите от предишния брой\", спомня си Петков. Петимата продават вестниците на германската медийна група \"ВАЦ\". След това се опитват да правят телевизия, но през 1998 г. се връщат към печата и започват да издават \"Монитор\", \"Политика\", а след това и \"Телеграф\". \"Още през 2004 г. участвахме в приватизацията на ИПК \"Родина\" заедно с 6 вестника. Малко над 2 години бях шеф на печатницата. До лятото на 2007 г., когато се появи машина, а някои от хората от ИПК \"Родина\" искаха промяна. Така се роди идеята за \"Ропринт\", казва Емил Петков. Инвестира собствени пари, ипотекира апартаменти и тегли кредити. Прави печатница за висококачествен офсетов печат, която бълва луксозни списания, каталози и всякакви брошури, които се разпространяват по пощенските кутии. Машините са от т. нар. \"хийтсет уеб офсет\" - ролен печат, който след изпичане в сушилня придава характерния блясък на цветовете в едно луксозно издание като списанията \"Ева\", \"Мениджър\", \"Биограф\" или  \"Топгиър\" и \"Икономист\". От 4 години в \"Ропринт\" се печатат и всякакви книги. \"Така, сред машините се чувствам добре. по-особен начин, става ти едно приповдигнато\", казва Емил Петков. Чувството много прилича на онова, което е изпитал преди повече от 35 години. Петков завършва журналистика. Започва в \"Отечествен фронт\", където първоначално пише дописки в отдел \"Вътрешна информация\". \"Запалих се по фотографията и бях от този тип репортери, който ходят, снимат и пишат. Тогава такива образи не бяхме малко - Евгени Петров, Иван Бакалов... Обаче, съседната врата бе на секретариата. И докато във \"Вътрешна\" нямаше човек, който да ме вдъхнови, който да освети пътя ми, не бяха правилните хора, то в секретариата бяха друг тип хора - по-отворени и освободени. Атмосферата ми пасна, идеята да редиш дописките, да преценяваш кое е важно, дори ако искаш да изчисляваш височината на кегъла на заглавието. От секретариата към печатницата е една крачка. Мирисът на мастилото, линотиперите, които избиваха металните буквите на високия печат, след това цинковите плочи на фотографията. Завъртането на машината ме кара да настръхвам и до ден днешен. Трябва да имаш вкус към дизайн към рисунък на буква, към подредба на страницата, но и познание върху съдържанието на текста и качеството на снимката\", казва Петков. Според него тогава \"Отечествен фронт\" е с най-модерна графика от социалистическия печат. \"Екипът беше много добър, имаше хора, които много разбираха от графика. Захари Главчовски, от него съм научил страшно много, Иван Стойчев, Валентин Илиев-Батето, Димитър Богданов... От младата генерация бяха Яне Янев, Сергей Йотов. Покрай работата с линията му остава време и да пише. \"Подпали се хотела в Боровец, направихме екип, донесохме вярната информация, но накрая пак пуснаха официалната, която изтече по БТА, не ни повярваха\", смее се години по-късно печатарят. Като секретар четял всички материали, защото понякога се налагало да съкращават текстовете. \"Имаше хора, които пишеха така, че най-маловажното е накрая. Но, защото какво е материал без силен край\", казва Петков. \"168 часа\" слага начало на революцията - на нов формат, таблоид. Изцяло на електронен набор. След това тръгва и всекидневника, който достига главоломен тираж от 330 000 копия. \"От журналисти бързо трябваше да станем мениджъри и да се грижим за вестника. Който и да дойде на власт - сини, червени, на никой не му харесваше. И затова в държавната печатница - независимо дари си с 300 000 или с 15 000 тираж, даваха по една машина. Разпространителите чакаха, негодуваха. Затова трябваше и собствена печатница\", разказва Емил Петков. \"За тези години научих, че човек не трябва да се обезверява. Трябва търпение и много енергия\", връща лентата назад печатарят. Сега помни в детайли възхода на собственото си дете - \"Ропринт\". \"Стартирахме и дойде кризата през 2009 г. Имаше проблеми с доставките на газ. Дори започнахме да проектираме собствена газстанция ... Януари 2010 г. беше месец без почти никаква работа. Аха, да се обезверя, дойдоха едни туристически каталози, едни учебни пособия. Бавно и полека се завъртяха... През 2011 г. купихме втора ролна машина. Имаме листови машини, черно-бяла ролна машина за книги. Човек трябва да затъне до върха на носа, за да намери сили да се оттласне. Но такива победи са най-сладки\", казва Петков.", "date": "2018.03.01", "title": "Емил Петков: Вярвай в себе си, за да успееш"}
{"url": "http://standartnews.com/sport/2464_mln_delyat_naydobrite_ot_svetovnoto_v_birmingam-368890.html", "text": "Внушителните 2 464 000 милиона долара ще си разделят най-добрите атлети участващи в 17-ото световно първенство в зала в Бирмингам. Премията която ИААФ дава за злато от днес до неделя е 40 000 долара, а за световен рекорд - 50 000 долара. Бонуси ще има за класиралите се до шесто място. Точно 632-а атлети от 144 държави ще се оспорват от днес до неделя 26 комплекта медали при мъжете и жените. \"Бирмингам арена\" приема шампионата на планетата за втори път след 2003 г. Така Бирмингам става първия град в света който два пъти е бил домакин на световно в зала. През 2008-а тук се проведе и шампионата на Европа в зала. Точно в 20,25 ч (българско време) ще започне и официалната церемония по откриването на първенството. Зрителите, които се очаква да бъдат около 7000 ще бъдат приветствани от Катрин Мери, бронзова медалистка на 400 м от олимпийските игри в Сидни 2000. Към гостите ще се обърнат и Йън Уърд, председател на общинския съвет и естествено Сър Себ Коу президент на Международната федерация по лека атлетика (ИААФ). Българското участие започва в 20,45 ч, когато едновременно за първи път в историята на световните в зала ще стартират финалите в скока на височина. При мъжете Тихомир Иванов е под №3 от 11 участници, а при дамите Мирела Демирева ще скача шеста от 13 атлетки. Стартовата височина на мъжете е 220 см, а на жените 184 см. Да подкрепят атлетите ни в залата са министъра на младежта и спорта Красен Кралев и президента на БФЛА Добромир Карамаринов. От всички участници Тихомир е с 11-и резултат за сезона, но в никакъв случай не бива да бъде отписван. Мирела е с четвърто постижение от участничките във финала. Последен в програмата днес е финала на 3000 м при жените.", "date": "2018.03.01", "title": "$2,464 млн. делят най-добрите от световното в Бирмингам"}
{"url": "http://standartnews.com/sport/mari_stoilov_stana_selektsioner_na_kazahstan-368894.html", "text": "Най-добрият треньор на България за 2017 година - Станимир Стоилов, е новият селекционер на Казахстан. Новината бе потвърдена на сайта на футболната федерация в бившата съветска република, a самият български специалист пък бе официално представен на новия си пост преди броени минути. Стоилов заменя на поста руснака Александър Бородюк. Заставането начело на националния отбор на Казахстан означава, че главният виновник за \"Синята приказка\" ще прекрати взаимоотношенията си с шампиона Астана. Очаква се овакантеният пост да бъде зает от помощника на Мъри Григори Бабаян. За Мъри това ще е втора дестинация като национален селекционер, след като първо през 2007-ма, а след това и в периода 2009-2010 бе начело на България.", "date": "2018.03.01", "title": "Мъри Стоилов стана селекционер на Казахстан"}
{"url": "http://standartnews.com/sport/osogovo_otnovo_prie_badeshtite_zvezdi_v_zimnite_sportove-368892.html", "text": "С еднометрова снежна покривка, ярко мартенско слънце и рекордни минусови температури ски-център Осогово посрещна участниците в шестия олимпийски младежки зимен фестивал. Нищо обаче не можеше да спре устрема и желанието за изява на младите български таланти в зимните спортове. Над 280 деца и младежи от 22 клуба си дадоха среща в шестото издание на Олимпийския зимен фестивал. За втора поредна година домакин е ски-курортът Осогово, който напоследък е сред прогресиращите зимни центрове на България. Организатори на събитието под мотото „Да открием олимпийските надежди на България\" са Българският олимпийски комитет и Асоциация „Спорт в свободното време\". И двете организации имат за свой приоритет развитието на спорта сред младите и насърчаването на талантите в ранна възраст. Домакините от ски и борд зона Осогово отново предоставиха отлични условия за участници и гости. Голямото старание на местните хора под ръководството на Явор Спиридонов, многото сняг и хубавото зимно време спомогнаха за добрата организация на състезанията на младите ни надежди в зимните спортове. В курорта, приел преди 4 години стартове за Европейската купа по сноуборд, първи на старт от олимпийските надежди застана скиорите алпийци и сноубордистите. Ето и призьорите в отделните възрастови групи на двата спорта през първия ден - гигантски слалом в алпийските дисциплини и слалом в сноуборда: АЛПИЙСКИ СКИ Момчета U14: Петър Баряков(Банско) 45,32 сек., Никола Георгиев (Банско) 45,84, Красимир Вададжийски (Чамкория) 46,19. Момичета U14: Мартина Иванова (Боровец) 45,61, Лиляна Питова (Банско) 46,07, Ива Скабрина (Банско) 46,21. Момчета U16: Георги Морунов (Боровец) 44,14, Георги Конярски (Боровец) 44,71, Стефан Ярловски (Боровец) 44,79. Момичета U16: Симона Скробанска (Боровец) 44,17, Магдалина Бистрина (Банско)Ч 48,49, София Стоянова (Чамкория) 50,07, СНУОБОРД: Момчета U11: Ивайло Арменков (Блейд) 1:04,09 мин., Антоний Антонов (Бороборд) 1:13,37, Иван Ахтаподов (Бороборд) 1:17,03 Момичета U11: Мартина Бенева (Блейд) 1:05,81, Яна Попова (Бороборд) 1:14,64, Лея Чапкънова (Бороборд)  1:19,89. Момчета U13: Мартин Костов (Блейд)  1:03,14, Кристиян Василев (Бордрайдър) 1:03,71, Димитър Илиев (Амерспорт) 1:10,03. Момичета U13: Андреа Коцинова (Блейд) 1:01,73, Савина Димитрова (Бордрайдър) 1:04,08, Яна Тумбева (Блейд) 1:04,34. Момчета U15: Борис Петров (Бороборд) 58,10, Кристиян Георгиев (Блейд) 1:00,05, Теодор Пашалиев (Амерспорт) 1:01,38. Момичета U15: Неда Пенчева (Борборд) 1:02,12, Теодора Илиева (Бордрайдър) 1:02,46, Ивана Баталова (Амерспорт) 1:07,13. „Искам да ви поздравя всички с „Добре дошли!\" и се радвам, че отново този красив край на България, в Кюстендил и Осогово се събират младите спортни таланти на страната,\" заяви в приветствието си към участниците кметът на Кюстендил Петър Паунов, който награди призьорите. Участниците бяха поздравени и Анатоли Илиев, председател на Асоциация „Спорт в свободното време\". Ски-център Осогово организира за втори път младежките състезания, които по традиция дават път на спортните таланти на България. Със Фестивала тази зима Българският олимпийски комитет спазва традицията да включва нови и нови национални центрове като домакини на форума. След първите три издания в местността Картала над Благоевград, преди две години форумът бе в Банско, а от миналата зима се премести над Кюстендил. Ски-зона Осогово става все по-популярна не само в България в последните години, а доказателство за това са двата старта по слоупстайл, организирани през февруари 2013 г., за които домакините получиха отлични оценки и много суперлативи от ФИС. От основаването си досега тези състезания са били първо сериозно изпитание за много български спортни надежди, по-късно утвърдили се в националните отбори на България, участвали в младежки олимпийски игри и европейски спортни форуми, а част от тях сега се подготвят за следващите олимпийски и младежки олимпийски игри. Целта на фестивала е да допринася за популяризирането на основните идеали, принципи и ценности на олимпизма и разпространяването им сред младото поколение, както и да даде възможност за изява на младите спортни таланти.", "date": "2018.03.01", "title": "Осогово отново прие бъдещите звезди в зимните спортове"}
{"url": "http://standartnews.com/sport/okoro_i_viyachev_s_pobedi_na_balkanskata_kupa_v_sarbiya-368891.html", "text": "Талантливите ни млади ски бегачи Нанси Окоро и Николай Виячев спечелиха днес титлите в спринта на 1,2 км, свободен стил от програмата на Балканската купа в Златибор (Сърбия). Трета при жените е другата ни националка Ванеса Емилова. При мъжете Виячев убедително победи, а Мартин Печев е пети. За Окоро победата в Златибор е втора поред след тази вчера на 5 км, свободен стил.", "date": "2018.03.01", "title": "Окоро и Виячев с победи на Балканската купа в Сърбия"}
{"url": "http://standartnews.com/mneniya/es_shte_zasili_svoyata_rolya_za_reshavane_krizata_v_ukrayna-368902.html", "text": "- По своето съдържание той не представлява нищо ново в сравнение с досегашните заявления и изказвания на ръководството в Киев. Изразите и езика са по-остри в сравнение с преди- говори се за руска окупация и агресия. Не, че до сега не беше изричано от различни украински политици, но в текста на закона реториката е по-засилена. Знае се, а и Русия не крие своята подкрепа за отделилите се области. - Различното в сравнение с Минските договорености е, че в текста на закона Киев едностранно заявява, че Русия е страна в конфликта, а не гарант подобно на Франция и Германия. - Основният принос на Минск е опитът за деескалация на конфликта. Но едновременно с това бих искал веднага да добавя, че няма експерт, който да очаква Минск да бъде осъществен по начина, по който е написан, т.е. чрез малки стъпки да се върви към успокояване на обстановката. - Това се очакваше, но от друга страна може би с по-категоричния език се цели да бъде изразена една по-реалистична оценка. Дали е така ще покаже бъдещето. Освен това трябва да имаме пред вид, че всяка външна политика е вътрешна политика. Погледнато от този ъгъл бихме могли да го определим и като ход във връзка с предстоящите през следващата година в Украйна парламентарни и президентски избори и желанието на управниците в Киев да сплотят избирателите около днешната политика, посочвайки Русия като заплаха. - Както знаете, Австрия през изминалата година бе председателка на Конференцията за сигурност и сътрудничество в Европа. Тя активно се бе ангажирала в миротворческия процес, осъществяван с участието на наблюдателите от КССЕ в зоната на бойните действия. През втората половина на тази година, след България Австрия ще поеме председателството на ЕС и ще продължи своите усилия за деескалация на конфликта, засилвайки ролята на международните наблюдатели. И Ван дер Белен, и Порошенко в своите заявления отделиха изрично място на Минския процес. В този смисъл за нас това посещение беше важно не само за поддържане на контактите с Киев, но и за да следим от близо процесите в страната. - От гледна точка на Минските договорености днешната киевска реторика не изглежда положителна. Трудно е да си представим, че тя ще спомогне да се раздалечат военните формирования. Но може да има и друга страна- чрез резките заявления Киев да се надява и да търси пренасянето на решението на конфликта на по-високо международно равнище- между Русия и САЩ. Но за сега е твърде рано за такива прогнози. - Според мен ЕС и най-вече Меркел и Макрон ще запазят, дори засилят европейското участие в решаването на украинската криза. Считам днешната ситуация в Украйна за отворена и неопределена. Не е ясна посоката на възможното развитие, виждам няколко евентуални сценария, тъй като освен в езика, във военно-политически план картината не се е променила. За Киев бъдещето крие и шансове, но и не малко рискове. - Не виждам възможности и опасности от нова военна ескалация, по-скоро го приемам като предизборна маневра. - И това е реторика в светлината на изборите- ето, поддържаме нашия съюзник Порошенко. - Двете големи управляващи германски партии са били винаги единни по отношение на външната политика на страната, за това очаквам новото правителство много скоро да се активизира и да започне сближаване с Франция по източната политика. Не бива да очакваме бързи и радикални промени, а по-скоро последователни крачки в посока на деескалация. - Не очаквам такъв ангажимент, по-скоро това ще си остане черта на американската политика. Европа е наясно, че украинският конфликт може да бъде разрешен единствено с политически средства, а не с военни. - Абсолютно нереалистично е Русия или поддържаните от нея Донецк и Луганск да извършат мащабно военно нападение. Още по-нереалистично е Киев да се опита с военни средства да възстанови своя контрол над Донецк и Луганск. - Оценявам го като опит от страна на Киев да постави по-високо летвата на своите условия при едно бъдещо регулиране на конфликта. - До изборите не очаквам в руската позиция радикални промени. Путин няма намерение да се намесва и да участва пряко в решаването на украинската криза. Позицията на Москва е, че конфликта е между Киев и сепаратистките области. Русия не отрича, че поддържа техните справедливи искания, но няма да се намеси пряко. Нито Москва нито Киев са готови на промяна в позициите. Ще има заявления и реторика от сорта на: досега нашите действия бяха правилни, ще продължаваме и в бъдеще по този начин. - Днес не може да се предвиди, ще трябва да изчакаме.", "date": "2018.03.01", "title": "ЕС ще засили своята роля за решаване кризата в Украйна"}
{"url": "http://standartnews.com/mneniya/vapros_s_mnogo_neizvestni-368908.html", "text": "Вчера бе лансирана идеята държавата да купи ЧЕЗ. Първо трябва да се изясни откъде държавата ще вземе пари. Второ, трябва да се изясни кой ще бъде представителят на държавата, защото очевидно нито министър-председателят, нито министърът на енергетиката ще бъдат държатели на тези акции. НЕК не може да бъде такъв, защото ако има сериозно влияние върху процеса на взимане на решения, влизаме в противоречие с Втория енергиен пакет на ЕС. БЕХ също не може да бъде държател, защото е собственост на централите. Т.е. той не е собственост на естествените монополи. Естественият монопол в лицето на електроенергийния системен оператор заедно с активите си е отделен и съществува абсолютно самостоятелно. Независимо че е подчинен на БЕХ, има много специални условия, за да бъде в ситуация на независим преносен оператор. Което и от дружествата на енергетиката да купи дяловете, ще бъде в противоречие с Втория енергиен пакет. Досега практиката показва, че всеки опит за дерогация от него обикновено не завършва добре. Ако държавата беше изкупила мажоритарния пакет, е едно. Но тя изкупува контролен пакет, което е друго. Аз мисля, че по-скоро Министерство на финансите ще бъде принципалът на този дял. Така че в момента това е юридически казус и ще трябва много внимателно да бъде изпипан. Това е откъм технологията на провеждане на процедурата. Понеже става въпрос за 67%, трябва да има съгласие и на останалите участници. Защото в акционерните дружества, особено в публичните компании, има практика, когато определен дял се продава, да се даде на останалите участници първа оферта. Този разговор е предстоящ, не знаем как ще реагират и дали някой от другата страна ще пожелае да откупи. Така българското частно участие, на „Инерком\", ще остане миноритарно и ще се смени философията на дружеството. От гледна точка на държавното участие, това безспорно е една много сериозна гаранция. 33%, които бяха договорени при приватизацията, лишиха държавата от възможност да въздейства. Т.е. тя беше позиционирана в ролята само на наблюдател. Което означава, че за периода до продажбата на дяловете, нямаше никакво отношение към взимането на решения. Освен това не беше приведена в действие процедурата за даване на дивидент. Т.е. държавата от периода на приватизацията до периода на продажба на тези 33% Проучване на общественото мнение показва, че мнозинството от хората искат държавата да купи ЧЕЗ. Така обаче преминаваме в процедура на одържавяване. Тя не е много популярна освен при критични ситуации. Редица държави в условия на пазарна икономика купуват фалирали дружества, управляват ги, санират ги и след това отново ги продават на пазара. Напълно е възможно държавата да купи дялове от ЧЕЗ и после да ги препродаде, но тогава се обезмисля функцията. Защото се чу държавата да вземе 34% от всичко. Така за „Инерком\" остават 33%. Държавата с 34% ще бъде водеща при вземане на решения. Естествено, когато спадне общественото напрежение, държавата отново може да ги предложи или на Гинка Върбакова, или на другите. Що се отнася до въпроса коя институция може да провери сделката, трябва да се подчертае, че няма сделка, т.е. няма повод. „Инерком\" като бъдещ собственик независимо на какъв дял, когато сделката е факт и има джиросване на акциите, се явява с нотариалния акт и обявява, че е собственик. Едва тогава трябва да се задействат всички тези комисии. Какъв ще бъде резултатът? НАП проверява фирмите на „Инерком\" и агенцията вече се е произнесла и няма какво друго да проверява. КЗК няма да проверява Гинка Върбакова дали има дял на влияние, а ще проверява ЧЕЗ с поделенията, които ще се купят, които ще са в условията на регулация и нямат доминиращо влияние.  Остава регулаторът, който също вече се произнесе на примера на ЕнергоПро и на примера на ТЕЦ Варна. Т.е. няма промяна в условията на лиценза, просто се сменя собственикът – няма залагане на активи. Най-силният момент на тази сделка, ако тя стане, е Тогава отпадат всякакви въпроси, защото всяка банкова институция не отпуска така елементарно кредит. Той трябва да бъде гарантиран поне 30% повече от сумата. Банката има два риска – финансов (гаранциите не са достатъчни) и репутационен, който е много по-висок от финансовия. Ключовият играч в сделката е банката, независимо коя е тя. В момента, в който тя плати, всичко останало губи смисъл. След вчерашното развитие на ситуацията около сделката на голяма част от въпросите беше даден отговор. Намесата на държавата е положителна, първо, за да даде гаранции и всякакви страхове, които според мен са неоснователни, да бъдат изчистени.", "date": "2018.03.01", "title": "Въпрос с много неизвестни"}
{"url": "http://standartnews.com/balgariya/obidena_korneliya_napusna_izslushvaneto_za_chez_v_parlamenta-368899.html", "text": "ГЕРБ и БСП се сдавиха на изслушването за покупката на ЧЕЗ в присъствието на Гинка Върбакова, чешкия посланик и шефовете на службите, както и енергийната министърка Теменужка Петкова, която през цялото време мълчи. Цветанов обвини социалистите, че бранят кандидат-купувач, който е отпаднал от мераклиите за ЧЕЗ. \"Дали днес опозицията не обслужва някой от тези кандидати, които са участвали в сделката?\", попита Цветанов. \"Къде бяхте, колеги от БСП, от 2002 до 2004 г.?\", попита той. Социалистите се развикаха, че това са лъжи. Нинова настоя да чуе името на фирмата, която визира Цветанов. \"Тези обвинения, които валят, отново ще ви заведем в Страсбург, където ще ви осъдим!\".\"Поименно коя е фирмата, иначе повече няма да останем в тази зала\", провикна се Нинова. \"Другото е трибунал\", възрази тя. Тогава Нинова изригна и го заплаши, че ще го съди за лъжите му в Страсбург. Депутатите от БСП напуснаха заедно с нея зала \"Изток\".", "date": "2018.03.01", "title": "Обидена, Корнелия напусна изслушването за ЧЕЗ в парламента"}
{"url": "http://standartnews.com/balgariya/siderov_podkrepi_boyko_za_odarzhavyavaneto_na_chez-368877.html", "text": "Волен Сидеров поздравява Борисов за идеята държавата да си изкупи обратно ЧЕЗ. Мога само да го поздравя, заяви лидерът на ПГ на ОП и Атака пред медиите в Народното събрание. И припомни, че той отдавна държи на това поне държавата да държи блокираща квота от 34 на сто. По повод разнобоя между София и Прага относно документа в секретното деловодство, за който чешкият премиер отрече да го е изпращал, Сидеров се показа снизходителен и не навлезе в дълбочина. Е, двамата премиери ще се разберат, изрази убеденост националистът.", "date": "2018.03.01", "title": "Сидеров подкрепи Бойко за одържавяването на ЧЕЗ"}
{"url": "http://standartnews.com/balgariya/prezidentat_napomni_na_rusiya_balgariya_e_dala_pismenost_na_slavyanskite_narodi-368878.html", "text": "Отношенията между България и Русия трябва да се развиват и да вървят напред. Това заяви българският президент Румен Радев в интервю за ТАСС, разпространено днес. \"Връзките между нашите народи са живи, особено на чисто човешко, емоционално, културно и религиозно равнище. Но в политически и икономически план тези отношения бяха подкопани по времето на прехода.  Мисля, че нашите връзки трябва да се развиват, да се придвижват напред\", каза Радев пред Михаил Гусман, първи заместник генерален директор на руската агенция. По думите на българския държавен глава \"еврофилията не означава русофобия\". Той отбеляза, че \"опитите за политическа изолация на Русия не носят изгоди за нито една от страните\". По повод предстоящата 140-годишнина от подписването на Санстефанския мирен договор Радев каза, че договорът е \"възкресил България\" в границите, за които са мечтали възрожденците. Той добави, че Берлинският договор и \"целият ХХ век\" са изменили границите на Балканите и сега много хора с българско самосъзнание живеят извън пределите на своята родина. \"За тези 140 години имаше немалко опити за ревизиране на историята, включително и през последното десетилетие, но безспорен факт в тази история, най-важният за нас, е българското Освобождение, което още повече заздрави връзките между нашите два народа\", констатира президентът на България. Той напомни, че България е дала на славянските народи писменост и се гордее с това свое постижение. Според него най-силните връзки между българския и руския народ са духовните и затова \"те ще преживеят всяка политическа зима\".", "date": "2018.03.01", "title": "Президентът напомни на Русия: България е дала писменост на славянските народи"}
{"url": "http://standartnews.com/balgariya/bdzh_se_razmina_s_nova_katastrofa-368880.html", "text": "Машинист от \"БДЖ-Товарни превози\" предотврати голяма катастрофа тази сутрин, след като заради студа се е наложило аварийно спиране поради висока скорост. В 5.57 ч. локомотивният машинист на товарна композиция с въглища, тръгваща от гара Вакарел в 05.50 ч., уведомява дежурния ръководител движение на гара Елин Пелин, че трудно овладява скоростта на влака, съобщиха от Национална компания \"Железопътна инфраструктура\". Незабавно са уведомени влаковият и старшият диспечер в София. Влакът е насочен към гара Казичене по път 2 (по правата) на закритото за ремонт междугарие Елин Пелин – Казичене. Своевременно са спуснати бариерите на прелез Верила в участъка, след който машинистът успява да спре влака. Бързата и адекватна реакция на машиниста, дежурния ръководител движение и влаковите диспечери е осигурила безопасността на движението на влаковете в района и е предотвратила евентуална голяма катастрофа.", "date": "2018.03.01", "title": "БДЖ се размина с нова катастрофа"}
{"url": "http://standartnews.com/balgariya/okonchatelno_do_kraya_na_2018a_tryabva_da_se_podmenyat_vsichki_kasovi_aparati-368873.html", "text": "Всички касови апарати в търговските обекти у нас трябва да бъдат подменени до 31 декември 2018 г. заради пробиви в софтуера, който отчита продажбите. Това реши парламентът като прие окончателно промените в Закона за митниците. От няколко години има онлайн връзка между касовите апарати и НАП. Оказва се обаче, че между 30 и 70% от оборотите изобщо не се отчитат и не стигат до данъчната агенция. Това според управляващите налагало пълната промяна. От БСП заподозряха, че промените се правят под натиск, но отказаха да посочат откъде идва този натиск.", "date": "2018.03.01", "title": "Окончателно: До края на 2018-а трябва да се подменят всички касови апарати"}
{"url": "http://standartnews.com/balgariya/yunker_pozdravi_borisov_za_fokusiranoto_predsedatelstvo_video-368879.html", "text": "Министър-председателят Бойко Борисов проведе двустранна среща с председателя на Европейската комисия Жан-Клод Юнкер, чиято балканска обиколка приключва днес в София. Двамата оглавяват среща с лидерите на страните от Западните Балкани в българската столица. Това съобщиха от правителствената информационна служба. Жан-Клод Юнкер използва случая да поздрави премиера Борисов за ясното и целенасочено фокусиране на Българското председателство на Съвета на ЕС. Борисов и Юнкер отбелязаха важността на срещата в резиденция „Бояна\", която само дни след форума на Европейската банка за възстановяване и развитие в Лондон събира отново лидерите на Западните Балкани. „Регионът е неделима част от Европа и включването им в общото европейско пространство на сигурност и икономическо развитие е от стратегическо значение за трайната стабилност на целия Европейски съюз\", каза министър-председателят Бойко Борисов. Двамата отбелязаха решителните действия и силна политическа воля от страна на правителствата на страните от региона за постигане на видим напредък по пътя към членство в ЕС. Премиерът Борисов акцентира върху необходимостта от съдействие от ЕК за проектите за инфраструктурна и дигитална свързаност. „Изграждането на стратегически инфраструктурни обекти ще повиши свободния търговски обмен, инвестициите, конкурентоспособността и движението на капитали, а сътрудничеството в областта на образованието и културата ще гарантира помирението, добросъседството и утвърждаването на ценностната система на ЕС сред обществата, и най-вече сред младото поколение в региона\", подчерта министър-председателят пред Жан-Клод Юнкер. \"ЕС остава силно ангажиран с европейските перспективи за страните от Западните Балкани, заяви  . -  Очарован съм да бъда тук в София, в скъпата ми България. България е държава, която много обичам по ясни и обективни причини – любовта е нещо, което може да бъде обвързано с националността. България ни впечатлява с качеството на работата. Програмата тази седмица е много тежка и богата. Открих нещо много важно, че ЕС остава силно ангажиран с европейските перспективи за страните от Западните Балкани. Имат желание да предприемат реформи, необходими за присъединяването в ЕС\", заяви Юнкер. По думите му това ще стане евентуално през 2025 г. евентуално, ако всички условия са изпълнени. „На този етап нито една от държавите не отговаря на всички условия, въпреки че има голям напредък. Всички страни трябва да са приключили двустранните териториални конфликти преди да се присъединят. В ЕС следим отблизо тази нестабилност. Не искаме такава. Искаме да имаме стабилност, която да се постигне в процеса на преговори за присъединяване\", каза още Юнкер. \"С тази си обиколка Жан-Клод Юнкер, Фредерика Могерини и Йоханес Хан се увериха колко отвратителна е свързаността в момента на Балканите и как е необходимо да отидеш до скандинавските държави, за да дойдеш в съседна държава, заяви от своя страна  . - На тази среща представляваме интересите на Румъния и Гърция. Разчитаме на хибридното финансиране и на помощта на ЕК. Поставили сме си за цел до май да имаме готови лот по лот магистрали, за да можем в срокове да говорим на своите народи кога дадената отсечка ще стане готова. Важно е да продължи работата между специалните ни служби, прокуратурите ни. Всеки един от нас има с какво да се похвали и със своя принос. Доволен съм, че създадохме условия за двустранни и тристранни срещу между Белград и Прищина, Черна гора\", заяви Борисов. По думите му България не само в тези два месеца участва и има напредък, но вече има и финализирани поети ангажименти. „С Дъблинското споразумение вървим напред. С тази обиколка Юнкер показа, че и там където малко се говори за Западните Балкани, и там ще го видят и ще чуят. Тук е мястото да потвърдим, че това, което правим, не е насочено нищо срещу Русия, нито срещу Турция, нито срещу който и да е от съседите\", каза още Борисов.", "date": "2018.03.01", "title": "Юнкер поздрави Борисов за \"фокусираното председателство\" /ВИДЕО/"}
{"url": "http://standartnews.com/balgariya/klimatolog_prez_mart_predstoi_dinamichno_vreme_ochakva_ni_ryazko_zatoplyane-368870.html", "text": "В Стара Загора тази нощ беше минус 21 градуса, но сме далеч от рекордите. По Черноморието беше минус 7 и минус 8 градуса, а сега с това слънчево време, което ни очаква днес, ще има голяма разлика между нощните и дневните температури. Това съобщи синоптикът Анастасия Стойчева от Националния институт по метеорология и хидрология (НИМХ) към БАН.. Остава в сила опасността от поледици, това рязко затопляне, което очакваме, ще доведе до дъжд, който с тези ниски температури в петък и събота, ще замръзне. Опасният студ, сковал Европа, още ще тормози гражданите. За кратко през март ще попаднем в югозападен пренос и ще дойде по-топъл въздух. Температурите може от минус 15 да се повишат до 5 градуса. На 3 март отново ще проникне по-студен въздух, вероятно с валежи от сняг, предупреди Анастасия Стойчева. Доста динамично ще е времето. Температурите през март ще се повишат, средните ще са 7-8 градуса, ще е облачно и ще превалява, но те ще успеят да надхвърлят 10 градуса. Изглежда, че метеорологичната пролет ще дойде във втората половина на март. Най-високите температури се очаква да са 19 до 24 градуса, каза климатологът за времето, което ни очаква през март. Тя заяви още, че през първата половина на следващата седмица дебелата снежна покривка ще започне да се топи.", "date": "2018.03.01", "title": "Климатолог: През март предстои динамично време, очаква ни рязко затопляне"}
{"url": "http://standartnews.com/balgariya/versiyata_na_ginka_zhertvi_sme_shte_se_sadim_za_uronen_prestizh-368883.html", "text": "Две парламентарни комисии - по енергетика и по контрол над службите за сигурност -провеждат съвместно заседание, на което са повикани представители на Комисията за защита на конкуренцията (КЗК), Комисията за енергийно и водно регулиране (КЕВР), Комисията за финансов надзор (КФН), Агенцията за приватизация и следприватизационен контрол, ДАНС и Държавната агенция \"Разузнаване\".", "date": "2018.03.01", "title": "Версията на Гинка: Жертви сме, ще се съдим за уронен престиж"}
{"url": "http://standartnews.com/balgariya/izsledvane_na_galap_sluchvashtoto_se_s_chez_e_nepriemlivo-368884.html", "text": "Огромната част от българите са против случващото се с ЧЕЗ и искат по-ефективна намеса на държавата. Общественият отзвук е мащабен. Българите не възприемат добре действията на властта до този момент. Това са част от изводите от експресен, независим от външно финансиране, телефонен сондаж на „Галъп интернешънъл\", проведен сред 800 души на възраст 18 г.+ по специална панелна методика, която осигурява максимална надеждност на данните. Сондажът е проведен на 28 февруари и 1 март. Максималното стандартно отклонение е ± 3.5 при 50% дялове. На практика цялото общество вече знае за скандала около ЧЕЗ. 93% от запитаните твърдят, че са чули. 72% от чулите намират идеята за тази сделка за ненормална и неприемлива, а само 16% намират случващото се за нормално и приемливо. Останалите не могат да преценят. Общественото мнение явно еднозначно се противопоставя на случващото се. Затова и българите обвиняват правителството – мнозинство от 61% казват, че министърът е допуснал грешка, а мнозинство от 56% намират, че премиерът Борисов е допуснал грешка. Голямата част от тези отговори са автоматични и хората закономерно търсят вината у ресорния министър. За това спомогна и бързата оставка на министър Петкова, първоначално възприета от Борисов. Това, че министър-председателят е с по-малко споменавания, се дължи по-скоро на по-високата му популярност в сравнение с министър Теменужка Петкова. Дори и високата популярност обаче не може да повлияе на обществените нагласи, които са недвусмислено критични към действията на властта по този казус досега. Откроява се желание за по-ясна държавна намеса. Мнозинство от 72% иска държавата да отмени сделката, а 17% смятат, че държавата не трябва да се меси. Останалите се затрудняват да формират позиция. Както може и да се очаква, преобладаващото мнение по отношение на електроразпределителното предприятие клони към идеята то да е държавна собственост. Мнозинство от 75% подкрепят идеята държавата да купи ЧЕЗ, 20% са против, а останалите се колебаят.", "date": "2018.03.01", "title": "Изследване на \"Галъп\": Случващото се с ЧЕЗ е неприемливо"}
{"url": "http://standartnews.com/balgariya/mayka_udari_shamar_na_uchitelka_po_matematika_v_haskovsko-368869.html", "text": "Грозни сцени на агресия в училището в Меричлери, след скандал в час по математика. Ученичка отказала да пише на дъската, държала се вулгарно и невъзпитано и заплашила учителката. Ситуацията излиза от контрол след голямото междучасие, когато идва майка й и удря шамар на учителката. Свидетел на случката разказа пред БТВ: „Ученичката започнала да обижда и да заплашва колежката ми. Взе маркер и надраска дъската. След голямото междучасие майката нахлу в училището, взе една метла и тръгна да напада учителката. Удря й шамар и си тръгва. Учителката седна на един стол и се разплака\". Сега преподавателката по математика споделя, че се страхува да ходи на работа, защото майката е агресивна и може отново да я нападне. Майката на момичето е задържана за 24 часа след инцидента по Указа за дребното хулиганство. От училището посочват, че майката и друг път е била агресивна към учителите. Ученичката пък е заплашена с последно предупреждение за изключване. Според бащата на ученичката, учителката е скубала момичето. „За няма нищо, жената няма да я бие\", казва той.", "date": "2018.03.01", "title": "Майка удари шамар на учителка по математика в Хасковско"}
{"url": "http://standartnews.com/balgariya/parche_led_padnalo_ot_kamion_schupi_cherepa_na_shofyor-368871.html", "text": "53-годишен шофьор е със счупена черепна кост, комоцио и рани по лицето и ръцете, след като от камион паднало парче лед и счупило предното стъкло на колата му, съобщава dir.bg. Сигнал за инцидента, който е станал на главния път Е-79 край Сандански, е подаден вчера около 10.40 ч., съобщиха от Областната дирекция на МВР в Благоевград. 53-годишният водач на лек автомобил \"Ауди\" от Благоевград пътувал от Кресна към Сандански. При разминаването му с товарен автомобил, с неизвестни към момента марка и водач, от камиона е паднало парче лед, което е счупило предното стъкло на лекия автомобил. Водачът на аудито е пострадал с порезни рани в областта на лицето и двете ръце, счупена черепна кост и комоцио. Той е транспортиран в болница без опасност за живота. За случая е уведомена Районната прокуратура в Сандански. По неофициална информация пострадалият шофьор е общинският съветник от Благоевград Румен Калайджиев.", "date": "2018.03.01", "title": "Парче лед паднало от камион счупи черепа на шофьор"}
{"url": "http://standartnews.com/balgariya/borisov_otkriva_forum_v_gartsiya-368885.html", "text": "Премиерът Бойко Борисов идва на пъпа на света според гръцката митология, за да открие икономическия форум в Делфи. Организаторите му го наричат \"малкия Давос\", защото на него се обсъждат перспективите за развитието на региона. Тази година форумът, който се провежда за трети път, е под надслов \"Нови предизвикателства пред глобализацията и растежа\". Ще участват видни личности от областта на политиката, дипломацията, икономиката, обществото и академичните среди от Гърция и чужбина. Очаква се форумът да привлече повече от 1500 участници и представители на медиите. Борисов идва като \"голям шеф от Европа\" заради българското председателство на Съвета на ЕС. Очаква се той да коментира и големите регионални проекти. Освен българския премиер в откриването в зала \"Константинос Караманлис\"  в хотел \"Делфи Амалия\" ще участват президентът на Гърция Прокопис Павлопулос и еврокомисарят по миграцията Димитрис Аврамопулос, бивш кмет на Атина. Само на километър от хотела и Европейския културен център, където се провежда форумът, се намира прочутият археологически комплекс Делфи. Това е мястото на най-известния оракул в античността, през чиято уста говорел Аполон. Според легендата той убил страховития змей Питон, син на Гея, и върху леговището му вдигнал храм. Повече от 1000 години в Делфи идвали някои от най-прочутите владетели, за да чуят пророчествата на жрицата Пития, през чиято уста говорели боговете. Тя седяла на висок триног стол до камъка, поставен от Зевс, за да укаже центъра на света. Повелителят на Олимп изчислил, че точно тук е пъпът на вселената след като пуснал от двата й края два орела, които се срещнали точно над Делфи. До камъка имало цепнатина в скалата, от която излизал пушек. Пития вдишвала от дима, изпадала в екстаз и започвала да реди предсказания. Според древните хора това бил езикът на боговете – отговорът й се нашепвал от самия Аполон, който предавал волята на баща си Зевс. Бизнесът с пророчествата приключил през 339 г., когато император Теодосий забранил езическите занимания, защото в Източната Римска империя вече било въведено християнството. Както и останалите гости Борисов също ще посети руините в Делфи, но няма как да получи отговор на въпроса как ще приключи сагата \"ЧЕЗ и Гинка\", защото пророчествата се правели само на седмия ден от всеки месец извън зимата. Всеки ден програмата на участниците в Малкия Давос, който ще продължи до 4 март, започва с обиколка на древните пътища около Делфи като в ролята на гид ще влиза лично еврокомисаря Димитрис Аврамополис. За домакините сред най-важните акценти във форума ще бъде дискусията как да увеличат до 30 милиона годишно туристите, които посещават страната. При последната си визита в Гърция на 6 септември 2017 година Борисов и гръцкия му колега Алексис Ципрас подписаха меморандума за скоростния жп коридор, който ще свърже пристанищата на Солун, Кавала, Александруполис, Бургас, Варна и Русе. Очаква се целият проект да достигне около 4 млрд. евро и да се изпълни за срок до 10 години.", "date": "2018.03.01", "title": "Борисов открива форум в Гърция"}
{"url": "http://standartnews.com/balgariya/korneliya_obvini_borisov_che_stoi_zad_sdelkata_za_chez-368887.html", "text": "Лидерът на БСП обяви, че за нея зад сделката за ЧЕЗ стои премиерът Бойко Борисов. За нас в този казус е най-важно да защитим 3 милиона българи и националната сигурност, кочментира тя по време на заседанието на комисиите по енергетика и за контрол над СРС, която тече в момента в Народното събрание. Току-що шефовете на службите признаха, че следят ЧЕЗ от 2010 г и са предавали сигналите, където трябва. Г-н Борисов излъга, че не е бил информиран. Излъга и че тече проверка на институциите - току-що стана ясно, че такава не е започнала. Борисов стои в основата на сделката за ЧЕЗ. Кога информирахте премиера Бойко Борисов за сделката с ЧЕЗ, отправи директен въпрос към шефовете на служби Нинова. Премиерът излъга два пъти за скандалната сделка, изтъкна в изказването си Нинова. Правителството е знаело, правителството се е ангажирало чрез държавната Банка за развитие в сделката за енергоразпределителното дружество, бе категорична тя на базата на чутото от самата Върбакова и представителите на службите. Сега трябва да чакаме благоволението на г-жа Гинка Върбакова да се поддаде ли на шантажа на г-н Борисов, цитирам я, добави Нинова. По-рано БСП обяви, че започва подписка сред българските граждани, които са абонати от ЧЕЗ, за да се задейства процедури по колективен иск по сделката.", "date": "2018.03.01", "title": "Корнелия обвини Борисов, че стои зад сделката за ЧЕЗ"}
{"url": "http://standartnews.com/balgariya/prezidentat_darzhavata_da_parira_vanshnata_namesa_v_religioznite_obshtnosti_s_poveche_finansova_podkrepa-368895.html", "text": "Държавата трябва да окаже подкрепата си за религиозните изповедания у нас и да осигури адекватно финансиране за тяхната дейност. Това заяви президентът Румен Радев на среща с главния мюфтия Мустафа Хаджи, която се състоя на „Дондуков\" 2 по инициатива на Главното мюфтийство, съобщиха от прессекретариата на държавния глава. Двамата бяха единодушни, че мирното съжителство на представителите на различните религиозни общности у нас е доказан с вековете модел и той трябва да бъде укрепван и затвърждаван. Българските мюсюлмани са важна и неразделна част от обществото ни и не трябва да допускаме капсулация и изолация, категоричен беше държавният глава. По думите на президента, за да се предотвратят опити за външна намеса и влияния, е необходимо държавата да осигури издръжка за заплатите на духовните лица и тяхното обучение в България. Румен Радев изтъкна, че мюсюлманското вероизповедание не трябва просто да получи адекватно финансиране от държавата, но трябва и да се развива на базата на собствените традиции. „Не бива да допускаме религията да се политизира, но държавата трябва да поеме своите ангажименти към спокойната и независима дейност на вероизповеданията у нас\", заяви президентът.", "date": "2018.03.01", "title": "Президентът: Държавата да парира външната намеса в религиозните общности с повече финансова подкрепа"}
{"url": "http://standartnews.com/balgariya/kevr_kzk_i_nap_chakame_parvo_da_se_finalizira_sdelkata_za_chez-368886.html", "text": "Поканените в парламента институции, които имат отношение към сделката за ЧЕЗ, дадоха своите становища на съвместното заседание на комисиите по енергетика и контрол над службите. \"Все още нямаме финализирана сделка затова КЕВР не може да разглежда фирмата на Гинка Върбакова като лицензиант на ЧЕЗ, обясни Иван Иванов, председател на . - КЕВР започва дейности за контрол върху дружествата от момента, в който придобият лиценз\", обясни той. „В случая лицензирани дружества не са нито ЧЕЗ АД, нито ЧЕЗ България, лицензирани с ЧЕЗ Разпределение, ЧЕЗ Снабдяване и още няколко по-малки\", уточни Иван Иванов и изтъкна, че КЕВР в момента упражнява контрол върху тях. „При нефинализирана сделка се произнасяме само, когато се продава обособена част от лицензирано предприятие. Случаят не е такъв\", поясни той. „Произнасяме и се достига до разделни дейности в самото дружество\", уточни председателят. „КЕВР в рамите на правомощията си ще осъществи изцяло контролът след смяната на собственика на ЧЕЗ, независимо кой е той\", заяви Иван Иванов. Председателят на   Юлия Ненкова обясни, че компанията „Инерком България\" не е подала никакво искане към комисията. „Ако постъпи такова ще бъде подложено на предварителен контрол. Ще се направи основен преглед на изискванията, които предвижда закона и ще се произнесем дали има някаква промяна в енергийния сектор\", обясни тя. Галя Димитрова, изпълнителен директор на   посочи: „Проверяваме „Интерком България\" в рамките на правомощията си на базата на информацията за приходи, разходи, начислени и платени разходи\". Тя уточни, че проверките продължават, но на този етап не може да се очаква от нея да даде информация. Бойко Атанасов, зам.-председател на Комисията за финансов надзор посочи: „Нямаме законови правомощия да извършваме предварителен надзор, но следим цялата информация\". \"Нито един лев от банката не е ангажиран със сделката за ЧЕЗ, коментира по повод на очакваното финансиране на сделката Стоян Мавродиев, главен изпълнителен директор на  . - Нито веднъж премиерът Бойко Борисов или министърът на финансите Владислав Горанов не са влияли по никакъв начин на банката за нито една нейна сделка\", заяви той. „Странно е български банки да участват в подобни изслушвания, още повече само една от цитираните в медиите. Ние като институция, която се ръководи от принципите на прозрачност, сме тук от уважение към парламента\", коментира Стоян Мавродиев. „Във връзка с публикации в Чехия и България, излизаме на два пъти с публични позиции, които съвсем точно казаха, че банката не е кредитирала компанията „Инерком\", не е отпускала банкови гаранции, нито за закупуване на ЧЕЗ, нито за рефинансиране на заем\", обясни главният изпълнителен директор. „Надявам се депутатите, които вероятно за да бъдат активни участници в политическия дебат, отправиха квалификации, че банката е излъгала, да ревизират позицията си\", каза още Стоян Мавродиев.", "date": "2018.03.01", "title": "КЕВР, КЗК и НАП: Чакаме първо да се финализира сделката за ЧЕЗ"}
{"url": "http://standartnews.com/balgariya/dps_shte_komentira_sdelkata_na_darzhavata_s_chez_sled_kato_se_zapoznae_s_deystviyata_i_namereniyata-368876.html", "text": "От ДПС избегнаха да коментират конкретно новите събития покрай ЧЕЗ, варианта ЕРП-то да бъде одържавено отново, както и срещата на купувачката Гинка Върбакова с премиера, преди да са се запознали с цялата фактология. \"Не очаквайте от нас да коментираме предположения\", каза лидерът на ДПС Мустафа Карадайъ, попитан дали е добра идея тази, лансирана от Бойко Борисов, за обратното изкупуване на ЧЕЗ от държавата. Нека да се запознаем с фактите, каза той. \"Нека да видим какви действия са си начертали, да видим какви са намеренията и тогава да се произнесем, каза лидерът на ДПС по повод срещата между Върбакова и Борисов от тази сутрин.", "date": "2018.03.01", "title": "ДПС ще коментира сделката на държавата с ЧЕЗ, след като се запознае с \"действията и намеренията\""}
{"url": "http://standartnews.com/balgariya/otchetoha_21_gradusa_v_stara_zagora-368861.html", "text": "Жълт код е обявен в цялата страна заради изключително ниските температури, които се очакват днес. Рано сутринта градусите в Стара Загора паднаха до минус 21, в София термометрите заковаха минус 16 градуса. И през деня температурите ще останат ниски, вероятно под нулата. До минус 18 градуса паднаха температурите тази нощ и в област Смолян. Най-ниската температури е измерена на територията на Чепеларе. В Смолян температурите рано сутринта бяха около минус 13 градуса. На Пампорово живакът показва тази сутрин 15 градуса под нулата, по данни на Планинската спасителна служба. Там снежната покривка в района на „Студенец\" се запазва около 120 см, като на връх „Снежанка\" тя подминава 150 см. Въпреки ниските температури синоптици обещават слънчево време. Според прогнозите им днес ще е най-студеният ден за тази зима. В следобедните часове от запад отново ще се заоблачи и привечер на места в западните райони ще превали сняг. Вятърът ще отслабне , ще е слаб до умерен от запад-югозапад. Сутринта ще е студено, но през деня температурите ще се повишат, максималните ще са между минус 5° и 0°, в Атмосферното налягане е близко до средното за март, през деня отново ще се понижава. Над планините ще преобладава слънчево време. След обяд ще се заоблачи над масивите в Западна България. Ще духа до умерен югозападен вятър, по най-високите върхове на Рила и Пирин - силен до бурен западен. Температурите ще се повишат и максималната на височина 1200 м ще е около минус 2 градуса, на 2000 м - около минус 6 градуса. И по Черноморието ще бъде слънчево. Вятърът ще е слаб до умерен от югозапад. Максималните температури ще са между минус 3 и 1 градуса. Температурата на морската вода е 4-5 градуса. Вълнението на морето ще е 2-3 бала.", "date": "2018.03.01", "title": "Отчетоха -21 градуса в Стара Загора"}
{"url": "http://standartnews.com/balgariya/studat_prodalzhava-368839.html", "text": "И днес времето ще остане студено, макар и на много места слънчево. В следобедните часове от запад отноов ще се заоблачи и привечер на места в западните райони ще превали сняг. Вятърът ще отслабне и ще е до умерен от запад-югозапад. Сутринта ще е студено, с минимални температури между -10 и -15 градуса. Максималните ще са между -5 и 0 градуса, в крайните югозападни райони до 3 градуса. Атмосферното налягане е близко до средното за март и през деня ще се понижава.", "date": "2018.03.01", "title": "Студът продължава"}
{"url": "http://standartnews.com/balgariya/ginka_varbakova_zaminava_za_chehiya-368866.html", "text": "Запознахме се с премиера Бойко Борисов по време на срещата. Обсъдихме обстановката, която се създаде, и притесненията, които изразяват всички. Водихме разговори, че той желае да има пълен контрол върху сделката и върху компанията, която ще придобием. Това заяви след срещата си с министър-председателят купувачката на ЧЕЗ Гинка Върбакова. „Заминавам за Чехия като представител на моите компании, за да запозная продавача със създалата се обстановка и  да водим преговори\", каза още Върбакова. Тя бе категорична, че няма участие на български банки във финансирането. „Склонна съм държавата да има участие в сделката и да прехвърля договора, който имам, стига продавачът да бъде съгласен. \"Заявихме ясно воля, че искаме да участваме в сделката, ако чешката страна се съгласи, държавата има възможността да влезе в подобна сделка\", поясни от своя страна финансовият министър Владислав Горанов.", "date": "2018.03.01", "title": "Гинка Върбакова заминава за Чехия"}
{"url": "http://standartnews.com/balgariya/ginka_varbakova_poiskala_zakrito_obsazhdane_v_ns_na_sdelkata-368867.html", "text": "Гинка Върбакова е поискала да се проведе закрито заседание на ресорните комисии в парламента, на което да може да предостави информация, касаеща банкова тайна. Това стана ясно от думите на депутатът и зам.-председател на енергийната комисия в НС Валентин Николов. Припомняме, днес се очаква скандалът \"ЧЕЗ\" да бъде обсъден на съвместно заседание на енергийната и комисията по контрол над службите. На заседанието са поканени освен собственичкана на \"Инерком България\", фирмата получила одобрението на закупи ЧЕЗ България, така и представители на президентската институция и правителството. На този етап има потвърждение, че държавният глава Румен Радев ще изпрати свой представител. Валентин Николов заяви още, че той ще настоява поне част от заседанието на комисиите днес да бъде открито, тъй като българските граждани имат право да знаят информацията покрай сделката, която засяга българската енергетика.", "date": "2018.03.01", "title": "Гинка Върбакова поискала закрито обсъждане в НС на сделката"}
{"url": "http://standartnews.com/balgariya/borisov_provede_telefonen_razgovor_s_cheshkiya_si_kolega_andrey_babish-368859.html", "text": "Премиерите Борисов и Бабиш отново обсъдиха късно снощи в телефонен разговор темата за сделката за продажба на активите на дружество ЧЕЗ Груп в България. В този разговор българският министър-председател поиска допълнителни разяснения за позицията на чешкото правителство. Андрей Бабиш посочи, че след изразените от медиите в Чехия съмнения по отношение на компанията купувач, е поискал да бъдат представени доказателства, които да разсеят притесненията около сделката. В тази връзка Надзорният съвет на ЧЕЗ Груп е изискал от Съвета на директорите на дружеството информация за Инерком. Съветът на директорите е потвърдил пред НС, че е извършил множество проверки на потенциалния купувач и източниците му на финансиране и те не са показали проблеми за осъществяване на продажбата, и ръководството на ЧЕЗ поддържа тази позиция,  информира чешкият премиер. Борисов посочи, че е поискал първия телефонен разговор заради значимостта на електроенергийното дружество за България и начина за провеждане на преговорите по неговата продажба, което е предизвикало много въпроси. Той каза, че обменените мнения с премиера Бабиш във вторник, както и изнесената от чешки и български медии информация за източниците на финансиране на купувача, са подхранили съмненията му, че сделката е проблемна. Правителствените ръководители на двете страни заявиха, че нямат и не са имали каквато и да е връзка със сделката или дружеството купувач, решенията за които са взети от Съвета на директорите на ЧЕЗ Груп. Двамата бяха категорични, че са дали публичност на съмненията си за неспазване на добрите практики при осъществяване на сделката и потвърдиха, че ще следят внимателно за довеждане до край на проверките от компетентните органи на двете държави. Българският министър-председател помоли чешкия си колега за съдействие за осъществяване на разговори с ръководството на ЧЕЗ Груп в случай, че българската държава реши да предприеме действия за закупуване на дейността на електроразпределителното дружество в страната ни. От своя страна чешкият премиер обърна внимание на това, че договори вече са били подписани.", "date": "2018.03.01", "title": "Борисов проведе телефонен разговор с чешкия си колега Андрей Бабиш"}
{"url": "http://standartnews.com/balgariya/lichnite_lekari_sa_gotovi_za_protesti-368864.html", "text": "Личните лекари са в готовност да протестират. Искат по-малко административна работа и повече средства. Средства, според медиците ще има, ако всички плащат цяла потребителска такса, а сумите се възстановяват от съответните институции. Сега някои социални групи като например пенсионерите и хронично болните плащат по 1 лев. Личните лекари предлагат самата такса също да се промени и да стане 1% от минималната работна заплата. Трябвало да отпадне и изискването да са на разположение 24-часа.", "date": "2018.03.01", "title": "Личните лекари са готови за протести"}
{"url": "http://standartnews.com/balgariya/chestita_baba_marta-368841.html", "text": "Днес е 1 март - ден, в който се закичваме с мартеници за здраве. С тях се чества пристигането на Баба Марта. Във фолклора Баба Марта е представена като сестра или като жена на Голям Сечко (Януари) и Малък Сечко (Февруари). Тя винаги е недоволна от тях – или са ѝ изпили виното (ако са ѝ братя), или че са свършили някоя голяма пакост. Старицата (невестата) им се гневи, вследствие на което времето се разваля. Празникът на Баба Марта в българските традиции е символ на пролетта и носи пожелание за здраве и плодородие в началото на новия цикъл в природата. Традицията е свързана с древната езическа история от Балканския полуостров, свързана с всички земеделски култове към природата. Някои от най-специфичните черти на първомартенската обредност и особено завързването на усуканите бяла и червена вълнени нишки, са плод на многовековна традиция, която е била присъща за тракийски (палеобалкански) и елински обичаи. Легенда възникнала през 30-те години на 20-ти век свързва появата на мартеницата с прабългарите. Обичаят за връзване на Мартеница (усукани бяла и червена вълнени нишки) е познат в България, Румъния, Молдова, Албания, Гърция, Република Македония и Сърбия. В Румъния мартеници се връзват на ръцете само на жените и малките деца, а мъжете могат да носят мартеница само на скришно място, например в обувката. В Гърция мартеници се връзват само на ръцете на децата. В България мартеници се връзват още на млади животни и дървета, също и на мъжете.", "date": "2018.03.01", "title": "Честита Баба Марта!"}
{"url": "http://standartnews.com/balgariya/povredeni_lokomotivi_blokiraha_dvizhenieto_na_dva_vlaka-368868.html", "text": "Влак София – Бургас спрял в полето край Айтос около 5.00 ч. в четвъртък сутрин. В продължение на часове на пътниците не била дадена никаква информация за причината. С няколко часа закъснял и влакът от София за Варна. От БДЖ казаха само, че и в двата случая причината е повреден локомотив. Областният управител на Бургас Вълчо Чолаков заяви, че авариралият влак все пак е напуснал Айтос и пътува към Бургас. „Аварирал е локомотивът, изпратен е друг, който е обслужил композицията и всичко вече е наред, а хората са на топло\", каза той.", "date": "2018.03.01", "title": "Повредени локомотиви блокираха движението на два влака"}
{"url": "http://standartnews.com/balgariya/premierat_boyko_borisov_razgovarya_s_prezidenta_na_kosovo_hashim_tachi-368872.html", "text": "„Трябва да се възползваме от момента и да се съсредоточим върху реалното изграждане на коридори между нашите страни – транспортни, енергийни, дигитални\", заяви премиерът Бойко Борисов на срещата си с косовския президент Хашим Тачи. Той подчерта, че се откриват възможности с хибридно финансиране, чрез подкрепа от различни финансови институции и други донори, да се инвестира в изпълнението на конкретни проекти. „Свързаността, както и визовата либерализация, ще спомогне за увеличаване на туристите между нашите страни и на преките бизнес контакти, което ще има за резултат задълбочаване на търговското сътрудничество в региона\", каза българският министър-председател. Премиерът Борисов припомни конфликтите на Балканите през 90-те години на миналия век и подчерта, че най-важното в момента е да се гледа напред - какво може да се направи за региона и за хората. „Тази наша цел, която се превърна в европейска тема на най-високо ниво, означава и интегриране на Косово. Наясно сме за предизвикателствата, произтичащи от позицията на някои страни-членки по статута, но това не бива да ви обезкуражава\", каза Борисов. Двамата лидери приветстваха и Стратегията за Западните Балкани, в която Европейската комисия включи всички идеи на България за развитие на региона. „С този документ категорично се декларира желанието Европа да се развива като континент на стабилността, сигурността и просперитета. На Косово, Република Македония, Сърбия, Черна гора, Босна и Херцеговина и Албания и техните народи се дава европейска перспектива и ясен знак, че още през 2025 г. тези, които са готови, може да станат членове на ЕС\", добави премиерът Бойко Борисов.", "date": "2018.03.01", "title": "Премиерът Бойко Борисов разговаря с президента на Косово Хашим Тачи"}
{"url": "http://standartnews.com/balgariya/borisov_i_yunker_obsazhdat_na_obyad_svarzanostta_na_balkanite-368845.html", "text": "На работен първомартенски обяд в София премиерът Бойко Борисов, председателят на Европейската комисия (ЕК) Жан-Клод Юнкер и лидерите на Западните Балкани ще обсъдят перспективата пред региона и възможностите за инфраструктурна и дигитална свързаност. Това съобщиха от правителствената информационна служба. В срещата ще участват лидери от всички страни от Западните Балкани – президентите на Босна и Херцеговина Драган Чович, на Косово Хашим Тачи и на Сърбия Александър Вучич, както и премиерите на Черна гора Душко Маркович, на Албания Еди Рама, на Република Македония Зоран Заев. Срещата поставя финал на балканската обиколка на председателя на ЕК Жан-Клод Юнкер, която започна в края на миналата седмица. В делегацията на Европейската комисия са включени заместник-председателят и върховен представител на Съюза по въпросите на външните работи и политика на сигурност Федерика Могерини и еврокомисарят по въпросите на европейската политика за съседство и преговорите за разширяването Йоханес Хан. От българска страна в разговорите ще участват също вицепремиерът и министър на външните работи Екатерина Захариева и министърът за Българското председателство на Съвета на ЕС 2018 Лиляна Павлова.", "date": "2018.03.01", "title": "Борисов и Юнкер обсъждат на обяд свързаността на Балканите"}
