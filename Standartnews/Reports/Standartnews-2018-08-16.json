{"url": "http://standartnews.com/svyat/vladimir_putin_e_gotov_da_se_sreshtne_lichno_s_kim_chenun-374798.html", "text": "Руският президент Владимир Путин е изразил готовност да се срещне лично с лидера на Северна Корея Ким Чен-ун, съобщи държавната агенция КЦТА, цитирана от ТАСС. Путин заявява това в телеграма до Ким по случай отбелязваното на 15 август освобождение на двете Кореи през Втората свободна война. \"Готов съм да се срещна с Вас в най-скоро време за обсъждане на актуални въпроси от двустранните отношения и важни регионални въпроси\", се казва в телеграмата. В нея Путин заявява още, че отношенията между Русия и КНДР са с \"приятелски и конструктивен характер\" и изразява увереност, че Москва и Пхенян ще могат \"да развиват взаимноизгодно сътрудничество, включително осъществяване на тристранни програми с участието на Русия, КНДР и Република Корея\". По-рано Путин отправи покана към Ким да посети Русия. Според руския президент лидерът на КНДР може да дойде на Източния икономически форум през септември във Владивосток, но може да направи и отделна визита.", "date": "2018.08.15", "title": "Владимир Путин е готов да се срещне лично с Ким Чен-ун"}
{"url": "http://standartnews.com/sport/ansambalat_ni_otkaza_svetovnata_kupa_v_minsk_zaradi_kontuziya-374792.html", "text": "Националният ансамбъл по художествена гимнастика няма да участва на Световната купа в Минск. Момичетата на треньора Весела Димитрова трябваше да пътуват днес (15 август) за столицата на Беларус за състезания през уикенда, но в последния момент решиха да останат у нас. Причината е контузия на Елена Бинева. Травмата на състезателката е стара, но не позволява тя да участва в съчетанията на 100%. Мярката е превантивна и има за цел Бинева да е възстановена за най-важното първенство за годината - световното, което ще се проведе в София през септември 2018 г. Треньорът Весела Димитрова е провела разговор с мениджъра на националния отбор - жени (индивидуално) Бранимира Маркова, като двете са постигнали съгласие с ансамбъла да започне тренировки Ерика Зафирова. Пише в страницата на Българската федерация по художествена гимнастика. От там уверяват, че в следващото издание на Световната купа - от 24 до 46 август в Казан, ансамбълът ще вземе участие.", "date": "2018.08.15", "title": "Ансамбълът ни отказа Световната купа в Минск заради контузия"}
{"url": "http://standartnews.com/biznes/klientite_na_zastrahovatelya_olimpik_ostavat_bez_grazhdanska_otgovornost-374812.html", "text": "Системата, която следи „Гражданската отговорност\", позволява от днес сключването на втора гражданска отговорност за клиентите на застрахователната компания „Олимпик\". От петък те остават без задължителната полица. Клиентите на кипърската компания имат три дни да подновят задължителната си застраховка, без която нямат право да шофират. Ощетените, които чакат да им се платят щети, след вече случили се катастрофи, ще трябва да си ги поискат от кипърския гаранционен фонд, обясниха от Асоциацията на застрахователите у нас. На тези 200 000 българи ще кажа, когато си застраховат колите, да подбират застрахователя. С усилия, воля, работа и засилен контрол ще направим така виновните да носят тежки санкции. Това заяви премиерът Бойко Борисов във връзка с фалита на четвъртия по големина застраховател у нас - кипърската компания „Олимпик\", цитиран от Агенция Фокус. „За съжаление такива изпълнители играят на най-ниските обществени поръчки. Да могат след това с евтините продукти, които продават да става такъв катаклизъм. На Комисията за финансов надзор и министър Владислав Горанов съм възложил да направят проверка\", коментира Бойко Борисов.", "date": "2018.08.15", "title": "Клиентите на застрахователя Олимпик остават без „Гражданска отговорност”"}
{"url": "http://standartnews.com/svyat/tragediyata_v_genua_obyaven_e_dvudneven_traur_v_italianskiya_grad-374781.html", "text": "Двестаметров участък от висок магистрален мост рухна в Генуа вчера. В града е обявен двудневен траур. По последни данни жертвите са около 30 (БиБиСи съобщава за 26). Издирват се оцелели. Близките сгради са евакуирани. А според фирмата, която поддържа магистралата, не е имало как да се предвиди срутването на моста. Той е бил под постоянно видео наблюдение и по нищо не е изглеждало, че в този участък има опасност. Няма официално потвърждение за това, че български тираджия е спасен, казаха от нашето консулство в Милано. Идентифицирани са 19 души. Сред загиналите има дете и двама работници от службата по чистота. 4-ма шофьори са открити оцелели, като по чудо не са паднали в бездната. Причините за трагедията се установяват. Прокуратурата започна разследване за множествено убийство и създаване на бедствена ситуация. Италианският министър-председател Джузепе Конте посети мястото на трагедията. По думите му броят на жертвите може да расте. Все още не е известно защо мостът се е срутил, но сред основните хипотези е конструктивна повреда. „Този мост е открит през 1967 г. От конструктивна и дори от архитектурна гледна точка той е впечатляващ. Ясно е, че това съоръжение, както и много други в Италия, са строени отдавна. Този мост е бил поддържан, но ние ще направим всичко възможно, заедно със съдебната система, за да разберем причините за срутването и да предотвратим други подобни трагедии\", каза Конте.", "date": "2018.08.15", "title": "ТРАГЕДИЯТА В ГЕНУА: Обявен е двудневен траур в италианския град"}
{"url": "http://standartnews.com/svyat/potvardena_e_smartta_na_31_dushi_v_srutvaneto_na_mosta_kray_genua-374783.html", "text": "Потвърдена е смъртта на 31 души в срутването на моста край италианския град Генуа, съобщи агенция АНСА, цитирайки вътрешното министерство на Италия. Сред загиналите има три деца на възраст 8, 12 и 13 години. Други 16 души са ранени при срутването на 100-метров участък на моста \"Моранди\" вчера. Според източници от противопожарната служба, цитирани от АНСА, неофициалният брой на загиналите е 35 души. Спасителните служби продължават да работят по изваждането на оцелели изпод развалините. При срутването на моста около 30-35 коли и няколко камиона паднаха от височина 45 метра върху река, железопътна линия и складове.", "date": "2018.08.15", "title": "Потвърдена е смъртта на 31 души в срутването на моста край Генуа"}
{"url": "http://standartnews.com/svyat/konsulat_ni_v_milano_ne_moga_da_potvardya_che_balgarin_e_padnal_s_tir_ot_mosta_v_genua-374784.html", "text": "Български шофьор на тир е бил на моста в Генуа по време на рухването му, твърдят италиански издания. Той е паднал от виадукта с камиона си, но по чудо е оцелял и дори се е включил в спасителната акция. Генералният консул на България в Милано Росен Руфев заяви за NOVA, че не може да потвърди тази информация: \"Нямаме данни за подобен случай. Твърде възможно да е плод на фантазията, тъй като не е много логично от такава височина да падне тир и да има оцелели\". \"Нямаме до този момент данни за български граждани, които са пострадали и загинали. Продължаваме да сме в контакт с местните органи на властта. Жертвите са между 35 и 31 души\", посочи той. По думите му сред загиналите има граждани на Чили и двама албанци. От ранените има чехи. Евакуирани са около 400 души. Български граждани могат да потърсят информация по случая или да подадат сигнали на телефоните на Генералното консулство в Милано: - +39 028 49 42 941; - +39 933 37 82 60 43 (в извънработно време).", "date": "2018.08.15", "title": "Консулът ни в Милано: Не мога да потвърдя, че българин е паднал с тир от моста в Генуа"}
{"url": "http://standartnews.com/svyat/turtsiya_povishava_mitata_na_vnasyani_ot_sasht_stoki-374786.html", "text": "Турция рязко повиши митата върху някои внасяни от САЩ стоки, в това число пътнически автомобили, алкохол и тютюн, съобщи днес турският държавен вестник, цитиран от Ройтерс. С указ, подписан от президента Реджеп Тайип Ердоган, се повишава със 120 процента митото върху автомобилите, със 140 на сто - върху алкохолните напитки, а с 60 на сто - върху тютюна на листа. Увеличават се също митата и върху козметиката, ориза и въглищата. Турция повишава митата като реципрочна мярка в отговор на преднамерените атаки на американското правителство срещу нашата икономика, заяви днес в Туитър турският вицепрезидент Фуат Октай. В петък президентът на САЩ Доналд Тръмп заяви, че е разпоредил увеличаване на митата върху вноса на алуминий и стомана от Турция на фона на нарастващо напрежение между двата съюзника от НАТО заради задържания от Анкара американски пастор и във връзка с други дипломатически въпроси.", "date": "2018.08.15", "title": "Турция повишава митата на внасяни от САЩ стоки"}
{"url": "http://standartnews.com/svyat/izrael_vse_pak_shte_e_domakin_na_evroviziya_ima_dogovorka_za_vnasyane_na_parichnata_garantsiya-374796.html", "text": "Израелското министерство на финансите и ръководството на обществената корпорацията за радио и телевизионно разпространение \"Кан\" са се договорили по въпроса за внасянето на 12 милиона евро като гаранция за провеждането на \"Евровизия 2019\", съобщава в. \"Джерузалем пост\", цитиран от Дарик. Сумата може да бъде преведена още на 14 август. На тази дата изтича срокът, поставен от Европейския съюз за радио и телевизия, за внасянето на залога за провеждането на конкурса в Израел. Според изданието Министерството на финансите е разрешило на \"Кан\" да вземе кредит за внасянето на гаранцията, а правителството ще изплати сумата за сметка на \"Кан\" в случай че корпорацията не съумее да я върне \"заради непредвидени обстоятелства\". Бюджетът на \"Кан\" за \"Евровизия 2019\" беше определен на 35 милиона евро, но в него не беше включена гаранцията, която първоначално трябваше да бъде внесена до 1 август. Срокът беше удължен с две седмици. Платената гаранция се губи, ако конкурсът не бъде организиран от спечелилата го държава.Корпорация \"Кан\" обясни желанието си тя да бъде поета от държавата с това, че иначе би се наложило да уволни стотици сътрудници. Победителка в тазгодишното издание на песенната надпревара в Лисабон стана представителката на Израел Нета Барзилай с песента \"Toy\". Затова страната получи правото да организира конкурса догодина. Проблемите обаче започнаха малко след това, когато премиерът Бенямин Нетаняху заяви, че домакин ще бъде Ерусалим. Заради протести беше решено той да бъде организиран в друг град.", "date": "2018.08.15", "title": "Израел все пак ще е домакин на „Евровизия“, има договорка за внасяне на паричната гаранция"}
{"url": "http://standartnews.com/lyubopitno/porno_legendata_chicholina_ostana_bez_deputatska_pensiya-374799.html", "text": "Легендата на европейското порно и бивш член на италианския парламент Чичолина се оказа с блокирана пожизнена депутатска пенсия. Бившата порнозвезда от унгарски произход Илона Сталер, известна като Чичолина, ще търси отговорност от лицата, които я лишиха от депутатска пенсия, като за целта ще се обърне към прокуратурата, пише в. \"Кориере дела сера\". За решението на налоговата служба съобщи адвоката на бившата порнозвезда Лука ди Карло. По неговите думи сметката на 66-годишната г-жа Сталер била блокирана в банковия отдел на италианския парламент. Замразяването станало по искане на данъчните служби. А това противоречало на италианското законодателство. Чичолина не била платила свои данъчни задължения в размер на 100 хиляди евро. По думите на Ди Карло според местните закони пожизнените пенсии не могат да бъдат запорирани или конфискувани. Родената през 1951 година в Будапеща Илона Сталер е дъщеря на чиновник от МВР на Унгария. В Италия тя разви кариера в порнобизнеса, а през 1987 година влезе в италианския парламент с листата на Радикалната партия.", "date": "2018.08.15", "title": "Порно легендата Чичолина остана без депутатска пенсия"}
{"url": "http://standartnews.com/biznes/registriranata_bezrabotitsa_se_zapazva_na_57_i_prez_yuli-374806.html", "text": "Равнището на регистрираната безработица продължава да е 5,7 на сто и през юли, показва административната статистика на Агенцията по заетостта. Това съобщиха от пресцентъра на агенцията. Отчита се минимално понижение от 0,08 процентни пункта спрямо юни 2018 г. и от един процентен пункт на годишна база. Регистрираните безработни в края на месеца са общо 185 834, като числеността им се свива с 1.5 на сто спрямо предходния месец и с 15.9 на сто спрямо година по-рано. Новорегистрираните през юли са 22 637, като от тях 1699 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 36 720 посредством трудови борси и информационни събития, срещи и презентации със завършващите образование, организирани от кариерните центрове, както и чрез работата на младежки, ромски и трудови медиатори и др. Освен към безработните, дейността на бюрата по труда е насочена също към заети, учащи и пенсионери, като през юли 520 души от тези групи са били регистрирани като търсещи работа. Общо 17 211 са постъпилите на работа през месеца, като 82.4 на сто от тях са устроени в реалната икономика. В резултат от изпълнението на активните мерки за насърчаване на заетостта сред безработните, през месеца в субсидирана заетост са включени 3036 души: 433 - по програми, 133 - по мерки и 2 470 - по схеми на Оперативна програма \"Развитие на човешките ресурси\". През месеца общо 1178 безработни са включени в обучения за придобиване на нова квалификация и ключови компетентности. Професиите, в които се обучават курсистите са основно в направленията търговия на едро и дребно, приложна информатика, строителство и градинарство (паркове и градини), а ключовите компетентности са най-вече дигитална, предприемачество, умения за учене. Заявените работни места на първичния пазар на труда през юли са 15 707, като 75.7 на сто от тях са в частния сектор. Най-голям дял свободни работни места са заявени в преработващата промишленост (30.9 на сто), търговията (14 на сто), хотелиерството и ресторантьорството (8.2 на сто), административните и спомагателните дейности (7.9 на сто), образованието (7.9 на сто), строителството (6.7 на сто) и операциите с недвижими имоти (4.2 на сто) и др. Най-търсените групи професии през месеца са били: работници в добивната и преработващата промишленост, строителството и транспорта; преподаватели; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни на тях; продавачи; работници по събиране на отпадъци и сродни на тях; оператори на стационарни машини и съоръжения; металурзи, машиностроители и сродни на тях и занаятчии; водачи на МПС и подвижни съоръжения; монтажници и други.", "date": "2018.08.15", "title": "Регистрираната безработица се запазва на 5,7% и през юли"}
{"url": "http://standartnews.com/balgariya/patriarh_neofit_blagoslovi_balgarite_za_bogoroditsa_ot_troyanskiya_manastir-374815.html", "text": "„В днешния ден Пресветата Дева показва на всички нас изпълнението на онова, към което сме призвани и ние – кръстените в името на нейния божествен Син. С края на своя земен живот тя ни сочи онова, което трябва да бъде и лична съдба на всеки от нас, които изповядваме Христа Спасителя, които живеем в Неговата Църква и според силите си се движим по посочения ни от Него тесен път към спасението\", каза в словото си Светейшият патриарх Неофит след края на тържествената св. Литургия, в която той взе молитвено участие в Троянската св. обител, съобщиха от Светия Синод. Молитвено съучастваха и стотици православни християни от цялата страна. В ранната утрин бе извършена полунощница и литийно шествие с плащаницата, на която е изобразен празникът Успение Богородично. Тайнството Евхаристия предстоя Негово Високопреосвещенство Пловдивският митрополит Николай и съслужи с Мелнишки епископ Герасим, главен секретар на Св. Синод, Велички епископ Сионий, игумен на Троянската св. обител и Белоградчишки епископ Поликарп, викарий на Софийския митрополит, архим. Васиан, представител на Руския патриарх у нас, архим. Василий, протосингел на Софийска св. митрополия, братя от манастира, свещ. ик. Нелуц Опря, представител на Румънския патриарх у нас, свещеници и дякони от столицата. В края на богослужението Негово Светейшество се обърна със слово към събралото се множество. В словото си той каза, че „както животът на Божията майка е образец и пример за живота на всекиго от нас, така и нейното славно Успение е онзи славен завършек на всеки християнски живот и онзи свят венец, който Всеблагият и човеколюбив Бог иска да бъде завършек и увенчаване и на всеки от нас. Защото, както свидетелства апостолът, сега, когато сме освободени от греха и сме станали Божии раби, плодът от нашия живот трябва да е „светост, а краят - живот вечен\", каза още той. „Радостен съм в този светъл празничен ден да бъда в скъпата на сърцето ми Троянска света обител, в която започна някога монашеският ми път и в която сам съм почувствал силата на божествената благодат под Покрова на Божията майка. Нека по нейните свети молитви и нейното усърдно небесно застъпничество за всеки, който е поел по нелекия, но спасителен монашески път, Бог щедро да благоволи над това свято място и да укрепва подвизаващите се в него братя, а за всички благочестиви поклонници, стичащи се тук, Троянският манастир всякога да бъде място за утеха и укрепване в християнския живот и подвиг, за благословение и духовна радост\", добави още Негово Светейшество. По време на тържественото богослужение, манастирът посети и министър-председателят Бойко Борисов, който видя реновираното и реставрирано старо крило на света обител. По традиция бе извършено и литийното шествие с чудотворната икона на Божията Майка - Троеручица, в което се включиха стотици православни християни.", "date": "2018.08.15", "title": "Патриарх Неофит благослови българите за Богородица от Троянския манастир"}
{"url": "http://standartnews.com/sport/grigor_sreshtu_misha_zverev_kasno_dnes_v_sinsinati-374791.html", "text": "Григор Димитров ще започне участието си на турнира в Синсинати и защитата на титлата от миналата година още днес (15 август) в късните часове на деня. Българинът ще се изправи срещу 44-ия в света Миша Зверев, който се справи с Дамир Джумхур в първия кръг. Григор пък е поставен под номер 5 в схемата и започва направо от второто стъпало. Срещата между двамата ще е трета на централния корт и се очаква да започне около 21:00 - 22:00 ч. българско време. Това ще е четвърти мач между Димитров и по-възрастния брат Зверев. До сега българинът е безапелационен - 3 победи в 3 мача, всичките постигнати през 2017 г. 30-годишният Зверев е успявал да вземе по сет на Димитров в два от случаите. Напрежението в Синсинати за Григор е голямо, тъй като той има да защитава шампионска титла и 1000 точки за световната ранглиста. При успех над Зверев, българинът ще играе срещу шампиона от \"Уимбълдън\" Новак Джокович или Адриан Манарино.", "date": "2018.08.15", "title": "Григор срещу Миша Зверев късно днес в Синсинати"}
{"url": "http://standartnews.com/lyubopitno/nina_dobrev_dava_urok_po_balgarski_zhargon-374793.html", "text": "Родената в България актриса Нина Добрев зарадва българските си (и не само) почитатели, като даде кратък урок по български жаргон. Видеото е част от инициатива на Vanity Fair, в която знаменитости се опитват да обяснят специфични думи от родните си страни. Във видеоурока звездата от „Дневниците на вампира\" се опитва да обясни на английски (в по-голямата част успешно) популярни български изрази. Е, красавицата срещна няколко затруднения с думи като „кифла\", „дреме ни шапката\" и „да си във филма\", но можем да определим начинанието ѝ като успешно. Трябва да отбележим, че Нина говори чудесен български, предвид факта, че живее в Канада от двегодишна възраст. \"Родителите ми не ни разрешаваха да си говорим на английски вкъщи. Той беше за училище, а у нас - само български. Те много държаха да запазим майчиния си език и по онова време много се впечатлявах, че приятелите ми си говореха само на английски и аз исках същото. А сега съм много щастлива, че стана така, защото аз съм българка и това е моят произход\", сподели през 2017 година Нина Добрев в интервю за bTV. През годините Нина неведнъж е доказвала, че владее чудесно родния си език. Реплики на български бяха включени в сериала, който я направи световноизвестна - „Дневниците на вампира\", актрисата говори на български и в няколко телевизионни предавания, както и в скорошно съвместно интервю с Ева Лонгория.", "date": "2018.08.15", "title": "Нина Добрев дава урок по български жаргон"}
{"url": "http://standartnews.com/biznes/fond_na_fondovete_predostavya_nad_417_mln_leva_za_investitsii_v_gradsko_razvitie-374795.html", "text": "На пресконференция бяха обявени финансовите посредници за Фонд за градско развитие и Фонд за ускоряване и начално финансиране. Крайните получатели ще могат да кандидатстват за финансиране преди края на годината. Фонд на фондовете приключи две ключови процедури, като обяви избраните финансови посредници, които да управляват средства в общ размер над 417 млн. лв. – 353,3 млн. лв. за Фонд за градско развитие и 64,7 млн. лв. за Фонд за ускоряване и начално финансиране. Фонд градско развитие (ФГР) е инструмент, финансиран от Оперативна програма \"Региони в растеж\" 2014 – 2020, продължение на инициативата JESSICA от предходния програмен период, като този път географския обхват и средствата са пет пъти повече – 353.3 млн. лв. Посредниците имат ангажимент да осигурят и допълнителен частен ресурс в размер на малко над 40% от финансирането. По този начин сумата, която ще достигне до крайните получатели за ФГР се очаква да е близо 600 млн. лв. Посредниците, които ще управляват средствата за ФГР са: * За регионите Юг и София - Обединение „Фонд за устойчиви градове\", което включва ОББ, Фонд ФЛАГ, Фонд за устойчиво градско развитие и Българска консултантска организация. * За регион Север - „Регионален фонд за градско развитие\", собственост на Сосиете Женерал (мажоритарен акционер), Елана Инвестмънт, Елана Холдинг и Болкан Адвайзърс. Средствата по ФГР ще представляват заеми с вградени гаранции, насочени към широк кръг потенциални крайни получатели: общини и общински предприятия, частни фирми, публично-частни партньорства, физически лица и др. Средствата ще подкрепят проекти подобряващи градската среда, стимулиращи икономически растеж в регионите и допринасящи за повишаване на енергийната ефективност. Подобни проекти от предходния програмен период са обновяването на парк Възраждане (София), ремонта на Централния градски пазар (Ст. Загора), реконструкцията на Юнашки салон (Варна) и др. Новост за настоящия програмен период е, че финансирането ще обхваща 39 общини, в сравнение с 7 за миналия. Освен това част от инвестициите са насочени в подкрепа на културното наследство и туризъм в цялата страна. Заедно с посредниците на ФГР, са обявени и фонд мениджърите, които ще управляват два от фондовете на Фонд за ускоряване и начално финансиране (ФУНФ) на стойност 64.7 млн. лв., финансирани по Оперативна програма „Иновации и конкурентоспособност\" 2014-2020 (ОПИК): * Ресурсът от 27 млн. лв. на фонда, който ще финансира предприемачи в най-ранен етап на развитие на своя бизнес, ще се управлява от обединение „АД-Венчърс\". Участници в обединението са Клийнтех България, Мета Венчърс (Република Италия), Франческа Натали, Анна Амати, Марияна Хамънова – Рондини и Христо Балинов. * Ресурсът от 37 млн. лв. на фонда за стартиращи компании, които вече са постигнали известен напредък в своето развитие ще се управлява от обединение „Некст Тех Венчърс\", с участници Константин Петров, Златолина Мукова, Йордан Зарев, Александър Терзийски. Подборът за управлението на останалия предвиден ресурс на ФУНФ на стойност от 35.7 млн. лв., за който има само един останал кандидат, отговарящ на условията в процедурата, ще стартира отново през есента. Целта е осигуряване на достатъчно конкуренция и възможност за постигане на по-благоприятни оферти, относно бизнес плана и инвестиционната стратегия за управлението на публичния ресурс. ФУНФ ще подкрепя предприемачеството и ще стимулира развитието на стартъп екосистемата в България. Чрез избраните фонд мениджъри ще бъдат финансирани над 200 предприятия, като инвестициите във всяко едно са в диапазон от 25 хил. евро до 1 млн. евро. Със създаването на двата фонда на ФУНФ, Фонд на фондовете осигурява нови средства за дялови инвестиции в стартъпи достигащи стойността на изчерпания вече публичен ресурс в тази област за последните 5 години. С избора на финансови посредници на ФГР и ФУНФ , Фонд на фондовете успешно предостави за инвестиции над 35 % от средствата, които управлява през настоящия програмен период.", "date": "2018.08.15", "title": "Фонд на фондовете предоставя над 417 млн. лева за инвестиции в градско развитие"}
{"url": "http://standartnews.com/biznes/348_leva_shte_e_liniyata_na_bednost_prez_2019_godina-374803.html", "text": "Линията на бедност в България през 2019 г. ще е 348 лева, реши правителството. Сумата е с 27 лева по-висока в сравнение с размера й през настоящата година. Сумата е определена на база на методика, утвърдена от Министерския съвет през 2006 г. Показателят се изчислява в зависимост от данните в изследването \"Наблюдение на домакинските бюджети в Република България\", което ежегодно се провежда от Националния статистически институт. Линията на бедност се използва като референтна стойност при формирането на социалната политика в областта на доходите и жизненото равнище на населението, уточниха от МС. Междувременно Националният статистически институт съобщи, че общият доход средно на човек от домакинство през второто тримесечие на 2018 г. е 1474 лева и спрямо същия период на 2017 г. се повишава с 8.7 на сто. Общият разход  е бил 1331 лв. и се увеличава с 11.4 на сто. В структурата на общия доход с най-висок относителен дял e доходът от работна заплата (56.7 на сто), следван от доходите от пенсии (28.1 на сто) и от самостоятелна заетост (6.6 на сто). Спрямо второто тримесечие на 2017 г. относителният дял на дохода от работна заплата остава без промяна, доходът от пенсии се увеличава с 1.8 процентни пункта, а доходът от извън работна заплата намалява с 1.4 процентни пункта. В структурата на общия разход с най-голям относителен дял са разходите за храна (31.5 на сто), следвани от разходите за жилище (15.9 на сто), данъци и социални осигуровки (13.7 на сто) и разходите за транспорт и съобщения (12.1 на сто). Спрямо второто тримесечие на 2017 г. относителният дял на разходите за храна и безалкохолни напитки намалява с един процентен пункт, а делът на разходите за транспорт се увеличава с 0.7 процентни пункта. През второто тримесечие на 2018 г. настъпва промяна в потреблението на основни хранителни продукти средно на човек от домакинство в сравнение със същото тримесечие на 2017 година. Увеличение се отчита в потреблението на: зеленчуци - от 18.2 на 19.0 кг, мляко кисело - от 7.3 на 7.9 кг, и месо - от 8.2 на 8.6 килограма. Намалява консумацията на хляб и тестени изделия - от 21.6 на 21.3 кг, и на мляко прясно - от 4.6 на 4.4 литра. Без промяна остава потреблението на яйца, олио, фасул зрял и захар.", "date": "2018.08.15", "title": "348 лева ще е линията на бедност през 2019 година"}
{"url": "http://standartnews.com/biznes/kitayski_fond_shte_investira_1_mlrd_dolara_v_tsentralna_i_iztochna_evropa-374804.html", "text": "Китайският фонд за дялови инвестиции в Централна и Източна Европа (China-CEE Investment Cooperation Fund) ще инвестира в региона 1 млрд. щ.д. Това стана ясно на среща между заместник-министърът на икономиката Александър Манолев и г-жа Сун Гуйин, изпълнителен директор на China-CEE Management и заместник-генерален директор на отдел „Управление на инвестициите\" на Китайската Ексим банка. Към момента фондът набира капитал за достигане на общата сума, като вече е осигуреното финансиране в размер на 800 млн. щ. д. от няколко източника. Това е второ набиране на капитал за фонда, които вече са инвестирали 435 млн. щ.д. в 5 страни от региона, една от които е и България. „Много сме доволни от проектът, който имаме в страната ви, така че се надяваме да набележим нови възможности за партньорство като интересът ни е предимно към частния сектор\", обясни Сун Гуйин. Зам.-министър Манолев подчерта, че могат да разчитат на пълно сътрудничество от страна на Министерството на икономиката за всяка инициатива, която ще помогне за икономически растеж и развитието на бизнеса в България. „Страната ни може да предложи политическа и икономическа стабилност, и редица насърчителни мерки за инвестиции\", допълни още той. По думите му в страната ни оперират редица инвестиционни фонда, а предварителната информация показва, че 5 нови се подготвят да стартират до края на годината. „Конкуренцията е сериозна, но и нуждата от такива инструменти в редица отрасли на българската икономика са сериозни\", допълни Александър Манолев. Като сектори с потенциал за партньорство бяха коментирани информационните и комуникационните технологии, селското стопанство, автомобилостроенето и др. Предстои представителите на фонда да се срещнат и с ръководството на Българската банка за развитие (ББР), с които да обсъдят конкретни параметри на едно потенциално партньорство между страната ни и CEE Investment Cooperation Fund. Зам.-министър Манолев подчерта, че ББР вече има няколко сключени споразумения с китайски финансови институции, които могат да бъдат надградени. „Като цяло икономическите ни връзки с Китай през последните години се развиват с все по-бързи темпове, а домакинството на срещата на върха на инициативата 16+1 начерта нови хоризонти за партньорство\", отбеляза още българският заместник-министър. Китайският фонд за дялови инвестиции в ЦИЕ (China-CEE Investment Cooperation Fund) е организиран от Китайската Ексим банка. Китайският премиер Ли Къцян обяви учредяването на фонда по време на Втората среща на правителствените ръководители във формат 16+1, проведена през ноември 2013 г. в Букурещ. Фондът е регистриран през ноември 2013 г. в Люксембург с общ капитал 435 млн. щ.д., спонсориран от Ексим банките на Китай и Унгария. Вторият етап на фонда (China-CEE Fund II) стартира през 2017 г. Очаква се до края на тази година общият му капитал да достигне 1 млрд. щ.д.", "date": "2018.08.15", "title": "Китайски фонд ще инвестира 1 млрд. долара в Централна и Източна Европа"}
{"url": "http://standartnews.com/balgariya/premierat_razgleda_remontiranoto_antimovo_krilo_v_troyanskiya_manastir-374801.html", "text": "Премиерът Бойко Борисов разгледа ремонтираното Антимово крило в Троянския манастир, за което правителството миналата година по това време отпусна средства, съобщава БТА. Преди това се помоли пред чудотворната икона на пресвета Богородица Троеручица и се поклони пред гроба на покойния патриарх Максим. \"Това, което обещахме миналата година, е направено така както трябва. Патриархът също е доволен. Правим църквите във Варна, в Бяла, в Русе и на много други места. Но това винаги е недостатъчно, така че с още повече усърдие ще продължим да изграждаме и да помагаме на Светата църква, защото, виждате, има много хора, които злословят за това, но това всичко, което виждате тук, са български граждани, това са българи, дошли да се поклонят, да усетят силата на вярата, на църквата и независимо че сме разделени по закон, ние сме длъжни и това се възприема много добре\", заяви пред журналисти министър-председателят. Игуменът на Троянския манастир Велички епископ Сионий поздрави всички православни християни за празника. Той благодари на Борисов за подкрепата за възстановяването, ремонтирането и реставрирането на древното Антимово крило. Дядо Сионий каза, че крилото ще бъде осветено от българския патриарх Неофит и ще служи не само за поклонничество, но и като музейна част, за да се запознават хората с хубавите православни традиции. Премиерът бе в Троянския манастир заедно с министъра на финансите Владислав Горанов и министъра на регионалното развитие и благоустройството Николай Нанков. Бойко Борисов заяви още пред журналисти, че 22 милиона са дадени целево по различните програми за община Троян. \"Така че по никакъв начин не съм делил кметовете, нито градовете, нито гражданите. Манастирът пак е Троян - един милион за манастира пак е Троян\", каза министър-председателят. Той добави, че на Министерски съвет с 20 милиона са увеличили парите за наука, млади учени, иновации, стипендии. \"С колегата Горанов сме говорили, ако сега от БАН и Министерството на образованието добре се приеме тази програма и я разходват и видим, че парите за увеличаване на стипендиите дават резултат, догодина сме готови доста повече да отпуснем, защото образованието е основна наша цел в програмата\", добави Борисов. Той посочи, че с 15 милиона повече са дали на БАН, но те вътре не могат да се разберат. \"Единственото, което направих, е да им кажа - разберете се, ние не сме арбитър в случая. Дадох им този срок, защото язовирите, времето, чистотата на въздуха са изключително важни за държавата и не можем да ги оставим да боксуват. Затова съм помолил да седнат академици, професори, да дойдат и да ми кажат какво искат\", каза още министър-председателят.", "date": "2018.08.15", "title": "Премиерът разгледа ремонтираното Антимово крило в Троянския манастир"}
{"url": "http://standartnews.com/balgariya/do_kraya_na_noemvri_priklyuchva_proektat_za_dopalnitelno_vodosnabdyavane_na_haskovo-374802.html", "text": "До края на ноември 2018 г. трябва да приключат дейностите по проекта за допълнително водоснабдяване на Хасково, които се изпълняват от общината по споразумение с Министерството на регионалното развитие и благоустройството. Това съобщи днес заместник-министърът на регионалното развитие и благоустройството Малина Крумова на среща с Емил Георгиев – член на инициативния комитет на „Да спасим Хасково\" и изпълнителен секретар на Федерацията на потребителите в България, на която беше обсъдено качеството на питейната вода в града. Заместник-министър Крумова информира още, че в този срок ще бъдат дублирани 8 кладенеца в три вододайни зони на Хасково. За четири от кладенците, които са в северната зона, предстои да бъде подадено искане за въвеждане в експлоатация. За другите четири кладенеца – в източна зона и зона „Узунджово II\" текат процедури по осигуряване на разрешение за водовземане. В процес на изграждане са два водопровода, а ВиК Хасково изпълнява регулярно мерки за намаляване на загубите на вода в разпределителната мрежа на град Хасково. Очаква се показателите на смесената вода от различни водоизточници да отговарят на изискванията на Наредба № 9 от 16 март 2001 г. за качеството на водата, предназначена за питейно-битови цели. Регионалният заместник-министър обясни, че през следващата година ще извършени теренни, хидроложки и ходрогеоложки проучвания и ще продължат лабораторните изследвания на възможни повърхностни водоизточници, за да се определят мерките за трайно решаване на проблема с качеството на питейната вода в Хасково. През тази година МРРБ ще обяви обществена поръчка за разработване на регионално прединвестиционно проучване в рамките на проект \"Подпомагане регионалното инвестиционно планиране на отрасъл ВиК\", включващо техническа и икономическа документация за интегрирани водоснабдителни и канализационни проекти и формуляри за кандидатстване за европейско финансиране, съобщи още Малина Крумова. С регионалното прединвестиционно проучване ще се направи цялостна оценка на състоянието на съществуващите ВиК системи, на територията на област Хасково и на базата на извършените измервания и проучвания ще бъдат определени стратегическите варианти и конкретните технически мерки за постигане на съответствие с европейските директиви. Очаква се за водоснабдителните и канализационните мрежи и съоръжения идейните проекти да бъдат готови през 2021 г. Мерките са определени в разработената Пътна карта за трайно решаване на проблема с качеството на питейната вода в град Хасково, отбеляза Малина Крумова. По време на срещата бяха обсъдени сроковете по отношение на проучването на възможността за водоснабдяване на град Хасково от язовир Тракиец. Заместник-министърът подчерта, че е необходимо да се направят достатъчно изследвания, за да се гарантира качеството на водата, за да се проучат наносите и използваемия обем за водоснабдяване и евентуална необходимост от изпразване и изчистване на чашата на язовира, така че да се осигури достатъчен обем. Крумова посочи, че водоснабдителното дружество извършва постоянен мониторинг на качеството на питейната в Хасково. Заместник-министърът напомни, че по искане на оператора Регионалната здравна инспекция в гр. Пловдив направи изследване на питейната вода в Хасково по радиологични показатели. В периода май  – юли 2018 г. са взети 17 проби от водоизточник на помпените станции „Изток\", „Север\" и „Узунджово\". При голяма част от пробите, особено за помпените станции „Север\"  и „Изток\", количеството  уран е в нормите и отговаря на допустимите стойности в Наредба № 9 за качеството на водата за питейно-битови цели. Заключението от 1 август за резултатите от пробите е публикувано на интернет страницата на Регионалната здравна инспекция. Остава в сила наложената забрана за използване на питейната вода за пиене и приготвяне на храна. За населението в града са осигурени водоноски.", "date": "2018.08.15", "title": "До края на ноември приключва проектът за допълнително водоснабдяване на Хасково"}
{"url": "http://standartnews.com/balgariya/borisov_razporedi_plan_za_remontirane_na_mostovete_po_patnata_i_zhp_infrastruktura-374805.html", "text": "Министър-председателят Бойко Борисов разпореди на министрите Николай Нанков и Ивайло Московски да предложат решение, което да дава възможност ремонтите на мостовете по пътната и транспортна инфраструктура да се реализират едновременно. Това става ясно от стенограмата на днешното правителствено заседание, съобщиха от правителствената информационна служба. „Знаете, откакто са построени в България мостовете не бяха ремонтирани по магистралите, имаме по над 120 метра високи мостове и в момента продължаваме да ги укрепваме и да им правим основни ремонти, по „Тракия\" и по „Витиня\" те са по план. Искам решение и не един по един да ги правим, а едновременно да влезем и да ги правим всички мостове\", отбелязва премиерът на днешното правителствено заседание.", "date": "2018.08.15", "title": "Борисов разпореди план за ремонтиране на мостовете по пътната и жп инфраструктура"}
{"url": "http://standartnews.com/balgariya/bogdan_kirilov_e_naznachen_za_shef_na_izpalnitelnata_agentsiya_po_lekarstvata-374807.html", "text": "Богдан Кирилов е името на новия директор на Изпълнителната агенция по лекарствата, считано от 17.08.2018 г., съобщават от министерството на здравеопазването. От ноември 2017 г. до момента той е заместник изпълнителен директор на ИАЛ. Богдан Кирилов е член на Управителния съвет на Европейската агенция по лекарствата, а през 2016/2017 г. е бил член и на Централна комисия по Eтика към Български фармацевтичен съюз. Магистър-фармацевт Богдан Кирилов е завършил „Фармация\" във Фармацевтичен факултет, Медицински университет - София. Придобива и специалност „Обществено здраве и здравен мениджмънт\" във Факултет по обществено здраве, Медицински университет - София. Проф. Асена Стоименова напуска поста изпълнителен директор на Изпълнителната агенция по лекарствата по лични причини. Проф. Стоименова ще бъде съветник на министъра на здравеопазването в областта на лекарствената политика. Тя остава член на Управителния съвет на Европейската агенция по лекарствата, член на CHMP (Комитет за лекарствените продукти в хуманната медицина), както и програмен координатор за СЗО в областта на достъпа до лекарства и реимбурсиране на лекарствените продукти.", "date": "2018.08.15", "title": "Богдан Кирилов е назначен за шеф на Изпълнителната агенция по лекарствата"}
{"url": "http://standartnews.com/balgariya/targovskiyat_registar_shte_bade_vazstanoven_napalno_ne_porano_ot_idnata_sedmitsa-374808.html", "text": "Не по-рано от другата седмица ще бъде възстановен в пълен обем Търговският регистър, обяви на пресконференция Зорница Даскалова, изпълнителен директор на Агенцията по вписванията. Търговският регистър спря работа на 8 август, четвъртък, заради технически проблеми. Даскалова поднесе извинения на всички граждани и обясни, че системата се възстановява поетапно под контрола на ГДБОП, ДАНС и прокуратурата. По думите й не е възможно да са изчезнали данни от Търговския регистър или при въстановяването на дейността му да бъдат манипулирани. Анализът на причините за случилото тепърва предстои, добави тя. Все още не е ясно какви са причините за дефектирането на четири диска, довело до спирането на работа на регистъра. Даскалова каза още, че решението дали да си подаде оставка е политическо, но в момента не се обсъжда. Поддържащата регистъра фирма все още не е изпратила доклад за случилото се, въпреки че е бил изискан незабавно. Търговският регистър се е поддържал в периода 2012 - 2017 г. от фирма \"Лирекс\", а оттогава досега от фирма \"Индекс\". Досега поддържащите фирми не са посочвали, че има проблем с регистъра, каза още Даскалова. „Мащабът на това, което се е случило, е огромен. Причините тепърва предстои да се установят. Важно е хората да се успокоят. Благодарим за разбирането. Работи се денонощно, има хора, които с дни не са спали, за да продължат процесите по възстановяване\", обясни Даскалова. По думите ѝ процесите по разследването на случая от прокуратурата, ДАНС и МВР ще започнат след възстановяването на дейността на Търговския регистър.", "date": "2018.08.15", "title": "Търговският регистър ще бъде възстановен напълно не по-рано от идната седмица"}
{"url": "http://standartnews.com/balgariya/130_mln_lv_tryabvat_za_mostove_estakadi_i_viadukti_v_losho_sastoyanie-374809.html", "text": "130 млн. лева са необходими за мостове, естакади и виадукти в лошо състояние. Някои от тях не са ремонтирани от няколко десетилетия. Това съобщи край Провадия министър-председателят Бойко Борисов. „Отдавна сме направили проверка на мостовете. Разпоредих финансиране и незабавно строителство да не се чака програмата, за да не се стига до инциденти като в Италия. Защото 7 сме направили, 5 се правят. Затова са тук министрите Горанов и Нанков и ще се съвещаваме, така че още следващата седмица да вкараме всички тези места, които не са ремонтирани от 40 - 45 години\", каза още премиерът. „Празнодумците говорят всеки ден, но не са сложили една лопата бетон да ги стабилизират. Имаше проблемни участъци на „Тракия\", но всички опасни места сме направили, за да не създаваме паника. Но има други в лошо състояние\", добави Борисов. Проверките на пътните мостове и съоръжения сме ги направили отдавна, разпоредих финансиране и незабавно строителство, за да не се чака, коментира в отговор на въпрос премиерът. По думите му седем съоръжения са направени, пет се правят в момента, но има още няколко. Той посочи, че има решение и още следващата седмица на всички съоръжения в лошо състояние ще се вкара техника за ремонт. Борисов обясни, че се работи в основите на колоните на мостовете, прави се всичко необходимо, което не е правено от 40 години. Ще намерим начин да ги финансираме, независимо колко пари са необходими, защото когато стане трагедия, вече е късно, смята премиерът. В отговор на въпрос трябва ли да се притесняват хората, Борисов каза, че е трябвало да се притесняваме и преди 20 години, но понеже никой не се е притеснявал, всичко идва при неговото правителство. Премиерът каза, че не помни досега някой да е правил ремонти на мостовете, естакадите и акведуктите. Регионалният министър Николай Нанков допълни, че планова поддръжка на съоръженията се прави и те се поддържат в добро експлоатационно състояние. Той каза, че остават още 17 обекта в недобро експлоатационно състояние, които ще бъдат отремонтирани спешно. По думите му до понеделник ще бъде даден финансовият план и разчет за това. За тези 17 съоръжения в тежко състояние по магистралите ще са необходими около 130 милиона лева по проекти. Досега в ремонти на мостови съоръжения в тежко състояние са инвестирани над 108 милиона лева. В отговор на въпрос за ремонта на Аспарухов мост министърът потвърди, че той ще бъде отложен, защото съоръжението не е в критично състояние. Също в отговор на въпрос министърът каза, че Дунав мост при Русе не е включен в тези съоръжения, но той в момента не е в тежко експлоатационно състояние.", "date": "2018.08.15", "title": "130 млн. лв. трябват за мостове, естакади и виадукти в лошо състояние"}
{"url": "http://standartnews.com/balgariya/chestvaha_denya_na_spasenieto_vav_vma-374810.html", "text": "С минута мълчание и вой на сирени за 14-а поредна година пред Паметника на загиналите медицински чинове пред ВМА бе отбелязан Денят на спасението - ден, в който свеждаме глави за почит пред подвига на над 130-те лекари и медицински сестри, полицаи, доброволци и граждани, пожертвали себе си, за да дадат живот на хора в беда. Това съобщиха от пресслужбата на ВМА. Денят на спасението е създаден през 2005 г. по инициатива на д-р Тотко Найденов, главен редактор на в. \"Български лекар\", с подкрепата на Военномедицинска академия и със съдействието на Министерството на здравеопазването, Българския лекарски съюз (БЛС), Българския червен кръст (БЧК) и синдикатите. На традиционната церемония началникът на ВМА бригаден генерал проф. д-р Венцислав Мутафчийски е припомнил, че и в момента имаме три мисии в чужбина - в Афганистан, Босна и Херцеговина и Мали, при които всеки ден се спасяват животи. \"За съжаление, в последните 5 години имаме два случая на колеги, загинали по време на дежурства. Нашата професия е изключително стресова заради отговорните решения, които трябва да се вземат\", е посочил още д-р Мутафчийски. В памет на саможертвата на загиналите са поднесени венци от името на президента Румен Радев и министър-председателя Бойко Борисов, председателя на Народното събрание Цвета Караянчева, началника на отбраната ген. Боцев.", "date": "2018.08.15", "title": "Честваха Деня на спасението във ВМА"}
{"url": "http://standartnews.com/balgariya/bsp_nastoyava_za_ostavki_zaradi_krizata_s_targovskiya_registar-374811.html", "text": "Социалистите настояват за незабавните оставки на правосъдния министър Цецка Цачева и на изпълнителния директор на Агенцията по вписванията Зорница Даскалова заради безпрецедентния, според тях, срив в системата на Търговския регистър и заради необяснимото им почти едноседмично мълчание по проблема. Според левицата Цецка Цачева е знаела за проблемите в агенцията, защото още в началото на годината инспектората към министерството на правосъдието е внесъл до министъра доклад с тежки констатации за управлението на Зорница Даскалова и с препоръка да й се потърси дисциплинарна отговорност заради неизпълнение на трудови задължения. От БСП предупредиха, че ако сега не последват оставки, още в първите дни на новата сесия на Народното събрание този въпрос ще бъде поставен с всички парламентарни средства. „Безпрецедентната криза с един от най-важните електронни регистри в страната не може да остане просто така. Щетите за фирмите и за неправителствените организации тепърва ще се изясняват, но последиците за бизнес климата, за доверието в институциите, в способността на българската държава да изгради ефективно електронно управление - тези последици вече са ясни и тези последици са трагични\", категоричен бе Крум Зарков, който участва в пресконференция заедно с Деница Златева.", "date": "2018.08.15", "title": "БСП настоява за оставки заради кризата с Търговския регистър"}
{"url": "http://standartnews.com/balgariya/sadat_ostavi_obshtinskiya_savetnik_peyko_yankov_v_aresta_-374813.html", "text": "Несебърският общински съветник Пейко Янков остава за постоянно в ареста по обвинение в изнудване, реши Специализираният наказателен съд. Янков има още две обвинения за участие в престъпната група на Димитър Желязков-Очите и за умишлен палеж. Общинският съветник беше обявен за издирване след акцията от 1 август срещу групата на Митьо Очите занимавала се с рекет, палежи и наркоразпространение. Той сам се предаде в полицията на 13 август. Специализираният наказателен съд реши за ареста, въпреки че не откри достатъчно доказателства и за трите му повдигнати обвинения. Съдът не се съгласи с прокуратурата, че Янков е бил част от организираната престъпна група на Очите и че по негово разпореждане е участвал в палеж на казино в Слънчев бряг. Магистратите обаче приеха, че Янков и Желязков са притискали бизнесмени да се откажат от дяловете си във фирми. Това е било правено с престъпна упоритост, реши съдът, поради които остави Янков в ареста. Определението може да бъде обжалвано пред Апелативния специализиран съд. По информация на прокуратурата Янков се намирал в страна от ЕС , но до предаването му по силата на европейска заповед за арест не се е стигнало, защото, обясниха от държавното обвинение, несебърският общинар се е предал сам в понеделник. Според адвоката му обаче Росен Желязков, той никога не се е крил. Не е бил призоваван като обвиняем, а само като свидетел, но по свои съображения не е отишъл на датата на призовката. Според прокурор Детелина Ганчева обаче Пейко Янков е бил издирван единствено и само като обвиняем, за да бъде обвинен, че по поръка на Митьо Очите, е притискал собственици на фирми и е участвал в палеж на казино в Слънчев бряг. Янков има ролята на редови член на групата на Митьо Очите, уточни тя. Адвокатът на несебърския общински съветник отрече участие в такава група и коментира, че от всичките ѝ досега осем члена, Янков познавал само намиращия се в процедура по екстрадиция в Турция Димитър Желязков .", "date": "2018.08.15", "title": "Съдът остави общинския съветник Пейко Янков в ареста"}
{"url": "http://standartnews.com/balgariya/kamerierka_udarena_ot_avstriyski_turist_na_zlatni_pyasatsi-374814.html", "text": "Австрийски турист удари камериерка в курорта „Златни пясъци\", съобщи бТВ. Това се случва година, след като швед удари швед удари служителка на хотел в „Слънчев бряг\". Новият инцидент е от понеделник – 13 август. Камериерката чисти стая, когато от съседната излиза агресивния австриец и вдига скандал, че е много шумно. Жената се извинява и казва, че след 5 минути приключва, но тогава получила удар в лицето, от който пада на земята. Пострадалата е Оксана Софронева от Украйна, от два месеца работи у нас. Два дни след случилото се Оксана още е в шок. От падането на земята е със синини по тялото. „Оскърбяваше ме на английски. Казах няма проблем, приключвам ей сега. Тогава той ме удари с юмрук в лицето и буквално излетях на земята, толкова силен беше удара\", разказва жената. Не може да каже дали австриецът е бил пиян, очите му обаче били изцъклени. Ден след инцидента районният съд във Варна налага глоба от 300 лева на австриеца. „Не ми се извини. В залата каза, че го боляла главата и не знае защо така е постъпил\", казва Софрониева. В съдебната зала австриецът изразява съжаление за стореното. Местонахождението на 33-годишния австриец, който работи в родината си като автомонтьор, е неизвестно. Вероятно вече е напуснал България. Осъждам насилието върху камериерката, ударена от чуждестранен турист в хотел на „Златни пясъци\". Това написа министърът на туризма Николина Ангелкова в профила си в социалната мрежа „Фейсбук\" по повод инцидента от 13 август, при който 33-годишен австрийски турист е ударил 51-годишна камериерка. „И гостите, и българските граждани трябва да спазват законите на страната ни. Изключително важно е да запазим България като спокойна и сигурна дестинация, предлагаща качествен туризъм. Министерството на туризма следи състоянието на жената и при нужда е готово да съдейства\", е написала още Николина Ангелкова.", "date": "2018.08.15", "title": "Камериерка ударена от австрийски турист на Златни пясъци"}
{"url": "http://standartnews.com/balgariya/martvo_piyan_katastrofira_v_tarnovo-374794.html", "text": "Водач, употребил алкохол, установиха павликенски полицаи при обработване на пътно произшествие с материални щети, съобщават от ОД на МВР-Велико Търново. Вчера в 13,40 ч. е получен сигнал за възникнал пътен инцидент в с. Михалци. Изпратеният на мястото полицейски екип е установил, че водачът на лек автомобил \"Фиат\" поради неспазване на дистанция е ударил движещият се пред него лек автомобил \"Сеат\". При проверка на двамата водачи за употреба на алкохол е установено, че водачът на автомобила \"Фиат\" е седнал зад волана, след употреба на алкохол. Апаратът е отчел 2,32 промила. Водачът е отказал кръвна проба. По случая е започнато бързо производство.", "date": "2018.08.15", "title": "Мъртво пиян катастрофира в Търново"}
{"url": "http://standartnews.com/balgariya/do_do_35_gradusa_dnes-374778.html", "text": "Днес ще е предимно слънчево. Ще има и временни увеличения на облачността, но само на отделни места, главно в планинските райони на Югозападна България, след обяд ще превали слабо. Ще духа слаб, в Дунавската равнина и източните райони до умерен вятър от североизток. Максималните температури ще са предимно между 30° и 35°, сочи прогнозата на НИМХ. Атмосферното налягане е и ще остане около средното за месеца. Над Черноморието ще бъде предимно слънчево с до умерен североизточен вятър. Максималните температури ще са 28–31°. Температурата на морската вода е около 27°. Вълнението на морето ще бъде 3 бала. Над планините ще бъде предимно слънчево, с временни увеличения на облачността, но главно след обяд, на отделни места в масивите на Югозападна България ще превали слаб дъжд. Ще духа до умерен вятър от изток-североизток. Максималната температура на височина 1200 метра ще е около 24°, на 2000 метра – около 17°. В четвъртък и петък ще бъде предимно слънчево, със слаб, в източните райони до умерен североизточен вятър. Преобладаващите максимални температури ще са между 31° и 36°. В събота в следобедните часове ще има по-значителни временни увеличения на облачността, но само на отделни места в Западна България е възможно краткотрайно да превали.", "date": "2018.08.15", "title": "До до 35 градуса днес"}
{"url": "http://standartnews.com/balgariya/pravitelstvoto_shte_obsadi_natsionalnata_programa_za_reformi-374779.html", "text": "На редовното си заседание днес правителството ще обсъди доклад с нови и актуализирани мерки в Националната програма за реформи на България за 2018 година. Очаква се на заседанието да бъде прието постановление за определяне размера на линията на бедност за страната за 2019 г. и постановление за одобряване на допълнителни трансфери за държавните висши училища и за БАН за 2018 г.", "date": "2018.08.15", "title": "Правителството ще обсъди Националната програма за реформи"}
{"url": "http://standartnews.com/balgariya/s_molitva_za_blagodenstvie_i_prosperitet_troyanskiyat_manastir_otbelyazva_uspenie_bogorodichno-374780.html", "text": "С молитва за благоденствие и просперитет на българския народ Троянският манастир \"Успение Богородично\" ще отбележи своя храмов празник. По традиция на Голяма Богородица светата обител събира духовници и миряни от цялата страна, дошли да се помолят пред чудотворната икона на Света Богородица Троеручица. На 15 август празничните богослужения започват в 7 часа. След това ще има утринна и света литургия, която ще бъде оглавена от Българския патриарх Неофит и други духовници, които гостуват на светата обител.", "date": "2018.08.15", "title": "С молитва за благоденствие и просперитет Троянският манастир отбелязва \"Успение Богородично\""}
{"url": "http://standartnews.com/balgariya/rabotata_na_targovskiya_registar_tryabva_da_bade_vazobnovena_dnes-374782.html", "text": "Работата на Търговския регистър трябва да бъде възобновена днес след тежкия технически проблем, който срина системата в края на миналата седмица. От Агенцията по вписванията увериха, че поетапно работят по отстраняването на проблема и справки за актуално състояние на фирмите ще могат да бъдат извършвани от 15 август. За блокирането на системата се разбра в петък. Каква е причината вече дни наред не става ясно. Сезирани са обаче службите за сигурност. Продължилата дни наред авария подхрани съмнения, че Търговският регистър е бил обект на кибератака. От Агенцията по вписванията подчертаха, че причините за спрения достъп са \"изцяло технически и не са резултат от злонамерена външна намеса\".", "date": "2018.08.15", "title": "Работата на Търговския регистър трябва да бъде възобновена днес"}
{"url": "http://standartnews.com/balgariya/balgarinat_konsumira_sredno_po_35_litra_sladoled_godishno-374785.html", "text": "През миналата година страната ни е произвела около 26 млн. литра сладолед и по този показател се нарежда на 16-та позиция сред страните в Европейския съюз, показват данни от анализ на Евростат за производството на сладолед в ЕС през миналата година. Така средната годишна консумация на сладолед у нас е била около 3,5 литра на човек, което е под средното за ЕС, където годишната консумация е била около 6 литра на европеец. Пазарът у нас на сладкото удоволствие, което в разгара на лятото е неизменна част в менюто на почти всяко домакинство, надхвърля около 100 млн. лева, показват данни на експерти в бранша. Общо компаниите у нас, които произвеждат сладолед, са над 20, но само половината от тях формират около 90 на сто от производството и продажбите на сладолед. Три от компаниите в Топ 10 пък формират около 70 на сто от производството и консумацията на сладкото удоволствие през лятото. Водещите компании по производство на сладолед са съсредоточени в София, Варна и Велико Търново, като почти всички инвестират в производството на все по-здравословни продукти (сладолед и сладоледени торти) - с намалена захар, мазнини, вредни съставки и т. н. Част от водещите производители вече са намерили пазари и в Румъния, Албания, Македония, Косово, Италия. Според експерти от бранша промишленото производство на сладолед у нас датира от около 70 години, но пикът на производството е бил миналата година, като тенденциите са 2018 г. да достигне и да подобри този показател.", "date": "2018.08.15", "title": "Българинът консумира средно по 3,5 литра сладолед годишно"}
{"url": "http://standartnews.com/balgariya/darzhavata_vrashta_mladi_ucheni_ot_chuzhbina_s_61_mln_za_nauchni_programi-374787.html", "text": "Държавата се зае да спира изтичането на мозъци от България. Кабинетът прие решение за национални научни програми, внесено от МОН, за което заделя 61 млн. за следващите три години. За тази година парите са 18 млн. лв. Със средствата ще се финансират научни проекти и стипендии на постодокторанти, което е нов статут у нас - това са млади учени, защитили докторантура, които ще получават между 1500 и 3000 лв. стипендия, за да продължат научната си дейност в дадена лаборатория, например, но у нас. Общо 3 млн. има предназначени за стипендии за тази година, стана ясно от думите на просветния министър Красимир Вълчев. Стипендиите на докторантите пък ще бъдат до 500 лв., ако работят на трудов договор, но те ще се увеличават диференцирано - според научната оценка и научния продукт на съответния институт. Планира се 900 лв. допълнително месечно да получава докторантът, ако работи по проект без да е на трудов договор. 11 са организациите, от които 8 са секторни, към които са насени средствата по научните програми, обясни просветният министър. Две програми са насочени към съфинансиране на млади учени, заети да работят по европейски програми. Това е политика и програма на държавата за задържане на младите учени и мотивиране на другите млади българи, също учени, да се завърнат от чужбина и да осъществяват тук научната си дейност, коментира Вълчев. Проектите, които ще се изработват от консорциуми между академиите, институтите и висшите училища, ще бъдат в сферата на информационните технологии - и за киберсигурност във връзка с инцидента с Търговския регистър. Ще се финансират проекти и в областта на храните, животновъдството, културното наследство, както и по две програми в здравеопазването - за електронното здравеопазване и за изследвания на кръвта, допълни министърът на образованието. \"Горещо приетите национални програми, в чиято подготовка участвахме активно, са насочени към много важни за страната въпроси. Те бяха изработени на база на информация, събрана от различните ведомства, систематизирани в МОН\", доволен е и шефът на БАН акад. Юлиан Ревалски. За първи път държавата правила опит да осуети изтичането на нашите мозъци, констатира академикът. \"Продължаваме да бъдем нетен донор на чуждата наука. Това е силен сигнал към младите, че имат бъдеще в България\", обяви Ревалски. Програмите щели да позволят тук да идват да работят и чужди учени.", "date": "2018.08.15", "title": "Държавата връща млади учени от чужбина с 61 млн. за научни програми"}
{"url": "http://standartnews.com/balgariya/zaradi_krizata_s_tr_pravim_edinno_hranilishte_na_dannite_ot_vsichki_registri-374788.html", "text": "Правителството прави единно, държавно хранилище на данните от всички електронни регистри като превантивна мярка да не се допускат повече подобни кризи, като тази с Търговския регистър, който спря работа за няколко дни. Мястото на бъдещото хранилище с копията на данните ще остане тайна от съображения за сигурност. Това обявиха премиерът Бойко Борисов и ресорният вицепремиер за електронното правителство Томислав Дончев пред министрите в началото на заседанието на МС, което днес започна в по-ранен час от обикновено. \"Кризата е голяма, но това е само един от регистрите, които има в държавата. До 10 дни ще предложим решение на Министерски съвет да създадем единно държавно хранилище, където всеки държавен регистър още веднъж ще трябва да си прави копие от информацията. Естествено, не мога да кажа къде ще бъде, но и технически, и нормативно ще уредим това, за да може да възпрепятстваме бъдещи подобни кризи\", разясни Дончев. Още в началото на заседанието вицепремиерът докладва за блокажа на Търговския регистър и мерките, които са предприети и започна с новината, че от 5.30 Търговският регистър е заработил. \"Работата на всички екипи продължава практически денонощно – има хора, които не са спали от няколко дни. В крайна сметка става дума за 25 терабайта информация – огромни масиви от данни\", обясни Дончев. Дончев е разпоредил одит още от понеделник на софтуерното и хардуерното осигуряване на всички системи, който се прави от Държавна агенция \"Електронно управление\". До края на седмицата вицепремиерът чака доклада. \"Най-важното обаче – по нормативно изискване всеки подобен регистър, всяка база от данни трябва да е двойно и тройно осигурена. Информацията трябва да се записва на два сървъра и допълнително да се архивира. Очевидно обаче има ситуации, където това не е достатъчно, и това, което се случи преди няколко дни, е живо доказателство\", коментира вицепремиерът. И подчерта, че случилото се е доказателство как един такъв проблем може да се превърне в икономическа и търговска криза. \"Ще направим един склад за електронните данни, от всеки регистър да отива информацията и много важно е да има и надзор\", обобщи и премиерът Бойко Борисов. \"Защото в строителството имаме надзор, но в изграждането на тези електронни системи няма надзор\", разкритикува министър-председателят. \"Така че, това трябва да го отрегулираме, защото фирмите, които участват с най-ниските цени, впоследствие слагат и най-калпавите дискове\", отбеляза Борисов. \"Така че да се направи надзор, който да може да следи този процес\", нареди премиерът. По-рано тази сутрин Търговският регистър възстанови голяма част от дейността си. \"До няколко дни трябва да имаме всички функционалности\", обеща на гражданите Томислав Дончев. \"Това показва колко крехка и уязвима е цялата система, когато мигрираме към решения от типа електронно управление. И съжалявам да го кажа, но суровата истина е, че ако искаме да няма повече подобни кризи, ще трябва да отделяме повече пари, включително и за киберсигурност\", заключи Дончев.", "date": "2018.08.15", "title": "Заради кризата с ТР: Правим единно хранилище на данните от всички регистри"}
{"url": "http://standartnews.com/balgariya/tsvetanov_neka_v_semeystvata_na_vsichki_balgari_svetlinata_na_tozi_praznik_da_donese_zdrave-374789.html", "text": "Председателят на ПГ на ГЕРБ и заместник-председател на партията Цветан Цветанов присъства тази сутрин на празничната Литургия в манастира „Свето Успение Богородично\" в Арбанаси, съобщиха от пресцентъра на ПП ГЕРБ. „За мен е голямо удоволствие да отбележа Успение Богородично заедно с жителите на с. Арбанаси. Днес е един от най-големите християнски празници. Нека в семействата на всички българи светлината на този празник да донесе здраве, уют, хармония и разбирателство. Честито на всички именници и на жителите на Арбанаси\", сподели Цветан Цветанов. Заедно с него беше и кметът на Велико Търново Даниел Панов. На Голяма Богородица - 15 август, манастирът има храмов празник, празнува и архитектурният резерват Арбанаси, който е част от стоте национални туристически обекта на България. На големия християнски празник поклонници от различни краища на света се стекоха при манастира, за да се помолят пред чудотворната икона на Света Богородица. Председателят на най-голямата парламентарна група Цветан Цветанов се преклони пред светинята и запали свещичка за здраве на всички миряни и за просперитет на България.", "date": "2018.08.15", "title": "Цветанов: Нека в семействата на всички българи светлината на този празник да донесе здраве"}
{"url": "http://standartnews.com/balgariya/novo_pokolenie_dokumenti_mvr_obyavyava_porachka_za_firmiteizpalniteli-374790.html", "text": "Ново поколение български документи за самоличност. Днес МВР ще обяви и обществената поръчка за фирмите – изпълнители на новите документи. Новите правила за български лични документи трябва да влязат в сила от януари догодина. Те въвеждат нови материали за изработка и защита на личните карти и паспорти. Последното поколение български лични карти ще съдържат биометрични данни, а по желание и електронен идентификатор. Предвижда се документите да съдържат безконтактен чип и антена.", "date": "2018.08.15", "title": "НОВО ПОКОЛЕНИЕ ДОКУМЕНТИ: МВР обявява поръчка за фирмите-изпълнители"}
{"url": "http://standartnews.com/balgariya/otkriha_novoizgradeno_kragovo_krastovishte_v_kv_dragalevtsi-374800.html", "text": "440 хил. лв. струва новоизграденото кръгово кръстовище на ул. „Папрат\" в кв. „Драгалевци\", съобщи зам.-кметът на София по направление „Транспорт и транспортни комуникации\" Евгени Крусев, който провери новоизграденото кръстовище. По думите на Крусев движението по кръстовището е пуснато вчера. Той обясни, че изграждането му е било необходимо, защото спускайки се от по-високата част на квартала, шофьорите са развивали висока скорост, и са се създавали предпоставки за ПТП, особено при зимни условия. „Решението за изграждане на кръгово кръстовище тук цели както регулиране на потоците на движението, така и убиване на скоростта\", заяви зам.-кметът. „Очаква се другата седмица да започнат ремонтните дейности по ул. „Боянска\", като там движението няма да бъде спирано, а само стеснявано и ограничавано в определени участъци\", посочи още зам.-кметът. Той обясни, че ще бъде подменена настилката по останалата неремонтирана част на улицата. „След завършване на този проект можем да кажем, че сме приключили с големите ремонти в кв. „Драгалевци,\" каза още той. Крусев обясни, че работата по училища, детски градини, подновяване на пътни знаци, настилки и маркировки продължава.", "date": "2018.08.15", "title": "Откриха новоизградено кръгово кръстовище в кв. Драгалевци"}
