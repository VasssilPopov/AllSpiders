{"url": "http://standartnews.com/biznes/otpushvat_plashtaniyata__po_zemedelski_proekti-376337.html", "text": "Общините ще получават безлихвени заеми по одобрени проекти от Програмата за развитие на селските райони. Това реши Министерският съвет вчера като прие Постановление за условията и реда за отпускане на временни безлихвени заеми от централния бюджет по бюджетите на общините. Парите са за финансиране на разходи за междинни и окончателни плащания по одобрени проекти по Програмата за развитие на селските райони (ПРСР) за периода 2014 - 2020 г. и тяхното възстановяване. Общините бенефициенти по програмата са общини с малък бюджет и приходи. Те са силно затруднени да осигуряват собствени средства за плащания към изпълнителите по съответния проект, преди да са одобрени заявките за плащане от фонд „Земеделие\". Временните заеми от бюджета ще могат да се отпускат на общини с одобрени проекти по ПРСР, които са сключили договор с Държавен фонд „Земеделие\" (ДФЗ) за предоставяне на безвъзмездна финансова помощ. Необходимо е общините да нямат и задължения към фонда, или ако имат, да е допуснато разсрочване, отсрочване или обезпечение на задълженията. Размерът на заема, който ще се предоставя на общината за извършване на междинни плащания ще е до разликата между общия размер на одобрените за финансово подпомагане разходи, включени в заявките за плащане, и платеното по проекта авансово плащане от Държавен фонд „Земеделие\". С друго Постановление правителството одобри допълнителни разходи по бюджета на Държавен фонд „Земеделие\" за 2018 г. в общ размер до 20 750 000 лв. Средствата са необходими за извършване на плащания за финансиране на разходи за ДДС на общини по одобрени за подпомагане проекти по ПРСР и Програмата за морско дело и рибарство.", "date": "2018.10.04", "title": "Отпушват плащанията  по земеделски проекти"}
{"url": "http://standartnews.com/biznes/agromah_stava_groma_hold-376366.html", "text": "След повече от 23 години история зад гърба си и над 300 изпълнени проекта, Агромах взе решение да се ребрандира и да смени името си. Считано от 04.10.2018 г. новото юридическо име на компанията е „Грома Холд\" ЕООД. Променя се и логото, чиято нова визия символизира абстрактно изображение на „грома\" – древен римски геодезически инструмент, използван за полагане и трасиране на прави линии  и ъгли при строителството на пътища. Всички останали обстоятелства остават непроменени. Причината за промяната на името се корени в историята на компанията и нейният първообраз.  През далечната 1995 г. Агромах е създадена с основен и единствен предмет на дейност - обработка на земеделски земи и агрокултури. С течение на времето дейността на компанията значително се измества докато окончателно не спира да се занимава с проекти в агросектора. Инфраструктурното строителство става приоритет за компанията и тя започва да се развива основно в тази сфера. „Видно от името, Агромах е създадена с фокус върху земеделския сектор. Много отдавна нещата не стоят по този начин. Към днешна дата нашият бизнес е свързан основно с инфраструктурно строителство и благодарение на многото усилия, които сме направили в компанията, успяваме да бъдем в строителния сектор. Грома Холд ще продължи да се развива и ще се стреми към качествено изпълнениe на възложените и проекти. За потенциалните ни чуждестранни партньори старото име е също подвеждащо, насочвайки ги към агросектора, което също е една от причините да предприемем цялостно ребрандиране\", коментират от ръководството на дружеството. Към момента Грома Холд изпълнява самостоятелно и в обединение проекти в страната и чужбина.", "date": "2018.10.04", "title": "Агромах става Грома Холд"}
{"url": "http://standartnews.com/biznes/britantsi_shte_prevarnat_letishte__sofiya_v_balkanski_tsentar-376342.html", "text": "Поне 600 млн. евро ще инвестира най-големият английски летищен оператор Manchester Airports Group (MAG), ако бъде избран за концесионер на Летище София. MAG е първият кандидат, който официално обяви намерението си да участва в обявената на 5 юли от кабинета процедура за отдаване на концесия на аеропорта. В нея MAG ще участва в партньорство с голямата китайска строителна корпорация Bеijing Construction Engineering Groop (BCEG). MAG оперира 3 летища във Великобритания - Манчестър, Лондон Станстед и Ийст Мидланд, които обслужват общо 60 млн. пътници годишно - 6 пъти над условието, поставено от кабинета за участие в процедурата. Китайският партньор BCEG пък е в топ 250 на световните строителни компании. Един от основните проекти, изпълнен от BCEG, е южното пекинско летище Даксин. Причината, докарала MAG като кандидат-концесионер е фактът, че \"София е град с големи неразвити потенциални възможности\". Това заяви Андрю Харисън, изпълнителен директор \"Летищни услуги\" на MAG при представянето на кандидат-концесионера. \"Туризмът в България расте, а София е \"перла в короната\" на българския туризъм\", посочи той. Отличното географското местоположение и близостта на града до Изтока не трябва да оставят столичното ни летище в сянката на истанбулските аеропортове, а напротив - то да развие собствена мрежа за директни полети. Всичко това дава отлична гаранция за възвръщаемост на инвестициите на MAG, стана ясно още на представянето на първия кандидат-концесионер. Харисън посочи, че за 5 години управление трафикът на лондонското летище Станстед е нараснал с 45%, а на Манчестър - с 35 на сто. MAG няма никакви други интереси на Балканите, освен да спечели концесията за летище София, подчерта още Харисън. От MAG отказаха да посочат конкретни планове за развитие на летище София. Според Чарли Корниш, главен изпълнителен директор на MAG, аеропортът ни няма нужда в скоро време от втора писта, нито от трети терминал. Летище София трябва да се превърне в летищен център на Балканите, категоричен бе Чарли Корниш. Почти по същото време парламентарната група на БСП поиска спешно обсъждане на промени в Закона за концесиите, които да забранят отдаване на концесия на обекти от националната сигурност, каквото, според тях, е и Летище София. Според БСП проектозаконът се бави от управляващите вече повече от 3 месеца.", "date": "2018.10.04", "title": "Британци ще превърнат летище  София в балкански център"}
{"url": "http://standartnews.com/sport/trima_v_lyuta_bitka_za_20hilyadniya_dzhakpot_na_wizz_air_sofiya_maraton_2018-376385.html", "text": "Трима атлети ще се впуснат в люта битка за спечелване на големия джакпот по време на WIZZ AIR София маратон 2018. Поредното, 35-о издание на едно от емблематичните за града състезания е насрочено за следващата неделя, 14 октомври от 9.30 ч. и отново е част от инициатива „София – Евростолица на спорта\". Досега има записани над 2300 бегачи в дистанциите 42.195 км, 21 км и 10.5 км, в това число не са включени участниците в масовия старт, които по традиция са около хиляда. За първи път в историята ще имаме двама стартиращи с актив от по две победи във веригата от маратони в България и събрали досега пълния сбор в една година от по 20 т. При мъжете италианецът от марокански произход Ахмет Насеф и при жените защитаваща титлата си от миналата есен в София кенийка Рут Матебо бяха недостижими на класическите дистанции в Стара Загора през април и във Варна през май. Така двамата вече са си осигурили задължителния минимум от точки, което означава, че джакпотът със сигурност ще падне. Голямата интрига е дали ще бъде поделен или ще отиде в сметката на само един от двамата. Регламентът тази година бе променен с цел да улесни маратонците в печеленето на джакпота. Новата точкова система не е така рестриктивна с цел да дава възможност на повече атлети да имат до последно шанс за спечелване на изключително атрактивната сума от 20 000 лв., която е общ джакпот за мъже и жени. За всеки старт вече се дават за първо място по 10 т., за второ по 8, за трето по 6 и т.н. до 1 точка за осмо място, като за спечелване на големия бонус се изискват минимум 20 т. Ако двама или повече атлети съберат този минимум, печели събралият най-много точки, при равенство се взимат предвид по-предните класирания и чак при ново равенство сумата се разделя. Така джакпотът сега може да се вземе само с две победи, или с комбинация от победа, едно трето и едно 5-о място, или дори без победа, но с едно второ и две трети места. Ето и точкова система за джакпота: 1. място – 10 точки 2. място –   8 т. 3. място –   6 т. 4. място –   5 т. 5. място -    4 т. 6. място –   3 т. 7. място –   2 т. 8. място –   1 т. При мъжете има още един силен кандидат за славата – кениецът Абел Роб е с две втори места от тазгодишните български маратони и също е с шанс за спечелване на джакпота. Роб е събрал 16 т., те не са достатъчни за джакпота, но при добро представяне в София и евентуален провал на неговите съперници, то той би могъл да се изравни и дори да изпревари Насеф и Матебо в битката зо големия бонус. За неговия успех биха могли да помогнат и двамата кенийци Марк Ротич и Киплагат Кипчирчир, които пристигат с лични резултати под 2.12 ч., а често в подобни случаи сънародниците обединяват усилия за голямата победа. Няма да им е леко, тъй като в София ще дойде атлет с персонален рекорд по 2.10 мин. С най-добро лично постижение от записаните досега е Доди Фейера Гемеда от Етиопия – с 2.09:42 часа от маратона в Донгюн (Китай) през 2016 г. Доди е бягал под 2.15 ч. осем път в последните пет години. В битката за славата ще се впусне и миналогодишният победител с рекорд на трасето Бармао Кипроно от Етиопия, който няма да сдаде толкова лесно титлата. Хипотетично шанс за спечелване на джакпота имаше и още една атлетка. Украинката Вира Овчарук бе втора в Стара Загора и трета във Варна, с което си осигури 14 т. Тя обаче е заявила, че няма да стартира на маратона в София, тъй че в битката за джакпота остават трима. Непроменени тази есен са големите премии за призьорите, които вече трета поредна година осигуряват участието на елитни атлети и регистрирането на много силни резултати в отделните български маратони. Общият награден фонд за WIZZ AIR София маратон и сега е значителен – над 60 000 лв. Победителите при мъжете и при жените в класическия маратон ще получат по 8000 лв., подгласниците им по 4000 лв., класиралите се на трето място по 2400 лв. и т. н. до 10-о място – 400 лв. Парични награди ще има за всички призьори до 6-о място на 21 км и на 10.5 км, както и за челната тройка при ветераните в маратонската дистанция. За трета поредна година е предвиден специален паричен бонус за най-бързите софиянци в класическия маратон. Парична награда от по 300 лв. ще получат финиширалите с най-добри времена мъж и жена, родени в София. Парични премии ще има и за медалистите в Държавното първенство, тъй като WIZZ AIR София маратон ще определи националните шампиони в бягането на на 42.195 км. Всеки стартирал ще получи рекламна тениска на ASICS с уникално красив дизайн, а успешно завършилите основните дистанции ще бъдат  отличени с много красив медал като спомен от участието в събитието. Наред с това ще бъде разиграна томбола с 20 награди сред всички завършили масовото бягане на 3 км. Софийският маратон се осъществява и с любезното съдействието на Софийска вода, ACICS, Garmin, минерална вода Банкя, HerbaLife, NN, Right Rental, 60K, FiBANK, 5kmRun, Стройрент, WELЕDA, Go4Raw, BMW и др. Повечето от тях ще наградят призьорите и ще приветстват участниците със свои представители при връчването на наградите. Да си припомним медалистите от тазгодишната маратонска верига в България „Бягането като начин на живот\": МЕДАЛИСТИТЕ НА МАРАТОН СТАРА ЗАГОРА 2018: МЪЖЕ: Ахмет Насеф (Ит) 2.23:07 ч., Абел Роб (Кен) 2.23:54, Тарик Бамааруф (Мар) 2.24:44 ч. ЖЕНИ: Рут Матебо (Кен) 2.48:11, Вира Овчарук (Укр) 2.49:41, Зита Касцер (Унг) 2.57:59. МЕДАЛИСТИТЕ НА МАРАТОН ВАРНА 2018 МЪЖЕ: Ахмет Насеф (Ит) 2.22:55 ч., Абел Роб (Кен) 2.23:14, Хосеа Киплагат (Кен) 2.23:16. ЖЕНИ: Рут Матебо (Кен) 2.47:45, Хелен Кимутай (Кен) 2.52:06, Вира Овчарук (Укр) 2.55:20.", "date": "2018.10.04", "title": "Трима в люта битка за 20-хилядния джакпот на WIZZ AIR София маратон 2018"}
{"url": "http://standartnews.com/biznes/deputatite_glasuvaha_da_ima_elektronna_platforma_za_vazlagane_na_obshtestveni_porachki-376351.html", "text": "Парламентът въведе електронна платформа за възлагане на обществени поръчки. Това се случи след като Народното събрание прие на второ четене промени в Закона за обществените поръчки. Съгласно приетите текстове възлагането на обществени поръчки, включително чрез динамична система за покупки, рамково споразумение и квалификационна система, се осъществява с електронни средства чрез използване на централизирана електронна платформа. В закона ясно е разписано, че платформата осигурява най-малко възможност за подготовка и публикуване на решенията, обявленията, и документациите за обществените поръчки, подготовка и получаване на запитвания и предоставяне на разяснения. Според приетия закон най-малко платформата трябва да осигури подготовка и изпращане на покани, подготовка и подаване на заявления за участие и оферти, оценяване на офертите, сключване на договор, подготовка и подаване на заявки по договори, приемане и обработване на електронни фактури, както и свързване със системи за електронно разплащане. Платформата е общодостъпна и съвместима с най-разпространените пазарни продукти на информационните и комуникационните технологии за широка употреба. Депутатите разписаха и текстове, с които при установено планирано прекъсване във функционирането на платформата в деня, в който изтича срок, свързан с възлагането на обществената поръчка, съответният срок се удължава. Централните органи за покупки могат да използват платформи за електронно възлагане, различни от платформата при условие, че е осигурена техническа съвместимост между двете платформи. Измененията в Закона за обществените поръчки са свързани и с електронните фактури. При разплащанията по договорите за обществени поръчки възложителите са длъжни да приемат и електронни фактури, при условие, че тяхното съдържание отговоря на изискванията от Закона за данък върху добавената стойност и на европейски стандарт за електронно фактуриране. „БСП приема принципа за електронно възлагане на обществени поръчки, но не приема предложението на управляващите електронните документи да се съхраняват за определен период от време. Предлагаме те да бъдат съхранявани безсрочно, също като документите в Търговския регистър, Регистър БУЛСТАТ, Имотния регистър, Регистър на имуществените отношения между съпрузите\". Това заяви народният представител от ПГ на „БСП за България\" Пенчо Милков при обсъждането на платформата. Той обясни, че с приетото предложение на управляващите, след 5-тата година документите няма да бъдат публично достъпни за обществото, а след 10-тата година изобщо няма да се съхраняват. „Това ограничава възможността на гражданите при възникване на спорове по откриване, възлагане и изпълнение на обществена поръчка, да установят бързо действителните факти\", каза още Милков. Той подчерта, че предложението на БСП за безсрочно съхранение позволява- хората по всяко време и от всяко място да получават точна информация за всяка обществена поръчка. „С неприемането на предложението ни, управляващите създават предпоставки за заличаване на всички следи от възложените обществени поръчки\", допълни Пенчо Милков.", "date": "2018.10.04", "title": "Депутатите гласуваха да има електронна платформа за възлагане на обществени поръчки"}
{"url": "http://standartnews.com/biznes/lidl_finansira_20_novi_proekta_v_ramkite_na_ti_i_lidl_za_podobar_zhivot-376356.html", "text": "Нови 20 проекта на граждански организации от цялата страна ще бъдат подкрепени във второто издание на „Ти и Lidl за по-добър живот\". Те се откроиха на фона на постъпилите общо 380 кандидатури от 79 населени места, от които 44 бяха номинирани от експертно жури, а служители на Лидл България определиха финалната селекция. Избраните тази година проекти ще бъдат финансирани от Лидл България с общо 135 000 лв. С това общият фонд на инициативата за двете години достигна близо 390 000 лева, с което се превръща в най-голямата у нас грантова програма на компания, финансираща граждански организации. „Щастливи сме, че срещаме толкова много инициативни хора и имаме възможността да ги подкрепим. Целта, която си поставяме е заедно с нашите клиенти и чрез помощта на гражданските организации да реализираме добри идеи, които биха помогнали на хората в различните региони на страната да водят един по-добър и по-пълноценен начин на живот. За нас „Ти и Lidl за по-добър живот\" е едно дългосрочно начинание и сме щастливи, че реализираните до момента проекти доказват това\", коментира Милена Драгийска, главен изпълнителен директор на Лидл България. „Приятно сме изненадани от голямото разнообразие и високото качество на кандидатурите в тазгодишното издание. Получихме много интересни предложения – от проекти за облагородяване и поддържане на труднодостъпни природни обекти, през благородни каузи до онлайн платформи за съхраняване на културно-историческото ни наследство. Изборът ни бе труден и при определяне на финалистите сме се водили от признака за устойчивост, защото инвестицията днес е важно да има своя смисъл и в бъдеще\", заяви Илияна Николова, изпълнителен директор на Фондация „Работилница за граждански инициативи\". Сред избраните проекти във второто издание на „Ти и Lidl за по-добър живот\" отново най-голям е броят на инициативите в област Образование (8 проекта), следвани от Култура и историческо наследство (5 проекта), Активен начин на живот (4 проекта) и Околна среда (3 проекта). Те ще се реализират в рамките на една година – от септември 2018 г. до септември 2019 г., като всеки от тях ще получи максимално финансиране до 10 000 лв. 40% от проектите са на територията на големите градове, докато 60% от тях – в малки населени места, сред които селата Куртово Конаре, Долни Вадин, Могилица и Чупрене. „Ти и Lidl за по-добър живот\" е най-голямата социално отговорна инициатива на Лидл България и се реализира за втора поредна година в партньорство с Фондация „Работилница за граждански инициативи\" и Български дарителски форум.", "date": "2018.10.04", "title": "Лидл финансира 20 нови проекта в рамките на „Ти и Lidl за по-добър живот“"}
{"url": "http://standartnews.com/biznes/emil_karanikolov_biznesat_u_nas_zapochva_da_otkazva_porachki_nyama_koy_da_raboti-376348.html", "text": "Бизнесът в България започва да отказва поръчки, няма кой да работи. Това каза в предаването „Тази сутрин\" по bTV министърът на икономиката Емил Караниколов. Големият проблем вече не е корупция, а работната сила, подчерта министърът. „В момента у нас има голяма заетост и бизнесът плаща заплати. Въпросът е, че започват да отказват договори и нови поръчки, защото няма кой да работи\", каза Караниколов. По думите му краткосрочните мерки включват се обърнем към българските малцинства в съседните страни и да направим всичко възможно да ги върнем у нас. В момента сме се насочили към малцинствата в Украйна, Молдова и Армения, отбеляза Караниколов. Цената на газа се формира на световния пазар, не е от нас. Ние не сме производители на газ, за да можем да влияем, заяви още министърът. Газът се вдига на световния пазар, както и продуктите, които заместват газа, допълни той. По думите на министъра повишаването на някои хранителни продукти, например на хляба, не е само заради увеличението на газа. Пшеницата се вдига на световния пазар, тъй като реколтата в световен мащаб беше лоша, изтъкна той. Повишаването на цената на парното е изключително неприятно и тук държавата трябва да мисли, каза още министърът, който отбеляза, че има специални субсидии за социално слабите, за които е невъзможно да плащат. Доходите трябва да растат повече, по-бързо и с по-голям процент, отколкото разходите на хората, посочи още министърът. В момента 858 язовира са в състояние, което изисква ремонтни дейности. От тях 414 са в предаварийно състояние, отбеляза още в разговора министърът. По думите му анализът показва, че предвидените 500 милиона лева за ремонти няма да стигнат. „Има язовири, които се нуждаят от 1 милион за ремонт, но има и такива, които се нуждаят от по 30 милиона\", заяви Караниколов.", "date": "2018.10.04", "title": "Емил Караниколов: Бизнесът у нас започва да отказва поръчки, няма кой да работи"}
{"url": "http://standartnews.com/mneniya/darzhavata_mozhe_da_si_varne_parvite_125_mln_evro_ot_ktb-376343.html", "text": "  - Г-н Георгиев,  има ли „недосегаеми\" бизнесмени за ръководената от Вас комисия? - Недосегаеми бизнесмени има дотолкова доколкото можем да проверяваме единствено лица, на които са повдигнати обвинения от прокуратурата. Недосегаеми няма, ако съответните лица са привлечени към наказателна отговорност. По линия на борбата срещу корупцията нашата комисия не проверява бизнесмени, а само лица, които заемат висши държавни длъжности. - Запорирала ли е КПКОНПИ имущество във връзка с разследванията срещу Миню Стайков и Арабаджиеви? - Има запорирано имущество спрямо семейство Арабаджиеви от страна на прокуратурата, а не от КПКОНПИ. Ние ще запорираме допълнително имущество, защото прокуратурата може да запорира имущество само на физически лица, докато нашата комисия има право да запорира имущество и на юридически лица, но едва когато се установи дали има несъответвие в имуществото на проверяваните лица и свързаните с тях фирми. Но ако се установи, че не е налице несъответствие, тогава няма да запорираме.   При нас този процес на запориране е по-бавен от прокуратурата, която заедно с НАП имат право да правят т.нар. предварителни запори. Идеята е по този начин да се обезпечи наказанието, като се наложат глоба и конфискация. В конкретния случай с Арабаджиеви прокуратурата е направила запор и е наложила обезпечителни мерки. Ние ще направим анализ на имуществото на Арабаджиеви за последните 10 години и ако установим несъответвие, ще наложим запори. - Как ще отговорите на твърденията, че вашата комисия и прокуратурата са разчиствали сметки по случаите с Арабаджиеви и Стайков ? - Още по времето, когато бях прокурор съм имал много случаи, в които обвиняеми лица са ме атакували. Разбираемо е, че срещу някой, който стане обвиняем и след това бъде предаден на съд няма да каже, че е невинен. Ситуацията много наподобява и на случаите, които проверява нашата комисия. Някои от проверяваните имат защитна теза, която се опитват да прокарат. Няма как някой да дойде и да каже: „аз имам незаконно имущество\" или „аз извърших престъпление\". Зад всеки един случай, по който сме направили запориране и сме внесли в съда стоят многобройни документи, придружени от солидно доказателства. - Как гледате на атаката срещу Вас и Комисията от страна на „Капитал\" и техния издател Иво Прокопиев? - Честно казано аз не съм знаел за всички медии, които притежава Прокопиев. И това за мен няма абсолютно никакво значение. Ние проверяваме документи и доказателства. По този конкретен случай мога да Ви кажа, че наложените от нас мерки бяха обжалвани, но бяха потвърдени и от първата, и от втората съдебни инстанции. И докато първата съдебна инстанция налага незабавно обезпечителните мерки, то втората анализира доказателствата, за да се произнесе дали те са основателни или не. В този случай имаме произнасяне от съда, в което той признава, че събраните от нас доказателства са достатъчни, за да обосноват единственият възможен на този етап извод, че имуществото на Прокопиев е незаконно придобито. Сега предстои един голям и дълъг съдебен процес, в който той ще може да предостави доказателства за законността на неговите доходи и ако успее да ги докаже, то имуществото му няма да бъде отнето. Но ако не успее да докаже произхода на имуществото си, то ще му бъде отнето. - КПКОНПИ наложи запор за над 2.2 млрд. лева на банкера беглец Цветан Василев и свързани с него фирми и предприятия. Смятате ли, че в обозримо бъдеще държавата ще може да си върне поне част от заграбените активи? - Знаете ли, тук е моментът да кажа една новина – има съдебен процес, в който КПКОНПИ е подпомагаща страна на синдиците на КТБ.   В този съдебен процес, който е пред приключване, се касае за сумата от 125 млн. евро, която представлява имущество с произход фалиралата КТБ. Там ние имаме наложени обезпечителни мерки. Те касаят също така и няколко дружества. Съдът е обявил, че ще се произнесе по това дело. И ако това се случи, е възможно съвсем скоро 125 млн. евро да се върнат в държавната хазна. Това ще е първият ефект от нашата работа и работата на синдиците във връзка със събиране на парите, които са изчезнали от КТБ. За останалата част от сумата до 2.2 млрд. лева борбата в съда продължава. Факт е обаче, че в момента това дело е спряно, защото съдията реши да отправи преюдициално питане до Европейския съд. Докато Европейският съд не отговори на запитването делото ще остане „на трупчета\".   Разбира се съдът има възможност да поиска и становището на КПКОНПИ по този случай, но до момента не го е направил. - Смятате ли, че действията на съдията по делото са принципни или имат за цел да разпънат чадър над Цветан Василев? - Не искам да коментирам решението на съдията независимо, че КПКОНПИ е страна в този процес. Единствено ще си позволя да кажа, че тези действия са странни. Казвам го, защото повече от година след внесеното от нас искане, съдът изведнъж решава да отправи преюдициално запитване до Европейския съд. Запитването касае дали това дело противоречи на една директива, която изобщо не касае гражданската конфискация, а разширената конфискация. Основание за моето твърдение ми дават приетата от Министерския съвет позиция на държавата, както и позицията на синдиците на КТБ. Двете позиции съвпадат с позицията на КПКОНПИ, че въпросната директива изобщо не е съотносима към гражданската конфискация. Друго основание да твърдя, че за мен преюдициалното запитване е неправилно, е позицията и на много други държави, в които има гражданска конфискация. Това са Великобритания, Ирландия, Словения, Словакия, Германия и Испания. Много от тези държави изразиха огромно учудване, защото ако съдът се произнесе, че има нещо общо между повдигнато обвинение и отнемане на имущество, то тогава трябва да се преобърне практиката в повечето европейски държави и те да нямат гражданска конфискация. От миналата година Германия въведе гражданска конфискация, което означава, че много от държавите вървят в тази посока. Ако съдът се произнесе в различна посока, а именно, че трябва да се търси връзка между престъпната дейност и отнетото имущество, тогава ще се обърне тенденцията към, която върви цяла Европа. Не виждам, обаче как може да се случи подобно нещо. Още веднъж искам да кажа, че отправеното преюдициално запитване е неправилно! - Кога ръководената от Вас комисия ще запорира имущество на наркобосове начело с Митьо Очите? -- Комисията вече е отнела имоти на Митьо Очите. В това число е и имот в Несебър, който вече е предоставен за ползване от Агенцията по вписвания. С оглед на новите повдигнати обвинения срещу Митьо Очите той ще бъде проверен отново. Проверката ще касае нов период и ако по време на нея се докаже, че той неправомерно е придобивал имоти, те също ще бъдат отнети в полза на държавата. - Ще предприеме ли ръководената от Вас комисия действия срещу други известни лица освен Арабджеви, Стайков и Бирмите, които попаднат под ударите на закона? - Да, категорично. Когато се повдигнат обвинения срещу лица със значително имущество, ние работим с приоритет, защото държавата има възможност да сложи ръка върху него, ако по време на проверката се установи, че е незаконно. Но същевременно искам да кажа, че работим и по случаи, в които става ясно, че хората имат съвсем законни доходи.   Проверявахме лице, което шофира „Ферари\". В хода на проверката се оказа, че доходите му са законни и с тях той може да си купи не едно, а няколко такива автомобила.  КПКОНПИ отнема имущество само от тези лица, които имат незаконно придобито имущество. Не е престъпление да имаш пари и да си богат. Но ако дадено имущество е придобито по нечестен начин, то ще бъде отнето в полза на държавата.", "date": "2018.10.04", "title": "Държавата може да си върне първите 125 млн. евро от КТБ"}
{"url": "http://standartnews.com/svyat/putin_za_yuzhen_potok_balgariya_proyavi_nesposobnost_da_zashtiti_natsionalnite_si_interesi-376355.html", "text": "Поредна тежка критика към България отправи президентът на Русия Владимир Путин. Той предупреди ЕС да не проявява слабост при решаването на газовите въпроси, както е направила преди време България, която под натиск отвън не е могла да защити националните си интереси, предаде ТАСС, цитирана от БТА. \"Не ми се иска Европа да прояви слабост и да не може да защити своето участие в проекта \"Северен поток 2\", както някога България в \"Южен поток\", каза Путин на съвместна пресконференция в Санкт Петербург с австрийския канцлер Себастиан Курц, чиято страна е ротационен председател на Съвета на ЕС след председателството на България. \"България под натиск отвън се отказа от този проект, сега те съжаляват, сега говорят за това да получат наш газ вече през \"Турски поток\", отбеляза руският президент. \"Много ми се иска цяла Европа да не изглежда като България, която прояви такава слабост и неспособност да защити своите национални интереси\", добави Путин. \"Българските колеги ни уверяваха, че каквото и да става, ще се борят за \"Южен поток\" до край, тъй като той съответства на националните им интереси. Той щеше да засили техния геополитически статут като транзитна страна за газа към Европа, до 400 милиона евро годишно, просто така, само защото има тръба на тяхната територия\", заяви още президентът на Русия. Путин добави, че българската страна се е надявала да създаде няколко хиляди работни места. Руският лидер подчерта, че оценява обема на доставките на природен газ от Русия за Европа през 2018 г. на 200 милиарда кубически метра и че собствените добиви на европейските страни намаляват, така че вносът е неизбежен. \"Има други възможности, но те са по-скъпи и ще намалят цялостната конкурентоспособност на европейската икономика\", подчерта Путин. \"И какво, Европа ще купува газ с 30% по-скъп, включително и от САЩ? Може наистина, но това е глупост, разбирате ли?\" Путин посъветва европейските лидери да не тръгват по пътя на \"Южен поток\" и посочи, че проектът не е бил реализиран заради България, пише още БГНЕС. Руският президент подчерта, че е говорил подробно по въпроса на енергиен форум в Москва. \"Искам да ви уверя, че Русия е била, е и, безусловно, винаги ще бъде надежден доставчик, в това число и защото тази тръбопроводна система идва направо от първоизточника, направо от Ямал, от Сибир\", каза той. Путин постави акцент върху факта, че тази газотранспортна система е лишена от транзитни рискове. Приветствам позицията на Австрия в подкрепа на изграждането на газопровода \"Северен поток 2\", каза руският президент. Австрийският канцлер даде да се разбере, че европейските партньори на проекта са заинтересовани от неговата реализация. \"Искам да ви уверя, че европейските страни, участващи в този проект, го подкрепят. Те гледат на него положително и искат да (го) реализират съвместно\", заяви Курц. Припомняме, че на 1 декември 2014 г. по време на своето посещение в Анкара руският президент заяви, че Москва се отказва от проекта \"Южен поток\" и вместо него ще построи \"Турски поток\", който ще свързва Русия и Турция по дъното на Черно море. В началото на май 2017 г. Русия започна изграждането на \"Турски поток\". В момента се изграждат паралелно 2 отсечки, всяка една от тях е с капацитет по 15.75 милиарда кубически метра газ. Едната от тръбите ще снабдява Турция със синьо гориво, а капацитът на другата е предназначен за страните от Балканите и Южна Европа.  За момента руската страна все още не е решила накъде ще поеме втората тръба. Единият вариант е през Гърция за Италия, а вторият, който е по-вероятен, е през България за Сърбия и Унгария.", "date": "2018.10.04", "title": "Путин за ”Южен поток”: България прояви неспособност да защити националните си интереси!"}
{"url": "http://standartnews.com/biznes/meleksis_dava_shans_na_mladi_spetsialisti_za_rabota_v_sferata_na_visokite_tehnologii-376357.html", "text": "За пета поредна година Melexis България стартира програмата Fresh graduate, насочена към наскоро завършили студенти с техническо образование в България. В програмата могат да кандидатстват млади специалисти, които активно търсят работа, без практически  опит или трудов  стаж. Тя стартира с 6 месечна вътрешна академия, в която са заложени обучения и тренинги от опитни специалисти в компанията. Целта на програмата е наскоро завършилите студенти да навлязат в света на бизнеса, да станат част от екипа и да работят по реални проекти. Тази година към Fresh Graduate се присъединяват 7 човека в отделите Развой, Тест и Поддръжка. Всяка година през месец март програмата се обявява на сайта на компанията. Май се провеждат интервюта с кандидатите, а одобрените участници стават ясни през месец юни. \"По този начин кандидатстващите имат пред себе си ясна концепция и план, по който ще работят, когато стартират в програмата през месец октомври. Програмата продължава 6 месеца и е платена, като се предвижда и една седмица обучение извън страната. За следващата година ще търсим млади специалисти в отделите Процес, Дизайн, Тест, Качество и Поддръжка\", заяви Виктор Tрифонов, мениджър „Човешки ресурси\" в Melexis Бълхария. Fresh Graduate е разработена от български екип, като с времето се превръща в международна практика за Мелексис. От 2014 г. до момента общо 40 човека остават на работа в компанията в България след преминаване по програмата. Цялостната успеваемост на Fresh graduate е 90%. Melexis България е най-голямото представителство в структурата на белгийската компания, която е световен лидер в развоя на микроелектронни компоненти за нуждите на автомобилната промишленост, индустриалния и потребителския сектор. Българското подразделение на компанията получи през септември 2018 г. поредното си признание, след като спечели трето място в категорията \"Най-социално отговорна компания\" в конкурса \"Работодател на годината\", организиран от най-големия кариерен форум за българи с опит в чужбина - \"Кариера в България. Защо не?\".", "date": "2018.10.04", "title": "Мелексис дава шанс на млади специалисти за работа в сферата на високите технологии"}
{"url": "http://standartnews.com/biznes/angelkova_balgariya_razpolaga_s_ogromno_bogatstvo_ot_mineralni_izvori-376360.html", "text": "България разполага с огромно богатство от минерални извори и ще работим много за тяхното използване, заяви министърът на туризма Николина Ангелкова по време на дискусия по проекта за 7 балнео и спа дестинации. „Искам да благодаря на всички, които са се включвали активно, за да можем да стигнем до тази последна фаза на проекта. Благодаря и на работната група, която следи за това, което правим. Вярвам, че с малки стъпки към днешна дата можем да се похвалим с ръст както на чуждестранните, така и на българските туристи. Но за да можем да продължим напред и да направим така, че България да се схваща като дестинация, предлагаща добър продукт на добра цена, са ни нужни тези спа дестинации\", каза още Ангелкова и посочи, че така ще се привлече интересът допълнително към България. „Днес ще приключи общественото обсъждане за този проект и той ще бъде качен на страницата на Министерството на туризма, като след това ще започне изграждането на интерактивната карта. България разполага с огромно богатство от минерални извори и предстои да продължим да работим много по тяхното използване\", коментира Ангелкова. „Вниманието ще бъде фокусирано върху тези 7 балнео и спа дестинации. Нашата цел като министерство е да насочим вниманието към тези райони и да създадем по-добри условия за икономическа активност. Така че те ще бъдат популяризирани и това ще насочи интереса и към възможности за инвестиции\", обясни Агнелкова. „Те няма да бъдат слагани само в рекламни материали, а ще бъдат във фокуса на Министерството на туризма. Идеята е да се привлече интерес както от потенциални туристи, така и от потенциални инвеститори. И всички средства, с които министерството разполага, ще бъдат максимално използвани. Тези дестинации ще бъдат изградени като маркетингови такива и през годините те ще бъдат разширявани. Така ще се даде възможност районите, през които минават тези дестинации, да се позиционират туристически по-добре\", обясни Ангелкова и посочи, че идеята е България да се превърне в целогодишна туристическа дестинация. „Смятам, че туризмът е един от секторите, които могат да спомогнат за това да се спре миграцията от по-слабо развитите към по-силно развитите региони в страната\", каза още тя.", "date": "2018.10.04", "title": "Ангелкова: България разполага с огромно богатство от минерални извори"}
{"url": "http://standartnews.com/biznes/banyata_v_kv_ovcha_kupel_mozhe_da_stane_tsentar_za_izsledvane_na_spa_tehnologii-376361.html", "text": "Имаме идея да ремонтираме банята в кв. „Овча купел\" и там с научни способи да изследваме различни спа технологии, обяви зам.-кметът на София Тодор Чобанов по време на дискусия по проекта за 7 балнео и спа дестинации. „Това е една изключително значима за туризма тема – спа туризма. Затова са и общите ни усилия той да се развие по-най-добрия начин. Много се говори в последно време за спа туризъм, много хора сложиха тези табелки на своите обекти, но за нас има още много път да извървим, за да може България да бъде наложена на пазара на спа туризма\", обясни доц. Чобанов. Той посочи, че в момента една огромна част от изворите в България не се използват. „И нашата мисия е да направим така, че тези, които се използват, да се направят по най-добрия начин. Неслучайно на знамето на София има извори и именно водите са били причина нашите деди да изберат огромното софийско поле за изграждането на този град\", каза още зам.-кметът на София и посочи, че трябва заедно да намерим най-добрата формула за функционирането на тези обекти. „Успяхме да получим от държавата два затворени отдавна обекти – баните в кв. „Овча купел\" и в кв. „Горна баня\". Идеята е не просто да ремонтираме една красива историческа сграда в кв. „Овча купел\", а да създадем място, където с научни способи ще изследваме различни спа технологии. За да може нашият труд да помогне на инвеститорите да развиват своята дейност. През следващите няколко години можем да започнем и учения на млади специалисти, които след това да могат да работят в спа индустрията на България\", каза още доц. Чобанов.", "date": "2018.10.04", "title": "Банята в кв. „Овча купел“ може да стане център за изследване на спа технологии"}
{"url": "http://standartnews.com/svyat/40_santimetra_snyag_natrupa_v_kanada-376354.html", "text": "Силен сняг валя и затрупа канадския град Калгари. На любителски кадри в социалните мрежи се вижда как мъж кара ски по тротоара в центъра на града. Канадските метеоролози съобщиха, че снежната покривка е 40 сантиметра. Местните власти посъветваха гражданите да стоят по домовете си и да се въздържат от пътуване. Засега не се съобщава за инциденти.", "date": "2018.10.04", "title": "40 сантиметра сняг натрупа в Канада"}
{"url": "http://standartnews.com/mneniya/dps_dade_kurs_za_nadpartien_kabinet-376372.html", "text": "  Точно преди един месец Мустафа Карадайъ направи едно от най-острите си изказвания в пленарна зала. „Смяна на министри, какво от това? Промяна на формулата – какво от това? Предсрочни избори – какво от това? За нас от ДПС е важно какво се прави след това и как ще се гради отново авторитета на държавността\", каза лидерът на Движението за права и свободи в първия ден от новия политически сезон. Не му обърнаха голямо внимание нито ГЕРБ, нито БСП. Едните се вълнуваха от министерските рокади, другите – от срещите си с електората по места. Резултатът от всичките тези вълнения, за съжаление, не донесе нито по-стабилно управление, нито по-значима опозиция. Напротив - отключиха паническия страх от неизвестността накъде ще ни отведе това проточило се безвремие И може ли да избегнем бездната. Може би, защото това са както обществено-политически, така и философски въпроси, затова и отговорите дойдоха от Мустафа Карадайъ. Без никакво съмнение, избистрени и консултирани с философа Ахмед Доган. За разлика от иносказателните изречения, които използваше в предишните си изяви по телевизията, вчера Мустафа Карадайъ беше пределно ясен в посланията: Напрежението и бедността са големи, протестите стават все повече. Българите имат нужда от промяна, но не на принципа „стани да седна\", казва Карадайъ. Това е препратка към фраза от новогодишното обръщение на Доган, с което той защити тезата си защо смяната на ГЕРБ с БСП в управлението е безсмислена. Лидерът на ДПС отново не се впусна в догадки кога ще падне сегашната власт и кой ще поеме кормилото. Макар да е убеден, че партията му е готова да управлява и то с програма, съобразена с новите реалности у нас и в Европа. Повече от наивно е да се мисли, че ДПС трепери от нетърпение да влезе във властта. Още по-малко, че няма властовия ресурс, че завижда на патриотите или че иска да свали Борисов, за да короняса Нинова. Карадайъ постави въпрос с нов дискурс- не е важно кой ще управлява, а с каква програма. И по-важното - до какво ще доведе тя. И то не става дума за партийна програма, а за национална стратегия, написана в диалог с всички политически сили. Тя трябва да формулира държавните приоритети. И чак когато е готова, има смисъл да се ходи на избори и да се решава кой ще управлява, за да я изпълни. Дали това ще е кабинет на националното спасение или единение, е въпрос на отправна точка. Позицията на ДПС може да се приеме и като апел за надпартийна национална доктрина. Такава, каквато страната ни имаше, когато тръгна към ЕС и НАТО. И която липсва от години. Сега е нужна, защото отново сме на кръстопът Тръмп разтури глобализма, ЕС се тресе от вътрешни скандали, а на Балканите отново замириса на барут. Дори да приемем, че сме остров на стабилност заради макроикономическите показатели, разтворената ножица в доходите и очаквания ценови шок засилват усещането за мъртво вълнение. И нито една партия сама не може да изведе кораба в задаващата се буря. Две са темите, за които хората очакват да бъде намерен консенсус - как да се вдигнат осезаемо доходите и как България да намери своето достойно място в Европа. ДПС отдавна има категорична позиция по двата въпроса и затова има самочувствието да ги постави сега на масата. Движението за права и свободи много преди БСП би тревога за вдигане на жизнения стандарт и решаване на  демографската криза като национален проблем. Още по-категорично беше и позицията за мястото на България на международната сцена: твърдо отстояване на евроатлантическите ценности без шикалкавене. За разлика от другите играчи на политическата сцена у нас. ГЕРБ поиска България да не изпадне в периферията на ЕС и започна процедура по влизане в чакалнята за еврозоната. В същото време депутатите на партията в европарламента дадоха подкрепа за Орбан, който е флагман на центробежните сили в Съюза. Като участник във властта, патриотите също за разкрачени между Брюксел и Москва. Докато Валери Симеонов вижда корупция във всички руски проекти у нас, колегата му Красимир Каракачанов подписва скъпи договори за ремонт на руската бойна техника. БСП пък са постоянно контра на европейската партия -майка ПЕС. ДПС винаги е била най-праволинейна по отношение на мястото на България, а именно -за ЕС и НАТО. Факт е, че Ахмед Доган се противопостави на силния човек от Босфора - Реджеп Ердоган, когато дори Европейския съюз му се кланяше заради бежанците. Неслучайно Карадайъ вчера каза, че няма как да сме малко или много членове на Съюза. Защото \"или сме в ЕС или не сме\". Именно с тази категоричност ДПС печели доверие навън, справка - гостуването на американския посланик в централата на Движението. Със сигурност, апелът на ДПС за надпартийнаост в националните приоритети и ясна програма още преди изборите, ще допадне на повечето българи, уморени от партийни ежби и злободневни скандали. Въпросът е дали партиите са узряли, че трябва да загърбят егото си и да се откажат от дребните сметки в името на властта. Фактът, че цял ден никой от тях не реагира на призива на Карадайъ, означава две неща. Или че са се замислили. Или че са си запушили ушите. Светлана Владимирова", "date": "2018.10.04", "title": "ДПС даде курс за надпартиен кабинет"}
{"url": "http://standartnews.com/balgariya/gdbop_i_spetsprokuraturata_proveryavat_dve_onkobolnitsi-376371.html", "text": "Специализираната прокуратура и ГДБОП започнаха проверки в две специализирани болници за онкологично лечение, съобщиха от прокуратурата. Проверяваните болници са две - Хематологична болница „Йоан Павел\" и „Св. Мина\" в Благоевград, която до скоро беше онкодиспансер, след което стана специализирана болница за активно лечение на онкоболни. В болниците разследващите са влезли по неотложност. След получена оперативна информация са проследили движението на онколекарства и в момента целта им е да видят какви болни има на лечение. Така ще установят по какви схеми са източвани лекарствата:", "date": "2018.10.04", "title": "ГДБОП и спецпрокуратурата проверяват две онкоболници"}
{"url": "http://standartnews.com/mneniya/putin_ni_e_yadosan_zashtoto_ne_mu_igraem_po_svirkata-376373.html", "text": "  - Нека започнем оттам, че е груба редакция на дипломатическия буквар да се споменава трета държава в разговор между представителите на други две. Ако на пейката пред блока е нормално да се коментира неприсъстващия трети, то в дипломацията такъв жанр като клюката, одумването или подмятането няма. Самото изказване на Владимир Путин, въпреки че не е предназначено като такова, всъщност е признание и комплимент за България. Тъй като демонстрираната от руския президент раздразнителност може да бъде обяснена най-логично именно като произтичаща от това, че в конкретната ситуация с \"Южен поток\" България не се е поддала на натиск – в случая, руски - и е защитила националните си интереси. Иначе тази раздразнителност и това погазване на дипломатическите правила нямаше да ги има. Затова тук въпросът не е защо България не построи \"Южен поток\", а защо Германия строи \"Северен поток – 2\". Последният е проблем както за енергийната диверсификация на Европейския съюз, така и рискува да компрометира доставките на газ през Украйна. Така или иначе, в знак на уважение към споделените културни и исторически връзки между българския и руския народ, както и спрямо взаимноизгодното сътрудничество между двете държави, би било полезно политическото представителство на Руската Федерация експедитивно да се върне в релсите на дипломатическия етикет. - Българските институции не могат да бъдат заложници на всяка една провокация, която се отправя към тях. Това би означавало да легитимираме с вниманието си субекти, чиято идея не е била добронамерена спрямо нас. А на свой ред последното би означавало, че чужди държави ни въвличат в техни сюжети и определят дневния ни ред. А когато е трябвало, МВнР е реагирало. - Въпросът за енергийната обезпеченост на Европа не трябва да се разглежда откъм идеологическата призма, а да се мисли рационално. Т.е нека се абстрахираме от тези „тежки\" полюси на света – Путин и Тръмп – и да гледаме практически на въпроса. А това означава енергийна диверсификация за българския и европейския потребител, така че цената за крайния консуматор да бъде максимално ниска. В противен случай се случва това, което вече констатира Европейската комисия: руската страна, при липсата на реална конкуренция, се изкушава да продава в Централна и Източна Европа природния си газ на по-висока цена. Въпросът тук обаче е в това, че поне на този етап няма как американският втечнен природен газ (LNG) да бъде докаран в Европа на конкурентна цена на руската алтернатива. Самата технология за въвеждане в пригодност и пренос на LNG-то оскъпяват тази стока. Това се подсказва и от доста срамежливото количество LNG, което Европа внася на този етап от САЩ. Затова е важно, включително за България, Южният газов коридор да бъде разработен в пълния му обем. В такъв случай, колкото и да е лишено от блясък, енергийната диверсификация на нашия регион може да дойде не от Путин или Тръмп, а от Илхам Алиев, президентът на Азербайджан. - Нали знаете според Мечо Пух какво е по-хубавото от двете гърнета с мед? Именно, три гърнета с мед. В този смисъл, отговорът е прозаичен. Мисля си обаче, че за американската външна политика в региона на Западните Балкани членството на страните от тях в НАТО е логично следствие от травматичното разпадане на Югославия. Ние обаче трябва да се абстрахираме от тези съображения и да изхождаме от други. А именно: членството на Република Македония в НАТО просто би означавало още нещо, което да е общо между нашите две държави. Още един повод за съвпадане на интересите ни. - Евентуалното членство на Република Македония в НАТО (а евентуално след време и в ЕС) видимо се превръща в една от основните разделителни линии в македонското общество. Но ако трябва да направим паралел с българския сравнително скорошен опит, там ситуацията е обърната: левицата е про-европейска, а десницата – про-сръбска и про-руска. В този смисъл, колкото и да е парадоксално, център-дясното правителство на България няма интерес от смяната на център-лявото такова в Македония, доколкото и двете споделят евро-атлантическия фокус. Ако ВМРО-ДПМНЕ се върне на власт в Скопие, се боя, че ще станем свидетели на нещо, което вече сме виждали: едно обстойно тупане на топката по отношение на европейската интеграция на Македония, придружено с повече антична архитектура и по-малко съвременни реформи. - В стратегически план, не. Но не мисля, че топката е в Република Македония, а по-скоро тя е в полето на ЕС и НАТО. Колко още търпение ще имат те спрямо нашата западна съседка? Най-важното сега обаче е този референдум да не се окаже автогол за Скопие, който да доведе до етнически иредентизъм. Много опасно би било, ако политическите възгледи се дублират с етническата принадлежност и ние станем свидетели на поредната колизия между македонското и албанското население там. - В Европа най-сетне от десетилетия насам се води ценностен разговор, има идеологически дебат. В крайна сметка, политиката не е само технология, тя е въпрос и на светоусещане. И именно едно такова светоусещане, консервативното, като че ли ще отправи предизвикателство пред европейското бюрократично и либерално статукво. Ще станем ли свидетели на един оксиморон -„консервативен бунт\" срещу европейския елит? Тази ценностна динамика дали ще доведе и до партийно парцелиране? Какво ще се случи с ЕНП, където има либерално и по-традиционалистко крило? Ще се потвърди ли кризата на европейската левица, която е електорално ограбена от популистките движения? А ще се зароди ли нов център на дясното около Вишеград? Тук би ми се искало аз да съм репортерът, тъй като нямам търпение да получа отговорите на тези въпроси от някого.", "date": "2018.10.04", "title": "Путин ни е ядосан, защото не му играем по свирката"}
{"url": "http://standartnews.com/balgariya/maykite_na_detsa_s_uvrezhdaniya_napuskat_pregovorite_zapochvat_efektivni_protesti-376369.html", "text": "Протестиращите майки на деца с увреждания напуснаха среща в Народното събрание, организирана от депутати от ГЕРБ с участието на министрите на труда и социалната политика Бисер Петков, на здравеопазването Кирил Ананиев и на образованието и науката Красимир Вълчев. Те излязоха разплакани от срещата и заявиха, че започват ефективни протести - гражданско неподчинение. По думите им управляващите изобщо не са наясно с това какво ще правят, как ще се разпределят 150-те милиона лева повече за хората с увреждания и ще има ли изобщо реформа. Майките бяха категорични, че не е тяхна работа да разпределят повечето пари за хората с увреждания и е време всички министри да си свършат работата, а да не оставят Бисер Петков сам. Те отново заявиха, че се борят за реформа, а не за пари .\"Тези мятания на 150 милиона за хората с увреждания, които майките трябва да разпределят със синдикатите, които свиркат срещу нас, показват, че уменията на господин Борисов като политик са се изчерпали и е време да си ходи\", заяви Вера Иванова. Министър Бисер Петков изрази съжаление за реакцията на майките, но не се ангажира с оценка на среща, оранизирана от депутатите. Хубаво е, че парламентът проявява ангажираност по решаване на този въпрос, допълни Бисер Петков. От думите му стана ясно, че още този месец проектът на Закон за хората с увреждания трябва да е готов. Той смята, че основните положения в Закона за хората с увреждания, които гарантират реформа, са били запазени дори във варианта, който е бил предложен в понеделник на Националния съвет за интеграция на хората с увреждания. Там индивидуалната оценка на хората с увреждания остава във вида, в който я искат протестиращите , отбеляза министърът. Основната част от допълнително отпуснатите 150 милиона лева за хората с увреждания ще отиде за финансиране на месечната финансова подкрепа, обвързана с линията на бедността, която трябва да влезе в сила от 1 януари 2019 година. Става въпрос за много хора с увреждания, за по-значително увеличение на размера на подкрепата за най-тежките случаи - с около 200 лева повече. Първоначалната оценка на социалното ведомство беше за необходими 110 милиона лева за финансова подкрепа, но в момента има предложение за увеличаване на подкрепата за групата хора с увреждания над 90 процента с чужда помощ, които обаче получават трудова пенсия, т.е инвалидизирали са се на по-късен етап на живота си, съобщи Петков. За тях ще са необходими 27 милиона лева. При сегашните размери на финансовата подкрепа, се получава , че подкрепата за тях е по-малка от подкрепата за тези, които получават социално инвалидни пенсии и не са работили. Останалата част от ресурса ще се използва за увеличение на парите за личната помощ или асистентската подкрепа. Тази година има 68 милиона за това, но са необходими повече пари. Всичко зависи от вида на законопроекта за личната помощ, там трябва да има някакви ограничения, защото в противен случай наличният ресурс няма да стигне, уточни Бисер Петков.Той припомни, че законопроектът за личната помощ е в НС, министерството няма преки ангажименти за него. На срещата не дойде финансовият министър Владислав Горанов, въпреки че финансовото министерство има основните забележки по проектозакона за хората с увреждания и по закона за личната помощ, разработен от майките и от омбудсмана. Председателят на социалната комисия и депутат от ДПС Хасан Адемов отбеляза, че не е ясно защо след съгласуването с министерства се е оказало, че законопроектът не се подкрепя от много от тях, включително и от финансовото, след като експерти от тези министерства са участвали в работната група по изготвянето му. Утре отново ще има среща в 14.00 часа в министерството. На срещата днес стана ясно, че здравното министерство има съгласието от 2020 година да поеме помощните средства и медицинските изделия, разработва се стандарт за тях, който трябва да е готов до 30 март догодина. Министър Кирил Ананиев отбеляза, че министерството е поело ангажименти и ги разработва в срок. Министър Красимир Вълчев каза на майките, че в образователния закон няма ограничение за присъствието на асистенти в образователните институции. 320 деца са били подкрепяни от лични асистенти в образователни институции миналата година, информира Вълчев. Майките обаче смятат, че образованието не подкрепя техните деца и дадоха пример с дете с тежки физически увреждания, което е разпределено в селскостопанско училище със специалност цветарство, а в същото време има съхранен интелект и би могло да бъде програмист. Те дадоха и пример как в ресурсни центрове на деца, които не могат да говорят, се дава въпросник, който трябва да попълнят с питане за какво мечтае детето, какви чужди езици иска да знае. Министърът посочи, че ще напрани проверка по случая с детето, разпределено да учи в селскостопанско училище и допълни, че разпределението е било от центъра за специална образователна подкрепа. По думите му индивидуалната оценка е заложена в законодателството, не е ясно защо не се изпълнява. \"Училището не е получило средства за това, че детето е в него, центровете получават пари \", обясни министърът.", "date": "2018.10.04", "title": "Майките на деца с увреждания напускат преговорите, започват ефективни протести"}
{"url": "http://standartnews.com/svyat/politsay_e_ubit_a_shestima_sa_raneni_pri_strelba_v_yuzhna_karolina-376346.html", "text": "Един полицай бе убит и шестима - ранени, при стрелбата в американския щат Южна Каролина. Предполагаемият нападател е задържан. Служителите на реда били простреляни в град Флорънс при опит да изпълнят заповед за арест. Инцидентът станал в богат квартал. Първо трима помощник-шерифи се опитали да задържат нападателя, когато той открил огън при тях. Тогава на място пристигнали четирима полицаи - отзовали се на помощ след обаждане от шерифската служба. Те били ранени в завързалата се престрелка, един от тях - смъртоносно.", "date": "2018.10.04", "title": "Полицай е убит, а шестима са ранени при стрелба в Южна Каролина"}
{"url": "http://standartnews.com/balgariya/zdravniyat_ministar_namalyavat_prosrochenite_zadalzheniya_na_darzhavnite_bolnitsi-376370.html", "text": "Намаляват просрочените задължения на държавните болници, каза министърът на здравеопазването Кирил Ананиев по време на заседанието на ресорната парламентарна комисия. Към 30 юни тази година те са в размер на 141 млн. лева, което спрямо същия период на миналата година е намаление с 13 на сто. Министър Ананиев посочи, че за тази година са предвидени 90 млн. лева за спешна помощ, за дейностите по медицинска експертиза, за лечебни заведения в отдалечени райони, за психиатрична помощ и други. Във всяко от тези направления министърът отчете увеличение на отделяните от министерството средства спрямо 2017 г. Ананиев увери, че и през 2019 г. ще има увеличаване на заплатите в центровете за спешна помощ, като посочи, че кумулативно от 2014 г. досега възнагражденията на работещите в тези центрове са увеличени с над петдесет процента. В отговор на журналистически въпроси, свързани с неработещата апаратура в Центъра по хемодиализа във Видин, министър Ананиев обеща да направи коментар, след като приключи назначената от него проверка.", "date": "2018.10.04", "title": "Здравният министър: Намаляват просрочените задължения на държавните болници"}
{"url": "http://standartnews.com/balgariya/sofiyskiyat_gerb_zashtitava_kmeta_fandakova_sreshtu_iskanata_y_ostavka-376368.html", "text": "В София екипът на кмета Йорданка Фандъкова реализира едни от най-мащабните цялостни ремонти от десетилетия. Сред тях е и ремонтът на зоната на ул. „Граф Игнатиев\". Всеки софиянец знае какво беше състоянието на улицата преди ремонта. Затова и искането на оставка, затова че се работи, от партиите „Демократична България\" и ДСБ, е обикновена политическа истерия. Това се казва в позиция, изразена днес от ръководството на ГЕРБ-София. Скандално е да сипят обвинения за корупция, безотговорност и некадърно управление представители на тези, които носят отговорност за най-големия погром в най-новата история на София. Точно тяхното управление беше станало синоним на продажби и приватизация на детските градини на София, на скандалните заменки на знакови имоти срещу панелни апартаменти. Ако трябва да припомняме конкретика, можем да призовем Магдалена Малеева от „Демократична България\" да каже от личен пример срещу колко панелни апартамента в крайните квартали на София е получила тенис кортовете в Борисовата градина, питат от ГЕРБ. Ето защо от ГЕРБ-София категорично не приемаме никакви поучения и съвети от хора, които са доказали своята арогантна управленска немощ. На колегите от „Демократична България\" препоръчваме преди да дават оценки за работата на столичния кмет и неговия екип, първо да се явят на избори, да спечелят мнозинство и тогава да дават или реализират управленски решения. За всички нас е ясно, че сегашната истерия е само част от предизборната им кампания. За тях цветът на паветата по ул. „Граф Игнатиев\" няма значение, завършва позицията.", "date": "2018.10.04", "title": "Софийският ГЕРБ защитава кмета Фандъкова срещу исканата й оставка"}
{"url": "http://standartnews.com/balgariya/emil_karanikolov_biznesat_u_nas_zapochva_da_otkazva_porachki_nyama_koy_da_raboti-376348.html", "text": "Бизнесът в България започва да отказва поръчки, няма кой да работи. Това каза в предаването „Тази сутрин\" по bTV министърът на икономиката Емил Караниколов. Големият проблем вече не е корупция, а работната сила, подчерта министърът. „В момента у нас има голяма заетост и бизнесът плаща заплати. Въпросът е, че започват да отказват договори и нови поръчки, защото няма кой да работи\", каза Караниколов. По думите му краткосрочните мерки включват се обърнем към българските малцинства в съседните страни и да направим всичко възможно да ги върнем у нас. В момента сме се насочили към малцинствата в Украйна, Молдова и Армения, отбеляза Караниколов. Цената на газа се формира на световния пазар, не е от нас. Ние не сме производители на газ, за да можем да влияем, заяви още министърът. Газът се вдига на световния пазар, както и продуктите, които заместват газа, допълни той. По думите на министъра повишаването на някои хранителни продукти, например на хляба, не е само заради увеличението на газа. Пшеницата се вдига на световния пазар, тъй като реколтата в световен мащаб беше лоша, изтъкна той. Повишаването на цената на парното е изключително неприятно и тук държавата трябва да мисли, каза още министърът, който отбеляза, че има специални субсидии за социално слабите, за които е невъзможно да плащат. Доходите трябва да растат повече, по-бързо и с по-голям процент, отколкото разходите на хората, посочи още министърът. В момента 858 язовира са в състояние, което изисква ремонтни дейности. От тях 414 са в предаварийно състояние, отбеляза още в разговора министърът. По думите му анализът показва, че предвидените 500 милиона лева за ремонти няма да стигнат. „Има язовири, които се нуждаят от 1 милион за ремонт, но има и такива, които се нуждаят от по 30 милиона\", заяви Караниколов.", "date": "2018.10.04", "title": "Емил Караниколов: Бизнесът у нас започва да отказва поръчки, няма кой да работи"}
{"url": "http://standartnews.com/balgariya/bivshi_energiyni_ministri_otrichat_vanshen_natisk_za_spiraneto_na_yuzhen_potok-376358.html", "text": "Бившите енергийни министри Делян Добрев от ГЕРБ и Драгомир Стойнев от БСП отрекоха върху тях да е имало външен натиск за спиране на проекта \"Южен поток\". Добрев беше министър в първия кабинет на Бойко Борисов, а Стойнев в кабинета на Пламен Орешарски. Пред журналисти в парламента двамата коментираха думи на руския президент Владимир Путин, който на съвместна пресконференция в Санкт Петербург с австрийския канцлер Себастиан Курц заявил, че България под натиск отвън се е отказала от проекта и сега съжалява. Добрев заяви, че върху него като министър не е упражняван натиск, но допълни, че не е бил министър при спирането на проекта. Той отбеляза, че ГЕРБ са имали критики към начина, по който проектът се е структурирал по времето на кабинета \"Орешарски\". По думите му тогава е имало проблеми и с комуникацията с ЕК. \"Нашите основни критики още тогава бяха, че обществената поръчка, която проведе кабинетът \"Орешарски\", стартира на Коледа и приключи на Нова година\", посочи Добрев. Това няма абсолютно нищо общо, възрази Драгомир Стойнев и уточни, че тогава ЕК е имала претенции за начина, по който е създадена проектната компания, защо била само между \"Булгаргаз\" и \"Газпром\". Тогава имаше претенции към три правителства, каза Стойнев. \"Въпросът е, че когато имаше пълната готовност и финансирането беше осигурено за изграждане на този проект, защо ГЕРБ се хвалят, че са спрели три големи енергийни проекта, включително и \"Южен поток\", коментира той. \"По наше време не е имало никакъв натиск. Нещо повече - ние имахме пълната готовност за изграждането на този проект. Както необходимите кораби за изграждане на проекта бяха в пристанища Варна и Бургас, така и двете пристанища бяха пълни с тръби\", заяви Стойнев. Според него спирането на проекта се дължи на процесите в Европа и ситуацията в Украйна по онова време. Позицията на БСП е, че този проект е необходим за страната, че България трябва да има сигурност на доставки на природен газ, заяви той. \"В ЕС за едни държави може да има директен достъп до природен газ, а други не могат да имат. Тези двойни стандарти може би са причината да има толкова негативизъм за начина на функциониране на ЕС\", коментира Стойнев.", "date": "2018.10.04", "title": "Бивши енергийни министри отричат външен натиск за спирането на Южен поток"}
{"url": "http://standartnews.com/balgariya/putin_za_yuzhen_potok_balgariya_proyavi_nesposobnost_da_zashtiti_natsionalnite_si_interesi-376355.html", "text": "Поредна тежка критика към България отправи президентът на Русия Владимир Путин. Той предупреди ЕС да не проявява слабост при решаването на газовите въпроси, както е направила преди време България, която под натиск отвън не е могла да защити националните си интереси, предаде ТАСС, цитирана от БТА. \"Не ми се иска Европа да прояви слабост и да не може да защити своето участие в проекта \"Северен поток 2\", както някога България в \"Южен поток\", каза Путин на съвместна пресконференция в Санкт Петербург с австрийския канцлер Себастиан Курц, чиято страна е ротационен председател на Съвета на ЕС след председателството на България. \"България под натиск отвън се отказа от този проект, сега те съжаляват, сега говорят за това да получат наш газ вече през \"Турски поток\", отбеляза руският президент. \"Много ми се иска цяла Европа да не изглежда като България, която прояви такава слабост и неспособност да защити своите национални интереси\", добави Путин. \"Българските колеги ни уверяваха, че каквото и да става, ще се борят за \"Южен поток\" до край, тъй като той съответства на националните им интереси. Той щеше да засили техния геополитически статут като транзитна страна за газа към Европа, до 400 милиона евро годишно, просто така, само защото има тръба на тяхната територия\", заяви още президентът на Русия. Путин добави, че българската страна се е надявала да създаде няколко хиляди работни места. Руският лидер подчерта, че оценява обема на доставките на природен газ от Русия за Европа през 2018 г. на 200 милиарда кубически метра и че собствените добиви на европейските страни намаляват, така че вносът е неизбежен. \"Има други възможности, но те са по-скъпи и ще намалят цялостната конкурентоспособност на европейската икономика\", подчерта Путин. \"И какво, Европа ще купува газ с 30% по-скъп, включително и от САЩ? Може наистина, но това е глупост, разбирате ли?\" Путин посъветва европейските лидери да не тръгват по пътя на \"Южен поток\" и посочи, че проектът не е бил реализиран заради България, пише още БГНЕС. Руският президент подчерта, че е говорил подробно по въпроса на енергиен форум в Москва. \"Искам да ви уверя, че Русия е била, е и, безусловно, винаги ще бъде надежден доставчик, в това число и защото тази тръбопроводна система идва направо от първоизточника, направо от Ямал, от Сибир\", каза той. Путин постави акцент върху факта, че тази газотранспортна система е лишена от транзитни рискове. Приветствам позицията на Австрия в подкрепа на изграждането на газопровода \"Северен поток 2\", каза руският президент. Австрийският канцлер даде да се разбере, че европейските партньори на проекта са заинтересовани от неговата реализация. \"Искам да ви уверя, че европейските страни, участващи в този проект, го подкрепят. Те гледат на него положително и искат да (го) реализират съвместно\", заяви Курц. Припомняме, че на 1 декември 2014 г. по време на своето посещение в Анкара руският президент заяви, че Москва се отказва от проекта \"Южен поток\" и вместо него ще построи \"Турски поток\", който ще свързва Русия и Турция по дъното на Черно море. В началото на май 2017 г. Русия започна изграждането на \"Турски поток\". В момента се изграждат паралелно 2 отсечки, всяка една от тях е с капацитет по 15.75 милиарда кубически метра газ. Едната от тръбите ще снабдява Турция със синьо гориво, а капацитът на другата е предназначен за страните от Балканите и Южна Европа.  За момента руската страна все още не е решила накъде ще поеме втората тръба. Единият вариант е през Гърция за Италия, а вторият, който е по-вероятен, е през България за Сърбия и Унгария.", "date": "2018.10.04", "title": "Путин за ”Южен поток”: България прояви неспособност да защити националните си интереси!"}
{"url": "http://standartnews.com/balgariya/pase_vizhda_golyamo_razvitie_v_sadebnata_ni_i_antikoruptsionna_reforma-376352.html", "text": "Отбелязваме голямо развитие на страната ви по отношение на съдебната и антикорупционната реформа. Това заяви Жолт Немет, съдокладчик на Комисията по спазване на задълженията и ангажиментите на страните-членки на Парламентарната асамблея на Съвета на Европа (Комисия по мониторинг на ПАСЕ) по време на работната среща на представителите на ПАСЕ в Министерството на правосъдието със заместник-министрите Евгени Стоянов и проф. Николай Проданов, съобщиха от пресцентъра на Министерството на правосъдието. Докладчиците на ПАСЕ Франк Швабе и Жолт Немет, както и ръководителят на секретариата на Комисията Агниешка Начило, са в София в рамките на визита, като част от пост-мониторинговия диалог с България. В Министерството на правосъдието те поставиха въпроси отнасящи се до напредъка в реформата в съдебната система, борбата с корупцията и условията в местата за лишаване от свобода. Заместник-министър Евгени Стоянов изтъкна, че сериозната конституционна реформа в областта на съдебната система доведе до разделяне на Висшия съдебен съвет (ВСС) на съдийска и прокурорска колегии, които решават самостоятелно въпросите, свързани с кадровото развитие и дисциплинарната отговорност на съответните категории магистрати. За първи път бе въведена възможността магистратите пряко да избират представляващите ги във ВСС. С последвалите промени в Закона за съдебната власт прокуратурата е единна, но не е централизирана. Прокурорите и следователите вече не са подчинени на главния прокурор. Подчинеността остава само за административните ръководители, и то само при ръководната им дейност. По темата за предотвратяване на корупцията по високите етажи от страна на заместник-министър Стоянов бе отчетена водещата роля на новосформираната, след приемането на ЗПКОНПИ в началото на т.г., Комисия за противодействие на корупцията и отнемане на незаконно придобито имущество. „Считаме, че към момента сме успели да постигнем функция по превенция и противодействие на корупцията, публичност на лицата, заемащи отговорни длъжности и възможността за отнемане на незаконно придобито имущество\", заяви зам.-министър Стоянов. На въпрос на представителите на ПАСЕ, какви действия се предприемат за продължаване на съдебната реформа, зам.-министър Стоянов подчерта приетата от правителството Актуализирана стратегия за продължаване на реформата в съдебната система и дейността на Съвета по Актуализираната стратегия за съдебна реформа към Министерството на правосъдието с участието на професионални и граждански организации. Отбеляза изработените и обсъдени в Съвета изменения на Наказателния кодекс, свързани с корупционни престъпления, които са приети от правителството и са на обсъждане в Народното събрание. Стоянов изтъкна още, че са предприети и действия за разработване на нова Концепция за наказателна политика. По отношение на темата за условията в българските затвори, ресорният заместник-министър проф. Николай Проданов акцентира върху активните действия на министерството и българската държава през последните години за реновиране на инфраструктурата в местата за лишаване от свобода, както и сериозните усилия за реформиране на българската пенитенциарна система, изразени в законодателни промени. Той набеляза предстоящите стъпки в тази насока, а именно изграждане на нов затвор и нов учебен център в района на София със средства от Норвежкия финансов механизъм 2014 - 2021.", "date": "2018.10.04", "title": "ПАСЕ вижда голямо развитие в съдебната ни и антикорупционна реформа"}
{"url": "http://standartnews.com/balgariya/tryabva_li_ryazaneto_s_fleks_i_svireneto_na_piano_da_badat_priravneni_kato_shum-376350.html", "text": "Трябва ли рязането с флекс и свиренето на пиано да бъдат приравнени като шум? По тази тема дискутираха в предаването „Тази сутрин\" по bTV общинският съветник Иван Илиев, който е председател на Комисията по обществен ред и сигурност, и общинският съветник Венцислав Мицов. Поводът беше наредбата за обществения ред, която Столична община прие, и по-конкретно частта, която трябва да защити гражданите от вредното влияние на шума. Шумът е разделен в три направления. Първото е домашни дейности и съседи, второто са публични пространства, а третото – шум от строително-монтажни дейности. Забранява се вдигането на шум в делнични дни от 14 до 16 ч. и от 22 до 8 ч., а в почивни дни – от 14 до 16 ч.и от 21 до 9 ч. Предвиждат се и глоби, които за физически лица са от 100 до 300 лева при първо нарушение и от 300 до 500 лева при повторно нарушение. „По закон шум е всяко външно вредно или нежелано озвучаване. Дотолкова, доколкото свиренето на пиано може да бъде нежелано въздействие по закон, да, то е шум\", каза Иван Илиев. Понятието „шум\" не е вярно нито според закона, нито според наредбата на Общинския съвет, коментира обаче Венцислав Мицов. „Ние направо забранихме на децата в София да свирят, освен ако нямат разрешение на етажната собственост. Казахме им, че музиката и шумът са едно и също и за Общинския съвет музиката е шум\", допълни той. Илиев припомни, че общественото обсъждане на наредбата е продължило повече от 40 дни, с две обществени обсъждания на живо. „Там гражданите поставиха много остро въпроса. Неслучайно имаме всяка година най-много жалби по отношение на шума. Гражданите искаха тотално да бъдат забранени репетициите в жилищни сгради за професионални цели, а тези за непрофесионални цели – да бъдат забранени тогава, когато пречат\", отбеляза Илиев. „Няма спор, че в събота и неделя може да се ограничат часовете, в които да се свири, но да им казваш, че те са като чичото с флекса – това е смешно\", каза Мицов. Според него така при сигнал може да „арестуват Гошко, който е златен медалист по кларнет за миналата година в Провадия например\". „Или пък Пешо, който свири на барабани и подлудява целия блок\", допълни обаче Иван Илиев.", "date": "2018.10.04", "title": "Трябва ли рязането с флекс и свиренето на пиано да бъдат приравнени като шум?"}
{"url": "http://standartnews.com/balgariya/naprezhenie_v_tarnak_blizki_na_blasnatoto_dete_blokiraha_patya_kam_seloto-376349.html", "text": "Напрежение избухна в с. Търнак, след като шофьор блъсна 11-годишно дете и беше освободен. Тази сутрин близки на детето блокираха пътя към селото. Те искат справедливост и са разгневени, защото шофьорът е пуснат на свобода. На мястото пристигна полиция, която настояваше хората да освободят платното, с което напрежението ескалира. 11-годишната Сара е в много тежко състояние. Лекарите ни казаха да очакваме най-лошото, казаха пред bTV близките на детето. Те са категорични, че детето не е пресичало улицата, а джипът няма никакъв спирачен път. Според чичото на Сара – Слави, шофьорът е бил във видимо нетрезво състояние. Близките на момичето са категорични, че не вярват на полицията и прокуратурата.", "date": "2018.10.04", "title": "Напрежение в Търнак: Близки на блъснатото дете блокираха пътя към селото"}
{"url": "http://standartnews.com/balgariya/kevr_shte_razsledva_za_manipulirane_tsenite_na_toka_na_svobodniya_pazar-376353.html", "text": "Комисията за енергийно и водно регулиране започва разследване за манипулиране на цените на тока на свободния пазар. Причината – сигнали от бизнеса за драстичен скок в цената на тока на енергийната борса. Работидателите са сезирали КЕВР с мотива, че подобно поскъпване на енергийните борси в останалите европейски държави не се наблюдава. Това е първото разследване, което енергийният регулатор започва след получаването на подобни функции. Комисията ще проверява всички участници, които продават ток на независимата борса, включително и държавните дружества – ТЕЦ „Марица Изток\" 2. Проверката трябва да приключи най-късно до 4 месеца. Поскъпването на тока на свободния пазар влияе на цените, на които фирмите купуват електроенергия. Председателят на Комисията за ененргийно и водно регулиране отново припомни, че ново поскъпване на тока за бита не се планира, въпреки повишаването на природния газ.", "date": "2018.10.04", "title": "КЕВР ще разследва за манипулиране цените на тока на свободния пазар"}
{"url": "http://standartnews.com/balgariya/borisov_prie_dokladchitsite_na_parlamentarnata_asambleya_na_saveta_na_evropa-376362.html", "text": "Министър-председателят Бойко Борисов се срещна с докладчиците на Парламентарната асамблея на Съвета на Европа по постмониторинговия диалог с България Франк Швабе и Жолт Немет, които са на работно посещение в София. Това информира пресслужбата на кабинета. България ще продължи ползотворното сътрудничество с ПАСЕ за приключване на постмониторинговия диалог, е  казал Борисов и е посочил, че страната ни очаква конструктивна и обективна оценка за усилията на институциите и предприетите реформи. Министър-председателят е акцентирал върху борбата с контрабандата и резултатите, които е постигнала страната ни в последните години. Контрабандата е ключов двигател за явлението корупция на всички нива - от митничаря до най-висшите етажи, е казал Борисов. Той е дал пример с последното проучване на \"Инициативата срещу незаконната търговия\", което показва, че през второто тримесечие на 2018 година контрабандата на цигари в България пада до 4,7 процента. Този резултат позиционира страната ни като една от най-активните в борбата с контрабандата в Европейския съюз, е подчертал Борисов. Той е посочил новия Закон за противодействие на корупцията и за отнемане на незаконно придобито имущество, приет през януари тази година, като още едно от достиженията на страната ни в борбата с корупцията. Със закона бе създаден нов независим специализиран антикорупционен орган, който обедини в себе си функциите по превенция и противодействие на корупцията, отнемане на незаконно придобито имущество и публичност на имуществото на лица, заемащи висши държавни длъжности, е казал премиерът Борисов и допълнил, че това позволи и да се разшири  кръгът на лицата, задължени да подават декларации за имущество и конфликт на интереси. Докладчиците на ПАСЕ са подчертали, че България е отбелязала осезаемо развитие по отношение на съдебната реформа и борбата с корупцията, а премиерът Борисов е изразил увереност, че с извършените реформи в последните години и положителните резултати може да се върви към успешно прекратяване на постмониторинговия диалог.", "date": "2018.10.04", "title": "Борисов прие докладчиците на Парламентарната асамблея на Съвета на Европа"}
{"url": "http://standartnews.com/balgariya/tavanat_na_vsichki_pensii_stava_1200_leva_ot_1_yuli_dogodina-376359.html", "text": "Таванът на всички пенсии, нови и стари, ще стане 1200 лева от 1 юли догодина, съобщи пред журналисти в министерския съвет министърът на финансите Владислав Горанов след среща с ръководствата на КНСБ и на КТ \"Подкрепа\". На срещата, с участието на премиера Бойко Борисов и на вицепремиера Валери Симеонов, е договорено с 50 процента да се вдигнат помощите и за 220 хиляди души определени като енергийно бедни. За целта ще се изхарчат допълнително около 40 млн. лева, каза президентът на КНСБ Пламен Димитров. Досега се планираше максималната пенсия, която сега е 910 лева да се повиши от 1 януари 2019 година на 1040 лева. Отпадането на тавана на пенсиите ще засегне 41 000 от 65 000, които сега са с \"орязани\" пенсии, каза Пламен Димитров. По думите на Горанов, методиката за отпускане на пенсиите е несъвършена и се нуждае от промени. Няма да допуснем получаването на високи, но незаработени пенсии, каза финансовият министър. С отпадането на тавана на пенсиите ще бъде решен проблема за близо 90 процента от хората с \"орязани пенсии\", допълни той. Заплатата на хората в бюджетната сфера ще се вдигнат от Нова година с десет процента, но искаме доходите на хората в оперативните звена, които работят \" на терен\" и на тези в приходните агенции, да се увеличат повече, каза Пламен Димитров. Разчетите на МФ показват, че трябва да се вдигнат заплатите на 433 хиляди души, заети в бюджетната сфера и за целта ще са нужни над един милиард лева.", "date": "2018.10.04", "title": "Таванът на всички пенсии става 1200 лева от 1 юли догодина"}
{"url": "http://standartnews.com/balgariya/7_miliona_leva_shte_osiguryat_wifi_v_oshte_okolo_700_uchilishta-376363.html", "text": "В следващата или през по-следващата седмица ще бъде гласувано решение на Министерския съвет, с което ще бъдат отпуснати 7 милиона лева за осигуряването на Wi-Fi в около 700 училища, съобщи БТА. С тези 700 училища общо 1800 ще станат училищата в страната, в които ще има Wi-Fi и ще останат още 600 училища, които до година също трябва да имат Wi-Fi. Това е една цялостна архитектура за дигиталното образование - с Wi-Fi, с електронния облак, с платформата и с електронното съдържание, което трябва да бъде безплатно за училищата, заяви пред журналисти министърът на образованието и науката Красимир Вълчев на форума \"Учители за дигитално образование\". Всички училища в страната са около 2400. В момента има около 1100 училища, в които Wi-Fi покрива почти цялата им територия - над 80 процента от учебните площи, каза министър Вълчев. Той добави, че трябва да се разширяват и възможностите за фронтално обучение - чрез интерактивни дъски и проектори в училищата, като по този начин се осъществява обучение чрез информационните технологии.", "date": "2018.10.04", "title": "7 милиона лева ще осигурят Wi-Fi в още около 700 училища"}
{"url": "http://standartnews.com/balgariya/mareshki_vmesto_da_vzimame_ot_horata_po_12_leva_za_zdrave_da_sprem_skandalnata_sdelka_sas_samoletite_-376367.html", "text": "„Милиардите за закупуването на нови изтребители могат да бъдат дадени за здравеопазване. Ако на българските граждани бъдат удържани по 12 лв. допълнително за здраве, ще се съберат около 400-500 млн. лв. годишно. Това, според здравното министерство, би решило голяма част от проблемите в здравния сектор. Щом е така обаче, по-добре е да не бъркаме в джоба на хората за пореден път, а да разпределим милиардите за излишните самолети по друг начин – за здравеопазване и образование. Затова, да спрем, грабителската сделка за закупуването военни самолети\", това призова днес в изявление специално за „Стандарт\" лидерът на ВОЛЯ и зам.-председател на НС Веселин Марешки. Той предложи да се инициира нов референдум, в който хората да кажат какво предпочитат – да се купят нови бойни самолети или да имат достойно здравеопазване. По повод Македония Веселин Марешки отхвърли позицията на външния министър Захариева и я упрекна, че я представя като българска, което не изразява мнението на голямата част от населението. „Всички сега си мълчим – управляващи, опозиция, патриоти, затова излиза, че „този пасквил \" е позиция на цялата държава, още повече че две трети от македонците казаха „не\". Когато България беше приемана в ЕС, как бихме се почувствали ако ни бяха поискали да си променим името?\", попита Марешки. Той припомни за двата референдума в България - за строителството на атомна централа в Белене през 2013 г. и за промяна на изборната система през 2016 г., чийто резултати не бяха признати за валидни заради недостиг на минимален брой гласове. Лидерът на ВОЛЯ се обърна с открит призив към Народното събрание да приеме декларация във връзка с резултатите от допитването в Македония, с която парламентът ни да докаже, че е последователен в решенията си, да каже, че резултатът наказва самозабравилите се политици в Македония, както и че България подкрепя пътя на Скопие за отстояване на националните интереси на държавата. ВОЛЯ се срещна и с единствения кандидат от квотата на НС за конституционен съдия Красимир Влахов. „Ще подкрепим кандидатурата му, защото сме респектирани от професионалната му биография\", коментира Веселин Марешки.", "date": "2018.10.04", "title": "Марешки: Вместо да взимаме от хората по 12 лева за здраве, да спрем скандалната сделка със самолетите"}
{"url": "http://standartnews.com/balgariya/agromah_stava_groma_hold-376366.html", "text": "След повече от 23 години история зад гърба си и над 300 изпълнени проекта, Агромах взе решение да се ребрандира и да смени името си. Считано от 04.10.2018 г. новото юридическо име на компанията е „Грома Холд\" ЕООД. Променя се и логото, чиято нова визия символизира абстрактно изображение на „грома\" – древен римски геодезически инструмент, използван за полагане и трасиране на прави линии  и ъгли при строителството на пътища. Всички останали обстоятелства остават непроменени. Причината за промяната на името се корени в историята на компанията и нейният първообраз.  През далечната 1995 г. Агромах е създадена с основен и единствен предмет на дейност - обработка на земеделски земи и агрокултури. С течение на времето дейността на компанията значително се измества докато окончателно не спира да се занимава с проекти в агросектора. Инфраструктурното строителство става приоритет за компанията и тя започва да се развива основно в тази сфера. „Видно от името, Агромах е създадена с фокус върху земеделския сектор. Много отдавна нещата не стоят по този начин. Към днешна дата нашият бизнес е свързан основно с инфраструктурно строителство и благодарение на многото усилия, които сме направили в компанията, успяваме да бъдем в строителния сектор. Грома Холд ще продължи да се развива и ще се стреми към качествено изпълнениe на възложените и проекти. За потенциалните ни чуждестранни партньори старото име е също подвеждащо, насочвайки ги към агросектора, което също е една от причините да предприемем цялостно ребрандиране\", коментират от ръководството на дружеството. Към момента Грома Холд изпълнява самостоятелно и в обединение проекти в страната и чужбина.", "date": "2018.10.04", "title": "Агромах става Грома Холд"}
{"url": "http://standartnews.com/balgariya/konfiskatsiyata_na_imushtestvo_v_drugi_darzhavichlenki_na_es_stava_pobarza_i_efikasna_-376364.html", "text": "„Конфискацията на имущество в други държави-членки вече ще бъде по-бърза и ефикасна\", заяви българският евродепутат от ГЕРБ/ЕНП Емил Радев по време на пленарната сесия на Европейския парламент, която се провежда в Страсбург. Той приветства постигнатото между Европейските институции споразумение по регламента относно взаимното признаване на решения за обезпечаване и конфискация. Чрез новите разпоредби ще се улесни взаимното признаване, което означава, че всички съдебни решения с наказателноправен характер, постановени в една държава от Европейския съюз, ще бъдат признавани и изпълнявани в друга държава членка. Страните от ЕС по искане на друга държава членка вече ще могат да конфискуват активи, които не са преки приходи от престъпление, както и активи, които принадлежат на трето лице. Освен това ще може да се конфискува имущество дори, ако все още няма осъдителна присъда, например ако заподозреният е избягал. Правната уредба на Съюза в тази област беше доста изостанала. До сега 99 % от възможните печалби от престъпна дейност не се конфискуваха и оставаха на разположение на престъпниците. Ето защо осъвременяването на законовата уредба за конфискуването на активи, придобити от престъпна дейност, е много нужен и ефективен инструмент за борба с престъпността и тероризма на ниво на целия Европейски съюз. „Вярвам, че този европейски инструмент за сътрудничество ще гарантира именно ефективното обезпечаване и конфискация на престъпни активи в целия ЕС. Това ще допринесе за повишаване на сигурността на ЕС чрез борба с финансирането на престъпността, включително на терористични дейности\", заяви пред евродепутатите Емил Радев. Един от основните мотиви за престъпната дейност е получаването на финансови облаги. Поради това отнемането на печалбата от престъпна дейност и вземането на необходимите мерки престъпленията да не носят очакваните доходи представлява много ефективен механизъм за борба с престъпността. Конфискацията на активи, придобити от престъпна дейност, е насочена към предотвратяване и борба с престъпността, включително организираната престъпност, както и обезщетяване на пострадалите и осигурява допълнителни средства, които да се инвестират обратно в дейности по правоприлагане или други инициативи за предотвратяване на престъпленията и обезщетяване на пострадалите лица. С новите разпоредби се въвеждат стандартни сертификати и процедури, както и общи за целия Европейски съюз крайни срокове, като краен срок от 45 дни за признаването на решение за конфискация, а в спешни случаи краен срок от 48 часа за признаването и 48 часа за изпълнението на решения за обезпечаване, ще позволят бърза реакция от страна на компетентните органи.", "date": "2018.10.04", "title": "Конфискацията на имущество в други държави-членки на ЕС става по-бърза и ефикасна"}
{"url": "http://standartnews.com/balgariya/premierat_se_sreshtna_speshno_s_patriarha_i_vladitsi_zaradi_zakonovi_promeni-376365.html", "text": "Среща между Св. Синод на Българската православна църква и премиера Бойко Борисов се състоя днес в Синодната палата. На нея синодалните митрополити споделиха своите съображения и опасения относно двата законопроекта, които бяха внесени в Народното събрание от депутати на политическите партии ГЕРБ, ДПС и Патриотичния фронт. Варненският и Великопреславски митрополит Йоан подробно изясни позицията, която Св. Синод изрази вчера със становище и изявление. Той даде и основните точки, по които Св. Синод има съображения относно законопроектите за Вероизповеданията. На срещата присъстваха Негово Светейшество Българският патриарх Неофит и синодните митрополити Сливенски Йоаникий, Великотърновски Григорий, Западно- и Средноевропейски Антоний, Неврокопски Серафим, Русенски Наум, Старозагорски Киприан, Врачански Григорий, Видински Даниил, Мелнишки епископ Герасим, както и правните експерти на Св. Синод адв. Радомир Чолаков и адв. Мария Кьосева. Премиерът Борисов изрази желанието си законопроектът да бъде изработен и изготвен максимално добре и да не създава конфликт между Църквата и държавата. По думите му всички разисквания по двата проектозакона трябва да минат в диалог със Св. Синод и правните експерти на БПЦ-БП. От страна на партиите предложили проектозаконите присъстваха Цветан Цветанов (ГЕРБ), Искрен Веселинов (Патриотичен фронт) и Йордан Цонев (ДПС), както и директор на дирекция „Вероизповедания\" Емил Велинов. В края на срещата Негово Светейшество подари на премиера Бойко Борисов икона на св. Климент Охридски с пожеланието богодарувания и благодатен български светец да се моли, закриля и дава мъдрост и сили, както на премиера, така и на неговия дом.", "date": "2018.10.04", "title": "Премиерът се срещна спешно с патриарха и владици заради законови промени"}
{"url": "http://standartnews.com/balgariya/prodalzhava_premahvaneto_na_nezakonni_targovski_obekti_v_stolipinovo-376347.html", "text": "Продължава премахването на незаконни търговски обекти в „Столипиново\". Днес се очаква да бъдат премахнати 12 постройки на улиците „Вратцата\" и „Батак\". Това са предимно временни преместваеми обекти, без документи и разрешителни. Акцията ще продължи до края на месеца, когато се очаква да бъдат бутнати и няколко масивни незаконни къщи на улиците „Крайречна\" и „Батак\".", "date": "2018.10.04", "title": "Продължава премахването на незаконни търговски обекти в „Столипиново”"}
{"url": "http://standartnews.com/balgariya/slanchevo_no_pohladno-376335.html", "text": "Днес над северните райони ще остане предимно слънчево. Над Южна България ще има променлива облачност. Повече ще бъдат облаците днес над Рило-Родопската област. Там са възможни и краткотрайни валежи.  В Дунавската равнина и източните райони северозападният вятър днес ще се усилва и повече. Днес през деня ще бъде по-хладно от вчера. Максималните стойности ще бъдат между 18° и 23° . В крайните западни райони днес ще има места с екстремна пожароопасност. Над планините ще бъде предимно слънчево. По-значителни увеличения на облачността ще има над масивите на Южна България. Само на отделни места в Рило-Родопската област ще има краткотрайни валежи. Ще духа умерен, по билата и временно силен вятър от запад-северозапад. И през следващите дни слънцето ще бъде щедро. Температурите следобед ще бъдат около 20 градуса.  От утре сутрин вече ще бъде по-студено. Постепенно и минималните температури ще тръгнат нагоре.", "date": "2018.10.04", "title": "Слънчево, но по-хладно"}
{"url": "http://standartnews.com/balgariya/i_obiknoveni_sadilishta_da_sezirat_ks-376339.html", "text": "И на обикновените съдилища да се даде възможност да сезират Конституционния съд (КС), за това призова единственият кандидат на парламента за конституционен съдия Красимир Влахов, номиниран от управляващата коалиция, по време на изслушването му в правната комисия. В момента правомощия за това имат единствено Върховният касационен съд и Върховният административен съд, припомня сайтът \"Правен свят\". Влахов акцентира на важността на разширяването на достъпа до конституционно правосъдие, във връзка  с евентуалното въвеждане на индивидуалната конституционна жалба. Според него това би разширило основните права и свободи на гражданите. \"Добра идея е дебатът за индивидуалния достъп до конституционно правосъдие да бъде възобновен\", смята настоящият върховен съдия. Като пример той даде практиката в Европейския съюз, където редица държави дават възможност на страна по делото или орган на съдебната си власт да сезират Конституционните си съдилища. Според Влахов най-разумен и балансиран подход, е чрез даването на възможност на долноинстанционните съдилища, така че те да служат като своеобразен филтър. \"Този въпрос е от изключителна компетентност на Народното събрание, но ако дебатът бъде възобновен, ще се включат в него представители на съдебната власт, както и на самия КС\", подчерта Влахов. Влахов постави акцент и на реалната автономност на Конституционния съд, който не принадлежи към нито една от трите власти и осигурява една \"непротиворечива съдебна система\". Той подчерта, че въпреки, че КС не е политическа институция, решенията му неизбежно имат политически последици. \"Политическите последици не се предпоставят по необходимост от политическа мотивираност\", каза Влахов. \"КС се превърна не само в гарант на Конституцията, а и в гарант на демократичния преход\", заяви още той и подчерта, че за него изразяването на особено мнение при конституционно тълкуване на закона е особена форма на изявяване на съдийската независимост. \"Тълкувателна компетентност е особено достижение на нашата Конституция, тъй като не всички юрисдикции в Европа имат такава. Известно е, че тълкуването е абстрактно. Най-общо то се отнася до изясняването на юридическите проблеми, които има или биха възникнали при прилагането на конституционната норма\", заяви пред депутатите от правната комисия Влахов и подчерта, че това може да спести последващо прилагане на правомощията по санкционен контрол и обявяване на противоконституционност на даден закон. Върховният съдия подчерта и факта, че е абсолютно недопустимо КС да запълва правни липси с тълкувателната си дейност. \"КС не е законодател. Тълкувателната компетентност на КС е пазител на правовия ред\", категоричен е той.", "date": "2018.10.04", "title": "И обикновени съдилища да сезират КС"}
{"url": "http://standartnews.com/balgariya/nezakonni_chuchuri__v_oshte_dva_vinproma_-376344.html", "text": "Агенция \"Митници\" засече в още два винпрома незаконни кранове, от които изтича нерегистриран алкохол. Става въпрос за \"Черноморско злато\" в Поморие и \"Винекс Славянци\" в едноименното село край Сунгурларе, където са запечатани инсталациите. Новината огласи зам.-шефът на митниците Юлиан Мирков на специален брифинг. Той разясни първо разкритията от предприятието в Поморие, което е част от \"Феста холдинг\" на банкерката Петя Славова. \"В този обект колегите намират 9 малки крана, от които е възможно да бъде изведен готов алкохолен продукт, без на тези точки да има монтирани измервателни устройства и без тези количества да бъдат отчетени от измервателни устройства, които да предават към Агенция \"Митници\" данни за количеството алкохолен продукт, което се извежда оттам\", разясни Мирков. По думите му спиртни напитки биха могли да бъдат извеждани от данъчния склад нерегламентирано. Зам.-шефът на митниците каза още, че крановете са поставени без одобрението на агенцията и не съществуват в технологичните схеми. В едно от помещенията в данъчния склад, което е било заключено, са намерени и пластмасови разфасовки от 5 литра с ракия и мастика. \"Нетипично е алкохолът да се намира в такива опаковки и то в заключено помещение\", отбеляза Мирков. Той обясни, че е направен експеримент, от който е видно, че 5-литров пластмасов съд от един от крановете се запълва за 45 секунди. Във винпрома в Поморие се правят ракиените марки \"Бургас 63\" и \"Бургаска мускатова\", както и един от най-популярните родни коняци. Разкритията на Мирков бяха отхвърлени от изпълнителният директор на завода Йордан Панайотов, който се оплака, че митничарите са запечатали инсталациите за 48 часа в разгара на гроздобера. Според него въпросните кранчета, които са усъмнили митничарите, са разположени на 16-те колони за дестилация и са там вече 15 години, като при нито една проверка това не е било проблем. Чучурите се използвали за проверка на дестилата, докато още не се е превърнал в краен продукт, ако трябва нещо да се промени,. От винпрома предложили на митническия екип да сложи тапи на кранчетата и да ги пломбира така, че от тях да падат само капки с намерената в туби мастика пък били промивани резервоарите. Според Панайотов е смешно някой да мисли, че след случая в Карнобат някой производител ще си позволи да остави кранове, от които тече нерегламентирано алкохол, за да ги види митническа проверка. \"Попитахме митниците какво решава запечатването ни, защото така се компрометира гроздоберната кампания в района. Бяхме планирали да купим 6000 тона, купихме 9000, защото \"Винпром Карнобат\" не изкупува. Ако ни запечатат за по-дълъг период от време, продукцията ще се компрометира и ще търсим обезщетение от съда\", каза още Панайотов. Зам.- шефът на митниците Юлиан Мирков разказа подробно и на какви нередности се натъкнали хората му при проверката в цеха в Славянци, който е собственост на търговищкия ЛВК \"Винпром\". \"Там е направен полеви експеримент, като през измервателния уред е направено проточване, уредът визуализира на дисплея движение на акцизен продукт, но не натрупва информацията, която да предава към Агенция \"Митници\". Тоест, уредът визуализира, че нещо протича оттам, но тази информация не достига до митниците\", разясни Мирков. И в този обект агенцията е взела мерки за обезпечаване на доказателствата. В момента митниците проверяват общо 6 обекта за производство на алкохол, като в останалите 4 (в районите на Търговище, Долна Баня, Свиленград и Ловеч) няма сериозни нарушения, обяви още Юлиан Мирков. Той обясни, че това са рутинни проверки, които ще засегнат всички данъчно задължени лица, които се занимават с производство на алкохол и алкохолни продукти в следващите два месеца. Общо те са 165 на брой, но ще бъдат инспектирани тези от тях, в които има дестилиране на алкохол, защото там рискът е най-голям, разясни заместникът на Георги Костов. Преди десетина дни митниците запечатаха за 48 часа три завода за алкохол на бизнесмена Миню Стайков, който държи \"Винпром Карнобат\". В началото на септември той бе арестуван с обвинение за участие в организирана престъпна група за данъчни престъпления и държане на цигари без бандерол. В карнобатския винпром също бе засечен незаконен кран, който не е отразен в схемата на обекта при лицензирането, но той бе значително по-голям от засечените в Поморие.", "date": "2018.10.04", "title": "Незаконни чучури  в още два винпрома"}
{"url": "http://standartnews.com/balgariya/darzhavata_mozhe_da_si_varne_parvite_125_mln_evro_ot_ktb-376343.html", "text": "  - Г-н Георгиев,  има ли „недосегаеми\" бизнесмени за ръководената от Вас комисия? - Недосегаеми бизнесмени има дотолкова доколкото можем да проверяваме единствено лица, на които са повдигнати обвинения от прокуратурата. Недосегаеми няма, ако съответните лица са привлечени към наказателна отговорност. По линия на борбата срещу корупцията нашата комисия не проверява бизнесмени, а само лица, които заемат висши държавни длъжности. - Запорирала ли е КПКОНПИ имущество във връзка с разследванията срещу Миню Стайков и Арабаджиеви? - Има запорирано имущество спрямо семейство Арабаджиеви от страна на прокуратурата, а не от КПКОНПИ. Ние ще запорираме допълнително имущество, защото прокуратурата може да запорира имущество само на физически лица, докато нашата комисия има право да запорира имущество и на юридически лица, но едва когато се установи дали има несъответвие в имуществото на проверяваните лица и свързаните с тях фирми. Но ако се установи, че не е налице несъответствие, тогава няма да запорираме.   При нас този процес на запориране е по-бавен от прокуратурата, която заедно с НАП имат право да правят т.нар. предварителни запори. Идеята е по този начин да се обезпечи наказанието, като се наложат глоба и конфискация. В конкретния случай с Арабаджиеви прокуратурата е направила запор и е наложила обезпечителни мерки. Ние ще направим анализ на имуществото на Арабаджиеви за последните 10 години и ако установим несъответвие, ще наложим запори. - Как ще отговорите на твърденията, че вашата комисия и прокуратурата са разчиствали сметки по случаите с Арабаджиеви и Стайков ? - Още по времето, когато бях прокурор съм имал много случаи, в които обвиняеми лица са ме атакували. Разбираемо е, че срещу някой, който стане обвиняем и след това бъде предаден на съд няма да каже, че е невинен. Ситуацията много наподобява и на случаите, които проверява нашата комисия. Някои от проверяваните имат защитна теза, която се опитват да прокарат. Няма как някой да дойде и да каже: „аз имам незаконно имущество\" или „аз извърших престъпление\". Зад всеки един случай, по който сме направили запориране и сме внесли в съда стоят многобройни документи, придружени от солидно доказателства. - Как гледате на атаката срещу Вас и Комисията от страна на „Капитал\" и техния издател Иво Прокопиев? - Честно казано аз не съм знаел за всички медии, които притежава Прокопиев. И това за мен няма абсолютно никакво значение. Ние проверяваме документи и доказателства. По този конкретен случай мога да Ви кажа, че наложените от нас мерки бяха обжалвани, но бяха потвърдени и от първата, и от втората съдебни инстанции. И докато първата съдебна инстанция налага незабавно обезпечителните мерки, то втората анализира доказателствата, за да се произнесе дали те са основателни или не. В този случай имаме произнасяне от съда, в което той признава, че събраните от нас доказателства са достатъчни, за да обосноват единственият възможен на този етап извод, че имуществото на Прокопиев е незаконно придобито. Сега предстои един голям и дълъг съдебен процес, в който той ще може да предостави доказателства за законността на неговите доходи и ако успее да ги докаже, то имуществото му няма да бъде отнето. Но ако не успее да докаже произхода на имуществото си, то ще му бъде отнето. - КПКОНПИ наложи запор за над 2.2 млрд. лева на банкера беглец Цветан Василев и свързани с него фирми и предприятия. Смятате ли, че в обозримо бъдеще държавата ще може да си върне поне част от заграбените активи? - Знаете ли, тук е моментът да кажа една новина – има съдебен процес, в който КПКОНПИ е подпомагаща страна на синдиците на КТБ.   В този съдебен процес, който е пред приключване, се касае за сумата от 125 млн. евро, която представлява имущество с произход фалиралата КТБ. Там ние имаме наложени обезпечителни мерки. Те касаят също така и няколко дружества. Съдът е обявил, че ще се произнесе по това дело. И ако това се случи, е възможно съвсем скоро 125 млн. евро да се върнат в държавната хазна. Това ще е първият ефект от нашата работа и работата на синдиците във връзка със събиране на парите, които са изчезнали от КТБ. За останалата част от сумата до 2.2 млрд. лева борбата в съда продължава. Факт е обаче, че в момента това дело е спряно, защото съдията реши да отправи преюдициално питане до Европейския съд. Докато Европейският съд не отговори на запитването делото ще остане „на трупчета\".   Разбира се съдът има възможност да поиска и становището на КПКОНПИ по този случай, но до момента не го е направил. - Смятате ли, че действията на съдията по делото са принципни или имат за цел да разпънат чадър над Цветан Василев? - Не искам да коментирам решението на съдията независимо, че КПКОНПИ е страна в този процес. Единствено ще си позволя да кажа, че тези действия са странни. Казвам го, защото повече от година след внесеното от нас искане, съдът изведнъж решава да отправи преюдициално запитване до Европейския съд. Запитването касае дали това дело противоречи на една директива, която изобщо не касае гражданската конфискация, а разширената конфискация. Основание за моето твърдение ми дават приетата от Министерския съвет позиция на държавата, както и позицията на синдиците на КТБ. Двете позиции съвпадат с позицията на КПКОНПИ, че въпросната директива изобщо не е съотносима към гражданската конфискация. Друго основание да твърдя, че за мен преюдициалното запитване е неправилно, е позицията и на много други държави, в които има гражданска конфискация. Това са Великобритания, Ирландия, Словения, Словакия, Германия и Испания. Много от тези държави изразиха огромно учудване, защото ако съдът се произнесе, че има нещо общо между повдигнато обвинение и отнемане на имущество, то тогава трябва да се преобърне практиката в повечето европейски държави и те да нямат гражданска конфискация. От миналата година Германия въведе гражданска конфискация, което означава, че много от държавите вървят в тази посока. Ако съдът се произнесе в различна посока, а именно, че трябва да се търси връзка между престъпната дейност и отнетото имущество, тогава ще се обърне тенденцията към, която върви цяла Европа. Не виждам, обаче как може да се случи подобно нещо. Още веднъж искам да кажа, че отправеното преюдициално запитване е неправилно! - Кога ръководената от Вас комисия ще запорира имущество на наркобосове начело с Митьо Очите? -- Комисията вече е отнела имоти на Митьо Очите. В това число е и имот в Несебър, който вече е предоставен за ползване от Агенцията по вписвания. С оглед на новите повдигнати обвинения срещу Митьо Очите той ще бъде проверен отново. Проверката ще касае нов период и ако по време на нея се докаже, че той неправомерно е придобивал имоти, те също ще бъдат отнети в полза на държавата. - Ще предприеме ли ръководената от Вас комисия действия срещу други известни лица освен Арабджеви, Стайков и Бирмите, които попаднат под ударите на закона? - Да, категорично. Когато се повдигнат обвинения срещу лица със значително имущество, ние работим с приоритет, защото държавата има възможност да сложи ръка върху него, ако по време на проверката се установи, че е незаконно. Но същевременно искам да кажа, че работим и по случаи, в които става ясно, че хората имат съвсем законни доходи.   Проверявахме лице, което шофира „Ферари\". В хода на проверката се оказа, че доходите му са законни и с тях той може да си купи не едно, а няколко такива автомобила.  КПКОНПИ отнема имущество само от тези лица, които имат незаконно придобито имущество. Не е престъпление да имаш пари и да си богат. Но ако дадено имущество е придобито по нечестен начин, то ще бъде отнето в полза на държавата.", "date": "2018.10.04", "title": "Държавата може да си върне първите 125 млн. евро от КТБ"}
{"url": "http://standartnews.com/balgariya/poroshenko_vodi_borisov__v_gimnaziyata_v_bolgrad-376336.html", "text": "Премиерът Бойко Борисов заминава днес на официална двудневна визита в Украйна по покана на държавния глава на страната Петро Порошенко. Повод за посещението е 160-тата годишнина на българската гимназия „Георги Сава Раковски\" в Болград. Възпитаник на първото учебно заведение, открито през Възраждането, е и самият президент на Украйна. Порошенко лично ще заведе Борисов в гимназията. Борисов и Порошенко имаха среща на четири очи миналата седмица в Ню Йорк. Там двамата  участваха в 73-ата сесия на Общото събрание на ООН. Тогава българският премиер съобщи във Фейсбук, че с Порошенко са обсъдили предстоящата визата в Украйна и допълни, че тя се подготвя заедно с вицепремиера Валери Симеонов. Българската гимназия „Георги Сава Раковски\" е създадена на 28 юни 1858 година в гр. Болград, Румъния (днешна Украйна). Учебното заведение е първата гимназия, открита от будни възрожденци от българската общност. Преди това проект за българско средно училище в Бесарабия е разглеждан многократно, но така и не получава развитие заради руската политика за създаване на централизирана образователна система. Развитието му става възможно чак след Кримската война, когато Болград с около 40 български колонии е присъединен към Молдова. Така, на 28 юни 1858 година княз Никола Богориди издава официална грамота, която подробно урежда статута на Болградско централно училище, неговото финансиране и управление. Почти веднага членове на настоятелството се опитват да наложат обучението на български език и в 25-те начални училища в Румънска Бесарабия. Това не се нрави на администрацията, която се опитва да интегрира гимназията в румънската образователна система. Спорът създава напрежение между двата органа. Местните и централните власти предприемат многократни опити да разширят преподаването на румънски език и да въведат румънските програми по предмети като история. През 1861 година Болградската гимназия създава своя собствена печатница, която функционира до 1878 година. В нея са отпечатани повече от 70 книги, главно учебници и учебни помагала, използвани в много български училища. Там се печатат и различни брошури и периодични издания, като „Общ труд\" и открито политическият „Български глас\". От печатницата на Болградската гимназия излизат и първите издания на няколко художествени книги, като „Ловчанският владика\" на Теодосий Икономов и „Изгубена Станка\" на Илия Блъсков. След възстановяването на руската власт в Южна Бесарабия през 1878 година в гимназията се засилват процесите на русификация. Години по-късно, през 2001 се подписва дълго чаканият протокол между България и Украйна, съгласно който преподаването в гимназията преминава на български език. Сред видните възпитаници на гимназията са Александър Малинов, Ангел Кънчев, ген. Данаил Николаев, акад. Александър Теодоров-Балан и много други бележити българи.", "date": "2018.10.04", "title": "Порошенко води Борисов  в гимназията в Болград"}
{"url": "http://standartnews.com/balgariya/otpushvat_plashtaniyata__po_zemedelski_proekti-376337.html", "text": "Общините ще получават безлихвени заеми по одобрени проекти от Програмата за развитие на селските райони. Това реши Министерският съвет вчера като прие Постановление за условията и реда за отпускане на временни безлихвени заеми от централния бюджет по бюджетите на общините. Парите са за финансиране на разходи за междинни и окончателни плащания по одобрени проекти по Програмата за развитие на селските райони (ПРСР) за периода 2014 - 2020 г. и тяхното възстановяване. Общините бенефициенти по програмата са общини с малък бюджет и приходи. Те са силно затруднени да осигуряват собствени средства за плащания към изпълнителите по съответния проект, преди да са одобрени заявките за плащане от фонд „Земеделие\". Временните заеми от бюджета ще могат да се отпускат на общини с одобрени проекти по ПРСР, които са сключили договор с Държавен фонд „Земеделие\" (ДФЗ) за предоставяне на безвъзмездна финансова помощ. Необходимо е общините да нямат и задължения към фонда, или ако имат, да е допуснато разсрочване, отсрочване или обезпечение на задълженията. Размерът на заема, който ще се предоставя на общината за извършване на междинни плащания ще е до разликата между общия размер на одобрените за финансово подпомагане разходи, включени в заявките за плащане, и платеното по проекта авансово плащане от Държавен фонд „Земеделие\". С друго Постановление правителството одобри допълнителни разходи по бюджета на Държавен фонд „Земеделие\" за 2018 г. в общ размер до 20 750 000 лв. Средствата са необходими за извършване на плащания за финансиране на разходи за ДДС на общини по одобрени за подпомагане проекти по ПРСР и Програмата за морско дело и рибарство.", "date": "2018.10.04", "title": "Отпушват плащанията  по земеделски проекти"}
{"url": "http://standartnews.com/balgariya/bsp_vnasya_vota_sama-376338.html", "text": "Червените ще внесат вота на недоверие срещу кабинета сами. Те няма да търсят подкрепа от други групи, нито ще провеждат консултации. Вотът заради здравната реформа на министър Кирил Ананиев ще бъде внесен в първите дни на следващата седмица, съобщи зам.-шефът на ПГ на БСП Крум Зарков. Все още не сме търсени за консултации за вота на недоверие, коментира председателят на ДПС Мустафа Карадайъ. И заяви: \"Ние сме опозиция в 44-тото Народно събрание и това предпоставя определено поведение на ДПС. Все пак има две неща, които мисля, че е нужно да се кажат в една такава ситуация. Първото е, че не сме видели мотивите все още на вота на недоверие. Би трябвало да ги видим и тогава да ги коментираме\". „Може би ще зададете въпроса дали имаме консултации с БСП. Все още не сме търсени за консултации за вот на недоверие\", допълни още Карадайъ. Той уточни, че за вота на недоверие през януари ДПС са предлагали темата „Здравеопазване\". Това е първият в историята вот на недоверие заради намерения, изуми се шефката на здравната комисия в НС д-р Даниела Дариткова. С вота на недоверие Нинова решава вътрешнопартийни проблеми, коментира и шефът на ПГ на Обединените патриоти Волен Сидеров. Той припомни, че вотът е предложен от Михаил Миков. \"Знаем, че Миков, Мерджанов се явяват опозиция на Нинова в партията и тя с един удар - два заека. Хем прави жест към вътрешната си опозиция и приема предложението на Миков, хем демонстрира активност в парламента\", анализира лидерът на \"Атака\". \"Ако това й помага да си решава вътрешнопартийните проблеми, аз й предлагам да измисли още един вот - за да се сдобри и с Гергов, примерно\", иронизира соцлидерката Сидеров. От Воля заявиха, че не искат да се създава хаос в държавата и вероятно ще гласуват в подкрепа на кабинета \"Борисов\" 3.", "date": "2018.10.04", "title": "БСП внася вота сама"}
{"url": "http://standartnews.com/balgariya/otvoriha_hotel_marinela-376341.html", "text": "Всички обекти в хотел \"Маринела\" в София работят без ограничения. Хотелът може да бъде резервиран чрез глобалните и локални канали за резервиране на хотелско настаняване, както и чрез уебстраницата на \"Маринела\" или с директните телефони за резервации. В сила остават групови и корпоративни договорки за настаняване, както и договори за организиране на мероприятия, съобщиха вчера от хотела. Това стана възможно след като в понеделник Административен съд – София отмени наложената от НАП мярка „запечатване\" на \"Маринела\". След постановяване на определението на съда, органите на НАП трябва да премахнат и всички съобщения за запечатване на обекта. Благодарим на нашите партньори за разбирането и лоялността, продължаваме да следваме високите стандарти на марката, а фокусът на всичко, което правим, са нашите гости, пише в прессъобщението на хотела.", "date": "2018.10.04", "title": "Отвориха хотел \"Маринела\""}
{"url": "http://standartnews.com/balgariya/deloto__traykov__dyankov_i_prokopiev_vliza_pak_v_sada-376340.html", "text": "След като на 20 март Апелативният специализиран наказателен съд върна обвинителния акт по делото за продажба на занижени цени на държавния дял на ЕВН срещу бившия финансов министър Симеон Дянков, бившия енергиен министър Трайчо Трайков и бизнесмена Иво Прокопиев на държавното обвинение за доразследване, Специализираната прокуратура повторно внесе делото в Специализирания наказателен съд вчера, съобщавиха от пресцентъра на обвинението. Отстранени са всички посочени от съда неясноти и процесуални нарушения в първоначалния обвинителен акт, прецизирани са обвиненията срещу шестимата, привлечени към наказателна отговорност лица, уточняват от обвинението. Дянков, Трайчо Трайков и Иво Прокопиев ще отговарят пред Специализирания наказателен съд (СпНС) за продажбата на 33% от държавния дял на ЕВН. Подсъдими с тях още са три лица, служители на Прокопиев в \"Булброкърс\". Бившият министър на финансите Симеон Дянков и бизнесменът Иво Прокопиев са обвинени за извършване на длъжностно престъпление, от което са настъпили значителни вредни последици (близо 28 млн. лева) – престъпление по чл. 283а, т.1, вр. чл. 282, ал.2, вр. ал.1, вр. чл.20 ал. 2, вр. ал.1 от НК. Бившият министър на икономиката и енергетиката Трайчо Трайков е обвинен за това, че като длъжностно лице не е положил достатъчно грижи за повереното му имущество, настъпили са вреди в особено големи размери и престъплението представлява особено тежък случай (чл. 219, ал.4, вр. ал.3, вр. ал. 1 от НК). Изпълнителният директор на \"Булброкърс\" -  Радослав Рачев, Петър Василев и Любомир Евстатиев са обвинени за съзнателно нанасяне на щети на чуждо имущество в особено големи размери (чл. 217, ал.4, вр. ал.2, вр. чл. 20 ал. 2, вр. ал. 1). Предстои да бъде насрочено разпоредително заседание по делото за продажбата на занижени цени на държавния дял на ЕВН в Специализирания наказателен съд.", "date": "2018.10.04", "title": "Делото - Трайков,  Дянков и Прокопиев, влиза пак в съда"}
{"url": "http://standartnews.com/balgariya/mustafa_karadaya_zhiveem_v_bezvremie_ne_spodelyame_politikata_stani_da_sedna-376345.html", "text": "Ще участваме активно във вота на недоверие. Имаме свои мотиви, но ще изчакаме да видим какви са мотивите на опозицията. Не подкрепяме политиката \"стани, да седна\". Това заяви лидерът на ДПС Мустафа Карадайъ в сутрешния блок на Нова телевизия. Вотът на недоверие е сериозен политически инструмент на демокрацията. Дебатът по вота произвежда един политически ефект, а гласуването друг, подчерта Мустафа Карадайъ. Още от Нова година насам ние като партия се готвим за властта и актуализираме програмата си. В края на тази седмица ще имаме семинар за промяната на програмата си. Политиката е динамичен процес. Ние сме най-подготвените за участие във властта\", каза той. \"За нас ценността на управлението е ясна управленска програма за бъдещето на страната с ясни цели. След това вече идва въпросът  как ще се подрежда даден кабинет\", заяви лидерът на ДПС. \"В 44-тото Народно събрание сме опозиция и няма това как да се промени. Без дебат за развитието на страната обаче не виждам какво правим. През 2013 наблюдавахме безотговорно поведение и политиката \"Стани да седна\". Отговорността на управляващите е кворумът в Народното събрание, те трябва да си го съберат\", каза Карадайъ. По време на целия разговор лидерът на ДПС правеше забележки на Виктор Николаев, че задава въпроси, внушавайки разни тези на зрителите. \"Моля Ви, когато каните хора да участват в студиото, най-вероятно искате да чуят техните версии. Ако искате вие да налагате вашите идеи, не ги канете\", направи забележка Карадайъ. \"Бихме застанали зад една управленска програма за ускорено развитие на страната, основана на ценностна база\", каза председателят на ДПС.. \"Днешното политическо управление е без визия, хората не живеят добре. Опитвате се да внушавате на хората, че няма алтернатива. Има. В момента има политическо безвремие. ГЕРБ се самооценяват като безнадеждни\", каза още той. \"Когато обявим ясни национални приоритети, няма да има значение кой е на власт. От тези много думички, които изръсихте, имаше най-малко 6 въпроса и още толкова внушения\", обърна се Карадайъ към водещия Виктор Николаев, който в дълга тирада от думи се опита да формулира безумния въпрос: Вие бихте ли подкрепили партия на президента? Отговорът естествено бе - какво да коментираме Нероден Петко? Карадайъ подчерта, че  конфликтът между институциите на президента и на премиера е част от кризата в страната и оцени сегашната ситуация като криза в държавността. На поредната невнятна вметка на водещия гостът отговори: \"Не е ясно за вас, г-н Николаев\", отвърна Карадайъ. Карадайъ няколко пъти подчерта, че страната в момента има нужда от съгласие на политиците по приоритети на България за бъдещето. Той припомни, че преди две години ГЕРБ са се отказали от дясно-центристко управление и са предпочели управление на базата на механичен сбор от гласове в парламента. Лидерът на ДПС коментира и снимката на него, американския посланик и Ахмед Доган: \"Ние имахме срещи с много европейски посланици. Нормално е господин Доган да участва в срещата. Дори да не участва в активната политика, той е фактор в политическата обстановка в Европа и света. Нормално е да се види американският посланик с г-н Доган. Той е историческа личност. Г-н Доган има златен медал от американците за неговото отношеие към НАТО.  Нито един отговорен и сериозен политик не би видял нещо необичайно в направената ни снимка, имайки предвид какъв е рангът на г-н Доган\", заяви депутатът. Николаев напористо помоли Карадайъ да коментира и сделката за ТЕЦ \"Варна\": \"Ако тръгнат политици да се занимават и да коментират търговски сделки между частни субекти, значи нещо в държавата е много сбъркано. Вие призовавате политиците да имат поведението на някои от днешната власт и да стават шумомери или крачкомери?! Убеден съм, че държавните органи си вършат работата, какво нередно виждате в една търговска сделка. Не знам къде има забрана политик да има търговски сделки, ако спазва закона\", отговори лидерът на ДПС. \"Не бива да имаме отношение дали сме малко членове на ЕС или много. Или изпълняваме регламентите на ЕС или не, завърши Мустафа Карадайъ относно критиката на Путин към България за спирането на проекта \"Южен поток\".", "date": "2018.10.04", "title": "Мустафа Карадайъ: Живеем в безвремие! Не споделяме политиката \"Стани да седна!\""}
