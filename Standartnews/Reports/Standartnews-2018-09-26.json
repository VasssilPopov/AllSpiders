{"url": "http://standartnews.com/svyat/bebeto_koeto_otkradna_shouto_na_obshtoto_sabranie_na_oon-376074.html", "text": "Новозеландската премиерка Джасинда Ардърн, която през юни стана втората правителствена ръководителка, която роди бебе, докато е на власт, се превърна в хит в Общото събрание на ООН, където се появи с отрочето си, предаде Франс прес. Тридесет и осем годишната Ардърн доведе със себе си тримесечната си щерка Нийв на срещата на върха, посветена на Нелсън Мандела и на мира, на която имаше представители на 130 държави. Премиерката остави бебока, с биберон в устата, в ръцете на партньора си Кларк Гейфорд, докато произнесе речта си. Тя беше 67-ият оратор. После взе бебето в ръцете си и го целуна под разчувствания поглед на другите членове на новозеландската делегация. Същевременно в Туитър Гейфорд качи снимка с баджа, предоставен от ООН на бебето, на който пишеше просто: \"Първото бебе на Нова Зеландия\".", "date": "2018.09.25", "title": "Бебето, което открадна шоуто на Общото събрание на ООН"}
{"url": "http://standartnews.com/biznes/30_dyal_na_sivata_ikonomika_v_balgariya_otchita_knsb-376084.html", "text": "Делът на сивата икономика в България е около 30 процента, каза лидерът на КНСБ Пламен Димитров на конференция \"Неформална икономика и недеклариран труд - международни, европейски, национални измерения и добри практики\" , организирана от синдиката. По думите на Димитров, когато се изследва сивата икономика, важна е методиката, която се ползва за измерването на недекларирания труд. Той цитира данни, според които недекларираният труд в ЕС в частния сектор средно за страните е 11,6 процента, докато данните на Световната банка за сивата икономика показват, че тя е средно 18 процента. Около 25 милиарда губи ЕС заради компании, които оперират в сивия сектор. Не е за подценяване финансовият ефект от липсата на вноски - както в данъчната, така и в осигурителната система, каза Пламен Димитров. В България сивата икономика се мери по специфичен индекс, изработен от АИКБ, КНСБ е партньор. Според него тя е около 30 процента. По оценки на КНСБ средно между един и два милиарда лева годишно се губят от осигурителни вноски, които не се внасят. Над 60 процента от заетите в световен план (над два милиарда души) са в неформалната икономика. Лидерът на КНСБ отбеляза, че на европейско ниво се говори за борба с недекларирания труд, а на глобално ниво - за формализиране на неформалната икономика, като при формализирането има и стимули, и санкции, докато при другия подход повече санкции. Президентът на КНСБ припомни и тезата на синдиката, че плоският данък не е довел до изсветляване на икономиката в България.", "date": "2018.09.25", "title": "30% дял на сивата икономика в България отчита КНСБ"}
{"url": "http://standartnews.com/mneniya/es_mozhe_da_investira_v_ikonomicheskiya_bum_na_aziya-376089.html", "text": "Европейският съюз е най-взаимосвързаният регион в света. Продуктите, произвеждани в Порто, лесно могат да се продават в Катовице благодарение на нашия вътрешен пазар. Студентите могат лесно да кандидатстват за работа в целия Европейски съюз, сигурни, че придобитата от тях квалификация е призната и съпоставима с тази на другите университети в ЕС. Човек може да вземе влака от Брюксел до Виена точно толкова свободно колкото от Брюксел до Брюж. Тези връзки са създали възможности за гражданите, предприятията и инвеститорите от ЕС и са допринесли за по-голям просперитет за всички европейци. Съществуват три принципа на този „европейски път\" към свързаността. Свързаността трябва да бъде устойчива: икономически, фискално, екологично и социално. Свързаността трябва да бъде всеобхватна и насочена към всички аспекти —от транспорта до цифровите технологии, от енергетиката до човешкото измерение. И свързаността трябва да бъде установена в съответствие с международните правила и разпоредби, които са от решаващо значение за ефективното и справедливо движение на стоки, услуги, капитали и хора. Не всички световни сили споделят този наш подход. Някои търсят краткосрочни решения, незабавно достъпно финансиране и бързо строителство, което често води до прекомерна задлъжнялост, по-ниски екологични и социални стандарти и несправедливи процеси за възлагане на обществени поръчки. По-рано този месец представихме как подходът на Европейския съюз по отношение на устойчивата свързаност може да бъде разширен, по-специално във и към Азия. Въз основа на устойчива, всеобхватна и основана на правила свързаност Европейският съюз се стреми да достигне до нашите партньори — от Западните Балкани до Централна Азия; от Източна Европа и Кавказ до Югоизточна Азия, за да укрепим нашите връзки по начин, който ще бъде от полза за всички нас и за нашата планета. Ще направим това по три начина. Първо, ще допринесем за изграждането на нови връзки и мрежи между Европа и Азия. Ще работим например за разширяването на нашата трансевропейска транспортна мрежа, която сближава хората и улеснява търговията чрез премахване на техническите пречки пред транспортните мрежи, модернизирането на инфраструктурата и хармонизирането на законодателството. Ще продължим да работим по устойчива цифрова програма с Азия, за да насърчаваме социално-икономическото развитие чрез универсален достъп на приемливи цени до цифрови технологии и услуги. Ще споделим своя опит за създаването на регионални, либерализирани енергийни пазари с акцент върху пазарно ориентирания преход към чиста енергия. И ще продължим да насърчаваме човешките контакти и мобилността като начин за изграждане на връзки, насърчаване на взаимното разбирателство и споделяне на идеи. Второ, трябва да изградим и укрепим партньорства за общ подход към свързаността. Много такива партньорства вече съществуват. С Китай например разполагаме с двустранна платформа за свързаност, на която се срещаме, за да обсъждаме полезните взаимодействия, както и различните гледни точки. Инвестирали сме сериозно в структури за регионално сътрудничество в региона на Балтийско и Черно море, изготвили сме план за свързаност с Асоциацията на народите от Югоизточна Азия (АСЕАН) до 2025 г. и редовно общуваме с други регионални структури в Азия. Свързаността не може да бъде ограничена до единични региони, не може да изключва легитимни участници и да поставя екологичните съображения на последно място: нуждаем се от общи стандарти и правила. По тази причина ЕС работи с международни и европейски организации по стандартизация, с Международната агенция по енергетика, Световната търговска организация и други ключови организации с глобален мандат. Европейските предприятия трябва да имат равни условия на конкуренция със своите конкуренти и същия достъп до пазари в чужбина, както чуждите предприятия — на пазара на ЕС. И накрая, Европейският съюз ще мобилизира всички свои финансови механизми, за да гарантира адекватно финансиране на проектите за свързаност, като използва пълния потенциал на Европейската инвестиционна банка и новите инструменти за външна инвестиционна политика, налични в рамките на бюджета на ЕС. Според Азиатската банка за развитие през следващите десетилетия Азия ще се нуждае от над 1,3 трилиона евро инвестиции в инфраструктура. ЕС може да подкрепи азиатските държави да посрещнат това предизвикателство по отношение на инвестициите, като мобилизира публичното и частното финансиране чрез комбинация от безвъзмездни средства, гаранции, отпускане на заеми и смесено финансиране. Според подхода на ЕС инвестициите могат да бъдат подкрепени само когато са финансово жизнеспособни и финансово устойчиви. Общо на Европа и Азия се падат почти 70 % от световното население и над 60 % от световния БВП. Според прогнозите Азия ще бъде регионът с най-голям икономически растеж и ново търсене на енергия. Ние ще се ангажираме във и заедно с Азия по въпросите на свързаността и ще гарантираме, че това се извършва по начин, който е от полза за европейските и азиатските народи, както и за народите, разположени помежду им. Така можем да бъдем движеща сила за едно по-справедливо, по-проспериращо и устойчиво бъдеще за Европа и за света. Устойчивата свързаност, основана на силни партньорства и правила, е най-добрият начин да се върви напред — за ЕС, за Европа и за Азия. *Заглавието е на редакцията", "date": "2018.09.25", "title": "ЕС може да инвестира в икономическия бум на Азия"}
{"url": "http://standartnews.com/biznes/temenuzhka_petkova_obsadi_s_biznesa_aktualni_vaprosi_ot_energiyniya_sektor_-376095.html", "text": "Представителите на работодателските организации подкрепиха работата по изграждане на нови газови връзки на България със съседните й държави, за да бъде гарантирано националното потребление на конкурентни цени. Кирил Домусчиев (КРИБ), Васил Велев (АИКБ) и Константин Стаменов (БФИЕК) обсъдиха днес актуални теми от областта на енергетиката с министър Теменужка Петкова. В срещата участваха и заместник-министрите Жечо Станков и Красимир Първанов, както и ръководителите на държавните енергийни компании, съобщават от енергийното ведомство. Министър Петкова информира участниците за предстоящите разговори с „Газпром\" след решението на Европейската комисия по делото с газовата компания, което дава възможност договорните условия с нея да бъдат променени. Тя бе категорична, че диверсификацията и конкурентните енергийни доставки са водещ приоритет за правителството и  то работи активно за реализацията му. Предизвикателствата за българската енергетика, свързани с повишените цени на въглеродните емисии също бяха сред обсъжданите теми. През последните месеци те отбелязват сериозен ръст, достигайки до равнища от 25 евро/тон. В момента в Министерството на енергетиката е сформирана работна група, която трябва да предложи кратко-, средно- и дългосрочни мерки за изход от ситуацията. Групата анализира опита на други държави, сред които Германия, Италия и Белгия. Предстои през м. октомври мерките да бъдат представени пред заинтересованите страни. Енергийният министър сподели своето очакване процедурата за избор на стратегически инвеститор и структурата на проекта „Белене\" да бъде факт до края на октомври. По думите й документацията се изготвя съгласно заложените в решението на Народното събрание параметри – проектът да се реализира на пазарен принцип и без предоставяне на държавна гаранция.", "date": "2018.09.25", "title": "Теменужка Петкова обсъди с бизнеса актуални въпроси от енергийния сектор"}
{"url": "http://standartnews.com/svyat/sasht_kam_rusiya_snabdyavaneto_na_siriya_sas_sistema_s300_bi_bilo_golyama_greshka-376068.html", "text": "Съединените щати предупредиха Русия, че снабдяването на Сирия с модерната система за противоракетна отбрана С-300 би било „голяма грешка\", предаде Асошиейтед прес. Съветникът на президента на САЩ Доналд Тръмп по националната сигурност Джон Болтън заяви това в кулоарите на годишната сесия на Общото събрание на ООН. Снабдяването на сирийските правителствени сили със системи С-300 би било „значителна ескалация\" на вече високите напрежения в региона, подчерта Болтън. Той призова Русия да преосмисли своето решение, което бе обявено вчера. До две седмици Москва ще достави на Сирия противоракетна система С-300 с цел да подобри противовъздушната отбрана на страната, обяви  руският министър на отбраната Сергей Шойгу. Мерките са в отговор на свалянето на руския \"Ил-20\" над морето миналата седмица със сирийска зенитна система С-200. Москва обвини за инцидента Израел, чиито изтребители Ф-16 използвали руския самолет за прикритие, докато атакували цели в сирийската провинция Латакия. САЩ ще говорят с Русия по въпроса за планираните доставки на системи С-300 за Сирия, заяви държавният секретар Майк Помпейо, цитиран от ДПА. Помпейо отбеляза, че може да се срещне с руския министър на външните работи Сергей Лавров тази седмица в кулоарите на годишната сесия на Общото събрание на ООН в Ню Йорк. \"Опитваме се да открием всяко място, където има съгласие, че можем да работим заедно с руснаците. Откриваме много места, където те работят срещу американските интереси. И ще ги държим отговорни, че правят това\", заяви Помпейо.", "date": "2018.09.25", "title": "САЩ към Русия: Снабдяването на Сирия със система С-300 би било „голяма грешка”"}
{"url": "http://standartnews.com/svyat/borisov_protiv_sam_legalizatsiya_na_kakvato_i_da_e_droga-376077.html", "text": "„Против съм легализация на каквато и да е дрога. Виждате колко проблеми имаме с пътната безопасност заради алкохол или мека дрога. България по-твърда от сега не може да бъде. Рекордьори сме по задържането на синтетични наркотици\". Това заяви пред журналисти в САЩ премиерът Бойко Борисов след срещата. В понеделник през деня Борисов се срещна с премиера на Грузия, с когото обсъждаха членството на страната в НАТО и Европейския съюз и възможностите за съвместни транспортни проекти между двете страни. Борисов се срещна и с външния министър на Саудитска Арабия и президента на Египет ген. Абдал Фатах Сиси. С него двамата са обсъждали повече бизнес възможности и помощ за страната, която може да играе бариера пред мигрантска вълна към Европа. В петък пък Борисов ще се срещне с държавния секретар Майк Помпео. Двамата имат предишни отношения от времето, когато Помпео беше шеф на ЦРУ.", "date": "2018.09.25", "title": "Борисов: Против съм легализация на каквато и да е дрога"}
{"url": "http://standartnews.com/svyat/parvi_snyag_padna_v_rumaniya-376070.html", "text": "Първи сняг падна по високите части в Румъния. След като в понеделник побеля в Исландия, Норвегия и северните райони на Великобритания, тази сутрин снегът дойде и по-близо до нас – Чешките Татри, от планините на Босна и от съседна Румъния.", "date": "2018.09.25", "title": "Първи сняг падна в Румъния"}
{"url": "http://standartnews.com/balgariya/ombudsmanat_novata_naredba_na_mrrb_ne_reshava_problema_s_nespravedlivite_smetki_za_voda-376099.html", "text": "„Предложената нова Наредба на регионалното министерство няма да реши основните проблеми, които имат гражданите с ВиК дружествата, защото там не се решава основният проблем – за справедливостта при формирането на сметките за вода. Напротив, ще се появят нови междусъседски спорове и разправи, в резултат на това, очаквам и жалбите до омбудсмана и до другите институции да се увеличат.\" Това каза омбудсманът Мая Манолова на организираната от нея обществена дискусия по проблеми на гражданите при формирането на сметки за вода. Целта на форума беше да бъдат разгледани и обсъдени проблемите, които произтичат от Наредба № 4 от 14 септември 2004 г. на МРРБ за условията и реда за присъединяване на потребителите и за ползване на водоснабдителните и канализационните системи, както и на новата Наредба, предложена за обществено обсъждане от регионалното ведомство. Манолова информира, че в институцията постъпват стотици жалби, в които хората недоволстват най-вече от несправедливото допълнително включване към техните сметки на разход вода „общо потребление\". „Има увеличение с всяка следваща година на тези жалби, като през 2017 г. те са се увеличили два пъти спрямо 2018 г. По-точно, постъпилите жалби през 2017 г. са 488, включително, една голяма част от тях са колективни, от цели населени места и от цели етажни собствености, като половината от тях се отнасят до разхода „общо потребление\". Така е и през 2018 г., като през първите осем месеца те са 313 жалби, от които 142 по отношение на разхода „общо потребление\", подчерта общественият защитник. Мая Манолова подчерта, че причините за формиране на този разход са липсата на индивидуални водомери, наличието на технически неизправни уреди за измерване, декларирането на имоти като необитаеми, в които реално се потребява вода,  неосигуряването на достъп за реално отчитане на водомерите, на течове, кражби и др.  Тя посочи още, че нормативната уредба допуска и двойно плащане на задълженията за вода. Омбудсманът допълни, че във всеки годишен доклад за дейността на институцията тези проблеми са посочени с конкретни препоръки за тяхното преодоляване, но дори и новата Наредба на Министерство на регионалното развитие и благоустройството няма да разреши този казус, защото няма справедливост при новия начин на разпределяне на потребената вода, както и че не се осигурява баланс между интересите на гражданите и ВиК дружествата. „Най-важното, което липсва в наредбата, е промяна в несправедливия принцип добросъвестният потребител да плаща освен собственото си индивидуално потребление и разход вода „общо потребление\", обобщи Мая Манолова. Според нея новата наредба запазва порочната практика да не се дава възможност на гражданите да сключат индивидуални договори с ВиК операторите, както и липсата на договори между етажната собственост и ВиК дружеството, което е в нарушение на Закона за регулиране на ВиК услугите, според който „се одобряват общи условия на договорите за предоставяне на ВиК услуги на потребителите\" , докато текстът, с който продължава да борави новата наредба е „публично известни общи условия\", които отново ще се одобряват без обществено обсъждане след обявяване на интернет-страницата на съответното ВиК дружество. Манолова изрази несъгласие и с разпределянето „по равно\" на допълнителния разход  „общо потребление\" на всеки един от имотите в сграда етажна собственост и даде за пример възрастна жена, която живее в гарсониера и ще трябва да плаща колкото едно 5-членно семейство в тристаен апартамент или търговски обект. „Наредбата има и текстове, които биха създали предпоставки за лобизъм. Например, ангажиментът на всички граждани оттук и занапред да могат да поставят само и единствено водомери на дистанционен отчет. Мисля,  че е спорен въпросът доколко това е необходимо в малките населени места анализът на това как работят тези уреди за дистанционно отчитане при топлофикациите не води до еднозначни изводи\", категорична бе Манолова. По време на форума, и граждани, и потребителски организации заявиха несъгласието си с новата наредба, тъй като „няма да реши проблемите с високите фактури\". Управителят на блок 200 от кв. „Красно село\", чийто жители наскоро получиха сметки между  1 700 лева и 3 000 лева, получи публично извинение изпълнителния директор на „Софийска вода\" и уверението, че ще бъдат коригирани след допълнителната проверка по техния случай. Зам.-министърът на МРРБ Малина Крумова заяви, че всички предложения ще бъдат внимателно разгледани и взети под внимание в новата наредба. В дискусията участваха още Вяра Костова от Комисията за защита на потребителите, адв. Елена Гоцева от Българска национална асоциация „Активни потребители\", Димитър Деков – председател на Сдружение за правна помощ на потребителите, инж. Емил Георгиев – изпълнителен секретар на Федерация на потребителите в България, Анжелика Цокова и Георги Христов от Гражданско движение „Днес\", Емил Златков и Вангел Цилев от Български потребителски център, инж. Георги Владов – заместник-председател на Съюз на ВиК операторите в Република България и управител на ВиК Видин, Васил Тренев – изпълнителен директор на „Софийска вода\" АД и неговият колега Любомир Филипов – директор на „Стратегически и партньорски проекти\", представители на ВиК оператори от Благоевград, Шумен, Ямбол и десетки граждани.", "date": "2018.09.25", "title": "Омбудсманът: Новата Наредба на МРРБ не решава проблема с несправедливите сметки за вода"}
{"url": "http://standartnews.com/balgariya/ninova_ochakva_tsenovi_shok_bsp_shteli_da_deystvat_po_drug_nachin_ako_upravlyavali-376093.html", "text": "\"Председателят на КЕВР Иван Иванов обяви намерение цената на природния газ да се вдигне с 8%. Това ще доведе до увеличение на цените на всички стоки и услуги. През юли токът поскъпна с 2%, парното със 7%, а сега имаме 8% увеличение на природния газ и това ще се усети най-тежко през зимата. При този очакван ценови шок, е наложително да се вземат мерки, за да бъдат подпомогнати  близо 2 млн. българи, които живеят под прага на бедност от 321 лв.\", каза а председателят на НС на БСП Корнелия Нинова на пресконференция в централата на партията. Тя добави, че българските граждани много трудно ще  понесат този ценови шок. Нинова изтъкна, че в тази ситуация, правителството прави нещо немислимо и доказващо, че държавата няма институции, на колене е пред търговските вериги и е тръгнала да им се моли да не увеличават цената на хляба. Тя коментира, че хляб се продава в стотици хиляди магазини в цялата страна, а не само в 4-5 търговски вериги в големите градове. \"Това означава ли, че ще ходят да се молят на всички търговци от магазин на магазин?  Като поскъпне млякото, и за него ли ще ходят да се молят? Това, освен че е антипазарно, антилогично и антиевропейско, доказва безсилието и колапса на това правителство\", заяви председателят  на БСП. Корнелия Нинова изтъкна, че ако БСП е на власт, в момента, при този очакван ценови шок,  би увеличила броя на семействата, които получават помощи за отопление от 204 635  души на 400 000 души. Това число е получено според световния критерий за енергийно беден - ако използваш повече от 10% от доходите си за енергия. Като друга мярка, която левицата би предприела, тя посочи и повишаване на сумата, която получават тези хора- от 374 лв. на 403 лв. По изчисление на експерти, това е средната стойност след тези увеличения на енергоносителите- ще струва на бюджета 86 188 000 млн. лв. \"Ако управлявахме държавата, щяхме да дадем тези пари от излишъка, който е 2 023 800 000 млрд. лв. Това не са лични пари на премиера, въпреки че години наред ги харчи като такива, за каквото му хрумне\", отбеляза Нинова и подчерта, че най-често те се дават за пътища, които се рушат или за санирани блокове, които се разпадат, защото от там може да се краде, а от социални помощи- не може. Лидерът на БСП заяви, че партията продължава да настоява и за диференциран ДДС на хляба - от 20% на 5%, което ще бъде около 35 млн. лв. по-малко за бюджета, а те ще се компенсират от излишъка.", "date": "2018.09.25", "title": "Нинова очаква ценови шок, БСП щели да действат по друг начин ако управлявали"}
{"url": "http://standartnews.com/balgariya/na_myastoto_na_nimh_ban_sazdava_novo_nauchno_zveno-376091.html", "text": "Ново научно звено се създава в структурата на БАН на мястото на Националния институт по метеорология и хидрология - реши Общото събрание на БАН, на което присъства и министърът на образованието Красимир Вълчев. В новата структура ще работят учените, които остават в академията и ще се занимават с научни изследвания. Председателят на Общото събрание проф. Евелина Славчева заяви, че научната дейност на новосъздаденото към Министерски съвет звено ще бъде по-скоро за обслужване на оперативната дейност, „докато в БАН ние държим да запазим комплексния характер на Академията и да имаме изследвания в тази толкова важна област, каквато е климатът, атмосферата, водите\". Започва инвентаризация на активите на Националния институт по метеорология и хидрология. Голяма част от имуществото, което институтът използва, е собственост на БАН - каза проф. Славчева. \"При това ние държим тя да бъде на новия принципал, не НИМХ, а Министерство на образованието и науката - то да бъде собственика, както в момента БАН е собственик\", каза още Славчева.", "date": "2018.09.25", "title": "На мястото на НИМХ БАН създава ново научно звено"}
{"url": "http://standartnews.com/balgariya/sotsialniyat_ministar_otpadaneto_na_tavana_na_vsichki_pensii_e_vapros_na_spravedlivost-376085.html", "text": "Според социалния министър Бисер Петков въпросът с отпадането на тавана на всички пенсии има не само финансова страна, но е въпрос и на справедливост. Петков коментира предложение на пенсионерските организации за отпадане на тавана на всички пенсии, а не само на новоотпуснатите, което ще се разглежда утре в социалната комисия. В отговор на въпрос възможно ли е отпадането на тавана за всички пенссии, министър Петков каза, че всичко е възможно, въпросът е дали това би било справедливо и добре прието от обществото, защото действителните размери на някои от пенсиите, които са ограничени от таван, е доста висок. Друг е въпросът доколко обществото ще приеме, че тези пенсии са справедливо изчислени, допълни още Бисер Петков. Той подчерта, че за времето преди 1997 година няма регистър на осигурените и не е тайна, че съществуват и опити за измама чрез представяне на неверни документи. Министърът припомни, че в КСО е записано, че таванът пада за новоотпуснатите пенсии от началото на 2019 година и се запазва, или по-скоро се повишава, нивото за отпуснатите до края на тази година. Това е норма, която беше приета през 2015 година и предстои да влезе в сила в началото на 2019 година. За старите таванът ще се увеличи от 910 на 1040 лева. За новоотпуснатите от 2019 година няма да има таван. Министърът подчерта, че ще участва в дискусията утре, но на този етап предвиденото е това, което е заложено в Кодекса за социално осигуряване.", "date": "2018.09.25", "title": "Социалният министър: Отпадането на тавана на всички пенсии е въпрос на справедливост"}
{"url": "http://standartnews.com/balgariya/tsacheva_prizova_da_se_raboti_neprekasnato_za_podobryavane_na_zashtitata_na_pravata_na_detsata-376090.html", "text": "Обучени за работа с деца са 112 съдии, прокурори, полицейски служители и социални работници в страната. Изградени са 12 сини стаи за щадящо изслушване на малолетни и непълнолетни. Пристъпи се към синхронизиране на системата за правосъдие за деца у нас с европейските и международни стандарти. Това заяви днес министърът на правосъдието Цецка Цачева по време на заключителната конференция по проект „Укрепване на правния и институционалния капацитет на съдебната система в сферата на Правосъдието за деца\", финансиран от Българо-швейцарската програма за сътрудничество. Тя подчерта, че „темата за детското правосъдие е стратегическа за българското правителство, защото поставя в центъра правата на детето и отговорността на държавата при тяхното гарантирането\". Министър Цачева отбеляза още, че законодателната политика на България приема семейството като естествена среда, в която се отглежда и възпитава детето и припомни, че в тази връзка Министерството на правосъдието е изготвило промени в Наказателния кодекс, предвиждащи повишаване ефективността на превенцията и борбата със сексуалното насилие и със сексуалната експлоатация на деца, както и с детската порнография и укрепване защитата на жертвите на тези престъпления.  Изготвени бяха и допълнения в Наказателно процесуалния кодекс, които предвиждат щадящ режим за изслушване на деца в досег със съдебната система. „Най-голямото предизвикателство бе изготвения през 2016 г. проект на  Закон за отклоняване от наказателно производство и налагане на възпитателни мерки на непълнолетни лица. Организирано бе широкото му обществено обсъждане през януари т.г. и се работи по преодоляване на спорните моменти по отношение режима на малолетните деца и ситуирането на Националната служба за възпитателна подкрепа\", заяви министър Цачева. По думите й работата по законопроекта продължава до намиране на най-точните решения в краткосрочен план. „Децата са нашето бъдеще и ние трябва непрекъснато да работим за подобряването на правната рамка, за да защитим техните права\", посочи посланикът на Швейцария г-жа Мюриел Берсе Коен. Тя акцентира върху необходимостта обученията на магистрати и експерти да продължат и в бъдеще, а работата на пилотните съдилища по проекта да се ползва като насока за останалите в страната. По проекта са създадени специализирани съдебни състави в 5 пилотни съдилища  - окръжните съдилища във Варна и Пловдив и районните съдилища във Варна, Пловдив и Козлодуй, в които работят голяма част от магистратите преминали през специализираното обучение. От ноември 2015 г. до сега те са разгледали общо над 5 200 граждански дела с участието на деца по повод развод по взаимно съгласие и по исков ред и недействителност на брака, изменение, ограничение или лишаване от родителски права, издръжка на дете, защита срещу домашно насилие, дела от Закона за закрила на детето – настаняване извън семейството.  Разгледаните от тези специализирани съдебни състави наказателни дела с участието на деца жертви, свидетели или правонарушители, са над 1100. „Благодарение на финансовата помощ на Българо-швейцарската програма за сътрудничество по проекта са изградени и оборудвани 12 помещения за щадящо изслушване на малолетни и непълнолетни по граждански и наказателни производства\", каза заместник-министърът на правосъдието Евгени Стоянов, който е и ръководител на проекта. По думите му председателите на окръжните и районните съдилища във Варна, Плевен, Козлодуй, Враца, Хасково, Смолян, Добрич, Разград, Силистра, Кърджали, Търговище и Ловеч са създали организация, така че сините стаи да се ползват, както от съда и прокуратурата, така и от полицейските органи и социални служби в съдебните им райони. 26 деца са изслушани в  първите 4 „сини стаи\", които бяха открити между 2016 г. и началото на 2018 г. във Варна, Плевен, Козлодуй и Враца. От тях 18 са малолетни и 8 са непълнолетни. „Тези деца са били изслушани в щадяща среда, близка до семейната, от обучен експерт, така че да бъдат предпазени от стреса, който биха изпитали в строгата атмосфера на съдебните сгради или полицейски управления и далеч от евентуален насилник или възрастен свидетел, от който биха могли да изпитват страх\", допълни Стоянов. В заключителната конференция участие взеха още директорът на Международния институт за правата на детето в Швейцария Паула Рива Гапани, Виктор Престъл от Швейцарското междинно звено, заместник-омбудсманът Диана Ковачева, ръководители на пилотните съдилища в страната, магистрати, полицейски служители и социални работници.", "date": "2018.09.25", "title": "Цачева призова да се работи непрекъснато за подобряване на защитата на правата на децата"}
{"url": "http://standartnews.com/balgariya/vmro_predlaga_osnovni_hrani_da_se_vklyuchat_v_sotsialna_koshnitsa-376083.html", "text": "ВМРО предлага да бъде изготвена социална кошница с основни хранителни продукти, информира пресцентърът на партията, като цитира публикация на лидера й и вицепремиер Красимир Каракачанов във Фейсбук. Във връзка с възникналия дебат около цените на хляба и спекулациите, които определени политически сили лансират сред обществото, че през зимния период крайните цени и на други основни продукти ще поскъпнат значително, свиках за консултация експертите на ВМРО, е написал той. Според тях в т .нар. социална кошница трябва да влизат храни от първа необходимост като хляб, кисело и прясно мляко, краве сирене, краве масло, кашкавал тип \"Витоша\", пилешко и свинско месо, 10 броя яйца, брашно и олио от български производители. Идеята е този пакет да има ясно разписани ставки за печалба на производител и търговец - мярка, която ще гарантира балансирани крайни цени, смятат от ВМРО. Според политическата сила маржът за търговците в случая не трябва да бъде по-висок от този за производителите. Така ще бъде възможно устойчиво развитие на производителите, спиране на безразборното повишаване на цените от търговците, а крайният ефект ще са по-ниски цени на продуктите от социалната кошница. ВМРО смятат, че ценообразуването трябва да се контролира от Комисията за защита на потребителите. От партията се мотивират с разпоредба, съществувала до 1 юни 2006 г. от стария Закон за защита на потребителите и за правилата за търговия, според която се дава възможност на Министерския съвет по изключение да определя задължителни правила за образуване и прилагане на цените на някои стоки и услуги. В сега действащия ЗЗП тази точка не фигурира, ето защо в качеството ми на заместник министър-председател ще инициирам разговори с представители на всички сектори на хранителния бранш, синдикатите и коалиционните ни партньори с цел постигането на консенсус по този така важен и наболял за хората проблем, декларира Красимир Каракачанов, цитиран от партийния пресцентър. Според него подобни бързи действия ще донесат по-голяма социална сигурност на българските граждани и ще гарантират не само техните права като потребители, но и ще облекчат семейния бюджет на домакинствата.", "date": "2018.09.25", "title": "ВМРО предлага основни храни да се включат в социална кошница"}
{"url": "http://standartnews.com/balgariya/predlagat_da_se_presledva_nereglamentiranoto_proizvodstvo_na_aktsizni_stoki-376092.html", "text": "Предлага се Наказателният кодекс да преследва не само държането или продажба на нелегални акцизни стоки, но и нерегламентираното им производство. Друго предложение е да се въведе регистрационен режим за машини и съоръжения, необходими за производство на такива стоки, както и промяна на дефиницията на изпълнителното деяние - \"продава\", което трябва да е \"разпространява под каквато и да е форма\". Това съобщи на пресконференция главният прокурор Сотир Цацаров след среща в Министерството на финансите днес между министъра на финансите Владислав Горанов, министъра на вътрешните работи Младен Маринов, министъра на правосъдието Цецка Цачева, главния прокурор, директора на Агенция \"Митници\" Георги Костов и председателите на комисии в Народното събрание Данаил Кирилов и Емил Димитров. Само чрез административно-наказателни разпоредби, които и сега съществуват, не може да бъде предотвратено, спряно нелегалното производство на акцизни стоки, каза правосъдният министър Цецка Цачева. Министърът на финансите Владислав Горанов съобщи, че е необходимо до края на следващата седмица да започне разглеждането и дебатирането на законодателните промени, които да преодолеят празнотите в наказателното законодателството, което да позволи разкритията на лоши практики да могат да бъдат наказателно преследвани. Сотир Цацаров напомни, че на последното заседание на парламентарната комисия за противодействие на сивата икономика е била подчертана необходимостта от промени в чл. 234 от НК. Правосъдният министър Цецка Цачева информира, че още днес експертна група в Министерството на правосъдието с участието на представители на Прокуратурата и Агенция \"Митници\" започва работа по промени в чл. 234 в НК. Текстовете ще бъдат внесени чрез депутати, за да може по-бързо предложенията за промени да бъдат гледани в НС. До края на следващата седмица текстовете трябва да бъдат предложени  на народните представители. Данаил Кирилов от ГЕРБ съобщи, че още днес ще докладва на коалиционния формат резултатите от днешното обсъждане и евентуално в следващия вторник ще бъдат представени пред тях готови текстове, за да се получи съдействие и на коалиционните партньори. В отговор на въпрос за \"Винпром Карнобат\" министърът на финансите съобщи, че технологичната схема не допуска съществуването на кран, открит в данъчен склад. От тръбата е изтекъл етилов алкохол с 96 градуса с \"доста приличен дебит\", каза министърът. Категорично говорим за нарушаване на технологичната схема на данъчния склад, заяви Горанов и допълни, че когато е бил издаден лицензът, такъв кран не е съществувал. Агенция \"Митници\" ще продължи работата си в съответствие с акцизното законодателство по това, че е създадена предпоставка в един от данъчните складове да се извежда акцизна стока, без да минава под контрол. Подобно тежко нарушение би могло да доведе  дори и до отнемане на лиценз при определени обстоятелства, допълни финансовият министър.", "date": "2018.09.25", "title": "Предлагат да се преследва нерегламентираното производство на акцизни стоки"}
{"url": "http://standartnews.com/balgariya/ako_izborite_byaha_dnes_gerb__241_bsp__20_dps__62_op__47_volya__08-376086.html", "text": "При извънредни парламентарни избори ГЕРБ би получила подкрепата на 24,1% от избирателите, БСП - 20%, ДПС - 6,2%, Обединени патриоти - 4,7%. Това показват данните от последното национално представително изследване на СОВА ХАРИС върху електоралните нагласи. Под 4-процентовата бариера за парламента остават „Демократична България\" с 1,5% подкрепа, „Воля\" - с 0.8%, АБВ - с 0,4%, СДС - с 0,3% За друга партия или коалиция ще гласуват 1,2%. 25,3% все още не са решили за кого да гласуват, а 12,6% са посочили, че няма да гласуват на парламентарни избори. Без отговор са 3%. Началото на новия политически сезон е съпътствано от поредица от скандали. На фона на успешното приключване на Европредседателството и привидно спокойната обстановка в страната, по върховете на политическото представителство се продуцира сериозно напрежение. Създалата се ситуация рефлектира върху електоралните нагласи. Резултатите от проведеното от СОВА ХАРИС национално представително изследване показват високо ниво на мобилизация на привържениците на левицата. Нагласите на симпатизантите на социалистическата партия са като непосредствено преди предстоящи парламентарни избори. Обаче с твърдата си политическа линия БСП провокира привържениците на големия си опонент. Мобилизацията сред симпатизантите на ГЕРБ също е висока и по същество съотношението на силите от последните парламентарни избори се запазва. Тези, които одобряват ГЕРБ, са около 31% от гласоподавателите при 26% одобрение за БСП. Тези, които смятат, че следващо парламентарно мнозинство трябва да състави ГЕРБ, са 31% срещу 27% - че това трябва да направи БСП. Имащите доверие на лидера на управляващите Бойко Борисов са 32%, а тези, които имат доверие на лидера на опозицията Корнелия Нинова, са 26%. Към момента имащите готовност да гласуват за ГЕРБ са 24%, а за Левицата - 20%. При това съотношение на силите нито една от двете страни не може да направи решителни крачки. Подкрепата, която получават, им позволява да блокират действията на опонента, но не и да наложат собствена политическа линия. Понастоящем за избирателите, намиращи се в политическия център, и двата най-масови политически субекта олицетворяват статуквото. БСП предложи политическа програма, която за първи път след прехода отваря диалог за по-дългосрочно развитие на страната. Заложените идеи във „Визията\" допадат на значително мнозинство от избирателите. Субектът на реализация на предложените идеи обаче остава неубедителен. Засега нито една от водещите политически партии не поражда достатъчно доверие, за да предизвика вълната на промените. За да се проведат радикални реформи в подредбата на държавата ни, от които очевидно имаме нужда, е необходимо управляващият субект да има подкрепата на поне около 2 милиона активни граждани. Логически това може да стане или консенсусно между водещите политически сили, или с появата на нов проект, който съществено да размести политическите пластове.", "date": "2018.09.25", "title": "Ако изборите бяха днес: ГЕРБ - 24,1%, БСП - 20%, ДПС - 6,2%, ОП - 4,7% Воля – 0,8%"}
{"url": "http://standartnews.com/balgariya/tsvetanov_stana_predstavitel_v_us_na_evropol_po_parlamentarniya_kontrol_na_deynostta_na_agentsiyata-376087.html", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов бе избран за постоянен представител в Управителния съвет на Европол на Съвместната група за парламентарен контрол на агенцията (СГПК). Това съобщиха от пресцентъра на ПП ГЕРБ. Позицията е изключително важна за упражняването на контролните и надзорни функции на СГПК, като осигурява връзката между националните парламенти на държавите-членки, Европейския парламент и Управителния съвет на Европол. Изборът бе направен с пълен консенсус на делегациите на всички национални парламенти и Европейския парламент. Мандатът на Цветанов стартира днес, като той ще представлява в Управителния съвет на Европол контролната група, която се състои от четиричленни делегации от националните парламенти на държавите-членки, участващи в Европол и Дания, както и делегация от 16 члена на Европейския парламент, с водещата роля на Комисията по граждански свободи, правосъдие и вътрешни работи (ЛИБЕ). Номинацията на Цветанов дойде от съпредседателите на СГПК от ЛИБЕ и от Австрийското председателство - председателя на ЛИБЕ Клод Мораеш и докладчика по регламента за Европол в ЛИБЕ Августин Диаз де Мера, Ангела Люегер, председател на Комисията по вътрешни работи в австрийския Национален съвет и Кристиян Бухман, председател на Комисията по европейски въпроси в австрийския парламент. След обсъждане от представителите на Тройката, номинацията бе поставена за гласуване в пленарния формат на групата. Съпредседателите аргументираха номинацията с високата оценка за личните и професионални качества на Цветанов и богатия му опит като вътрешен министър и зам.-министър председател, както и постиженията на групата по време на неговото съпредседателство в рамките на Парламентарното измерение на Българското председателство на Съвета на ЕС. След тригодишни преговори по Процедурните правила и въз основа на заложеното в Лисабонския договор, вчера и днес СГПК проведе първото си редовно заседание по приетите в София през март тази година Процедурни правила за работата на СГПК. Приемането на процедурния правилник в България бе възможно след постигането на съгласие между всички национални делегации в резултат на работата на съпредседателите Цветанов и Мораеш, председател на комисията ЛИБЕ, които проведоха петмесечни преговори с деветте национални делегации с изразени резерви. На заседанието в пленарен формат на СГПК присъстваха председателят на Управителния съвет на Европол Прит Паркна и изпълнителният директор на Европол Катрин Де Бол. Двамата поздравиха Цветанов за избора и изразиха убедеността си, че благодарение на работата му в новото му качество, сътрудничеството между Европол и СГПК ще стане още по-ефективно и ползотворно.", "date": "2018.09.25", "title": "Цветанов стана представител в УС на Европол по парламентарния контрол на дейността на агенцията"}
{"url": "http://standartnews.com/balgariya/pravets_priema_balkaniadata_-376096.html", "text": "Правец ще е домакин догодина за първи път Балканиада по лека атлетика за мъже и жени. Решението за това бе взето по време на конгреса на ABAF (Association of Balkan Athletic and Friends) в Белград. През тази година Стара Загора прие Балканиадата за мъже и жени. Правец ще приеме елита на 2-3 септември 2019. Форумът на ABAF в сръбската столица бе ръководен лично от президента на асоциацията Добромир Карамаринов. По традиция гости на конгреса бяха Себ Коу, президент на IAAF и Свен Арне Хансен, президент на EAA. Делегатите на форума приеха единодушно кандидатурата на Сан Марино да стане 19-ия член на ABAF. В Белград кандидатурата на страната бе представена успешно от Марчело Каратони, мениджър на федерацията. По време на конгреса бе одобрен и календара на асоциацията за 2019-а година. Въведени бяха и нормативи за участие на Балканските шампионати в зала и на открито за мъже и жени, под 20 и под 18. Нормативът вече ще е 8-мия резултат от предишното издание на същото първенство.", "date": "2018.09.25", "title": "Правец приема Балканиадата"}
{"url": "http://standartnews.com/balgariya/mvr_ministarat_obshtestven_resurs_vlozhen_v_sigurnost_vazvrashta_svoyata_stoynost-376088.html", "text": "Вътрешният министър откри обновената сграда на ОДМВР-Пазарджик. Министър Младен Маринов благодари сърдечно на кмета на Пазарджик за избрания приоритет да бъде санирана сградата на полицията. Той изрази убеждението си, че всеки обществен ресурс, вложен в сигурност, възвръща много повече стойността си, тъй като сигурността е едно от основните потребности на всеки човек. В този смисъл той пожела позитивна енергия на служителите на ОДМВР-Пазарджик, които в крайна сметка със своя труд обслужват гражданите, обществеността, а хората да се чувстват сигурни и удовлетворени от работата им. Вътрешният министър посочи, че този процес е двустранен - трябва да се отдава необходимото уважение и към полицая и към гражданите, диалогът между тях трябва да е непрекъснат, трябва да има достъп до всяка една услуга, която предоставя ОДМВР и всеки един сигнал да се отработва своевременно и в полза на гражданите. Като министър на вътрешните работи ще продължа да работа в посока подобряване на условията на труд и подобряване на материално техническото обезпечаване на служителите, заяви категорично министър Маринов. По думите му полицаите трябва да се чувстват защитени по време на работа, а тази защита е свързана с добра екипировка, с достатъчно автомобили, с въоръжение – само тогава можем да изискваме от тях да дават сигурност и на останалите граждани. На тържествената церемония присъстваха зам.-министър Стефан Балабанов, директорът на ОДВМР-Пазарджик старши комисар  Йордан  Рогачев, областният управител Стефан Мирев, народният представител Десислава Тодорова, кметът на Община -Пазарджик Тодор Попов, представители на съдебната власт, на държавни и общински структури, граждани. Маринов отговори и на журналистически въпроси, свързани с оперативната обстановка в страната. Министерството на вътрешните работи в пълен обем, по закон към момента заместник-главният секретар изпълнява длъжността главен секретар, уточни вътрешният министър. Той благодари на пожарникарите, спасителите и полицаите, реагирали незабавно на всички сигнали, получени през вчерашния ден и през нощта във връзка с преминалия през страната силен вятър. По-сложна беше ситуацията в Благоевград  с търговския обект,  при който бе разрушена част от фасадата, но благодарение на бързите действия на полицията и пожарната районът бе отцепен, хората бяха евакуирани, пожарникарите свалиха другата част от фасадата. Не допуснахме жертви. Днес ще се изясняват причините за възникналия инцидент. Към момента в Сливен пожарите са овладени, остава да тлее огнището около топлоелектрическата централа, където са струпани бали, колегите наблюдават, няма опасност от разрастване на огъня. Сложен бе и пожарът, възникнал на територията на двата завода в Сливен. Те също бяха овладени своевременно, поддържахме непрекъснат контакт през нощта с главен комисар Николов и с директорите по места. Друг по-сложен инцидент беше възникналият пожар в тир-паркинг в близост до Бургас, който засегна 4 автомобила и цистерна. Там също няма пострадали хора, огънят бе своевременно овладян, за кратко беше преустановено движението по автомагистралата поради задимяване, наблюдавахме и жп линията, за да не застраши преминаващите влакове. Министър Маринов обясни, че към момента няма данни за умисъл при възникналите инциденти. Той поздрави и колегите си от СДВР, които „доказаха своя професионализъм при задържането „на терен\" на емблематичен за столицата  автокрадец, с крадено превозно средство\". При оказаната от него съпротива, организирано преследване и блокиране на пътя му, задържаният е нанесъл поражения на три полицейски автомобила. Предприети са издирвателни действия и за установяване местонахождението на съучастника му, с когото са действали изключително комбинативно и предпазливо, а престъпните им действия са били насочени към противозаконно отнемане на автомобили от висок клас. Предстои доклад по случая в Софийска районна прокуратура, допълни още министърът на вътрешните работи.", "date": "2018.09.25", "title": "МВР министърът: Обществен ресурс, вложен в сигурност, възвръща своята стойност"}
{"url": "http://standartnews.com/balgariya/iliana_raeva_sbadnah_mechtata_si_po_naykrasiviya_nachin-376097.html", "text": "Президентът на БФХГ Илиана Раева даде пред \"Стандарт\" своята първа оценка за проведеното в София 36-о Световното първенство по художествена гимнастика. В него тя разказва за изненадите зад кулисите и уникалната подкрепа на публиката. България приключи участието си в Световното първенство по художествена гимнастика с пълен комплект медали, както и олимпийска квота на ансамбъла за олимпиадата в Токио 2020. - Госпожо Раева, сбъднаха ли се очакванията ви относно провеждането на световното първенство? - Истината е, че съм много щастлива. Да спечелиш златен, сребърен и бронзов медал, медалисти да бъдат и ансамбълът, и индивидуалното, е огромно постижение в рамките на едно Световно първенство, където конкуренцията е огромна. Винаги бихме могли да искаме още, но нека отдадем заслуженото на Весела Димитрова и Бранимира Маркова. Те са едни прекрасни треньори. Весела Димитрова ударно навлезе с този ансамбъл и постигна невероятни резултати. Бранимира Маркова е достойна за възхищение, защото успя да вдигне индивидуалното ни до такава степен, че само ние и Русия имахме три индивидуалистки във финалите. Това е огромно постижение – да имаме три равностойни състезателки. Очаквахме, че ще имаме медал и при индивидуалното, очаквахме по-различен цвят на медала при ансамбъла, защото възможностите ни са големи, но се допуснаха грешки. Нормално е, имаше голямо вълнение. Сега отново сме заредени с много желание за работа, с нови идеи и ни чакат промени. В началото на седмицата успяхме да направим среща и да проведем дълъг разговор, в който анализирахме какво трябва да се направи оттук нататък. - Първите коментари на треньорите бяха, че оттук нататък предстои усложняване на съчетанията? На Вас какво би ви се искало да се подобри в подготовката на момичетата? - Трябва да усложним съчетанията при индивидуалното. При ансамбъла – не, защото ние сме с най-трудните композиции. Там съчетанията ни пак могат да бъдат страшно атрактивни и трудни, но рискът да бъде по-премерен, така че по-лесно да се играе без грешка. При индивидуалното, при всички случаи, ще има промяна на композициите и усложняване на съчетанията, така че да можем да бъдем равностойни конкурентки на руските състезателки, които в този момент, включително и израелката Линой Ашрам, са малко по-добри от нас. Но пак казвам – индивидуалното направи огромен скок, така че всичко върви по план. - Наистина, момичетата стават все по-добри. Как им се отразява играта пред родна публика? - Зависи. На някои им помага, на някои им идва малко в повече. Тук голяма роля има и треньорът. Примерно една Невяна Владинова, която отстрани нямаше една грешка, видяхте колко много грешки допусна на състезанието, за мен е необяснимо. Самата тя не можа да си го обясни, след като имаше толкова много състезания зад гърба си и толкова пъти е играла пред българска публика. От друга страна, някои момичета се амбицират от нахъсаната публика например Боряна Калейн и Катрин Тасева това ги зарежда. И най-подготвеният състезател може да излезе и да изпусне уред. Всъщност, всички от големите гимнастички допуснаха груби грешки. В момента художествената гимнастика е в такъв етап на развитието си, че тя е ужасно трудна. И затова видяхте толкова грешки в състезанието, както беше и миналата година на Световното в Италия. Знаете, Международната федерация по гимнастика взе решение за промяна в правилата на състезанията по художествена гимнастика. Двукратната световна шампионка по художествена гимнастика Диляна Георгиева дойде и каза „Боже, каква е тази гимнастика, никога не бих могла да играя по този начин.\" - Кой беше най-незабравимият момент от Световното, който се запечата в съзнанието ви? - Изпускането на обръча извън терена от Елена Бинева в ансамбъла. Спечелването на златния медал на същото съчетание от същия ансамбъл. Истината е, че имам много незабравими моменти. Една невиждана публика! Шефовете ни от Международната федерация по гимнастика останаха впечатлени от препълнената зала, която буквално се пръскаше по шевовете. Купуваха се билети дори, когато беше приключило състезанието, за да гледат зрителите Гала спектакъла. Един от най-незабравимите ми моменти беше, когато получих от моята първа треньорка една папка, в която имаше стихове, които ми беше посветила със снимка, когато съм била малка. Запечатаха се в съзнанието ми всички топли думи, огромни букети. По моя инициатива направих страшно много награждавания зад кулисите. Наградих всички журналисти, които са работили в името на художествената гимнастика, всички деятели и съдии, които през годините са работили за този спорт, всички бивши президенти и членове на Федерацията по гимнастика, всички президенти на клубове, наградих всички членове на комисии. Наградени бяха и спонсорите, заради огромната им помощ през годините. Изключителен беше мигът, в които световните шампионки получаваха медалите си от Fibank. Тези медали бяха изработени в Швейцарска банка по тяхна поръчка, с логото на Световното първенство. Нямате си представа какво вълнение беше за всяка една от тях този миг. Беше много трогателно, имаше много сълзи, много прегръдки, много обич и много любов. - В социалните мрежи беше разпространено писмо на шампионката Стефани Кирякова до майка й, която няколко седмици преди Световното първенство е преживяла инсулт. Думите й трогнаха хиляди българи, в този смисъл тежка ли е короната на успеха? - Естествено. Не са малко спортистите в цял свят, на които им се е налагало да преглътнат тежък момент в живота си и да продължат напред в името на спорта. Веднага ми излиза споменът, че Наско трябваше да изиграе мач в България с отбора си, когато погреба баща си в същия ден. Отиде на погребението и игра мач, защото както Стефани е написала, така и той си казваше: „Знам, че баща ми щеше да иска да изиграя този мач\". Многократно се е налагало на спортистите да бъдат истински герои в буквалния смисъл. - Какво им предстои на грациите? - В момента те са на почивка в Банско. Сред нашите спонсори са и „Лъки Банско\", които им подариха почивка там, не само на гимнастичките, но и на треньорите. След това се връщат и започва възстановяване на травми и въобще на организма. След това се качват на Белмекен и се връщат, за да започнем работа по новите композиции. - Наскоро спортният министър Красен Кралев даде художествената гимнастика и Федерацията й за пример как трябва да се развива един спорт в България – с много усилия, труд, целеустременост и вдъхновение. Разкажете ни малко повече за цялостната ви подготовка? - Когато аз казах, че искам да кандидатстваме за домакин на Световното първенство по художествена гимнастика, всичките ми колежки ахнаха, но не от удоволствие, а от ужас и казаха, че това не може да се случи. Аз обаче не отстъпих и им казах, че може да се случи и че трябва да го направим, защото това е едно развитие за българската художествена гимнастика и е голяма крачка напред за спорта. Тогава получих първо подкрепа от министъра на спорта Красен Кралев и от правителството, в лицето на премиера Бойко Борисов. Тези хора изключително много ми помогнаха и лично, и в качеството си на институции, каквито са. Неизменна беше помощта на Първа инвестиционна банка и другите спонсори -„Петрол\",  „Дънди Прешъс Металс\" и Motorola. Те ни подкрепиха, за да се случи това уникално събитие. Въобще в лицето на институциите, правителството и нашите спонсори срещнах огромна подкрепа и това си пролича на Световното – създадохме невероятно събитие, което дълго ще се помни. За мен беше много важно, освен на първо място разбира се нашите деца да се представят отлично, също и да представим блестящо страната си. Не можете да си представите каква отговорност и трудна задача е това. Великолепният гала спектакъл, с който завърши Световното първенство по художествена гимнастика,  се прави за първи път. Всички световни шампиони и големи състезатели играха на българска музика по легендата за любовта на „Боян и Неда\". Правата върху тези кадри бяха закупени от целия свят, от всички континенти, където се е предавало Световното, Галата се е гледала на живо. Излъчихме невероятен филм, за който искам да благодаря на 24/7, Калоян Калев и Божидар Велев. Този филм, който излъчихме на откриването, който показва всичко, събрано в 8 минути, за историята, за бита, за културата, за постиженията на България, за великите спортисти, за Златните момичета, за извървения път, за да стигнем до тук, наистина ни остави без дъх и взриви залата. Поканих всички световни шампионки на събитието, за да види целият свят каква традиция и история има художествената гимнастика в България. И дойдоха абсолютно всички, от всички краища на света. Страшно съм щастлива, защото Световното беше моя мечта и тя се сбъдна по най-красивия начин. И отзивите са невероятни. Оценката е огромна и е от всякъде – от гилдията ни, от шефовете ни, от публиката, от хората, от чужденци, които са гледали Световното, от спонсорите, от институциите. Едно голямо благодаря на всички, които допринесохте това първенство да се впише с гордост в историята.", "date": "2018.09.25", "title": "Илиана Раева: Сбъднах мечтата си по най-красивия начин"}
{"url": "http://standartnews.com/balgariya/kevr_tsenata_na_prirodniya_gaz_se_vdiga_samo_s_8-376082.html", "text": "Повишаването на цената на природен газ за битови и бизнес потребители ще бъде с не повече от 8%, обяви председателят на КЕВР Иван Иванов пред репортери след открито заседание за обсъждане на заявлението на „Булгаргаз\" ЕАД за утвърждаване на цената на природния газ за IV-то тримесечие на 2018 г. На въпрос защо не са взети осреднени цени на котировките на алтернативните горива, който беше зададен по време на общественото обсъждане и от омбудсмана Мая Манолова, председателят на КЕВР заяви, че изчисленията, които са направени от заявителя и след това от експерти на КЕВР, са приети така, както изисква нормативът. „Знаете, че в други случаи, когато е имало надзет приход от страна на „Булгаргаз\" ЕАД, КЕВР е коригирала цените в смисъл на намаляване на поисканото увеличение. Този път няма надзет приход от „Булгаргаз\" и ние нямаме инструмент за въздействие върху цените\", заяви той. По думите му, независимо дали потребители са битови или бизнес потребители, повишението на услугата ще бъде с не повече от 8%. „Цената на услугата се формира не само от самата цена на природен газ, но и от задължително заплащане на достъп, пренос, разпределение и снабдяване. По този начин всеки, който ще плаща за доставен природен газ, ще плаща с 8% повече, а не с 13.89%\", каза още той. Когато КЕВР има възможност за въздействие, го прави в името на обществения интерес, каза още Иван Иванов. В отговор на омбудсмана Мая Манолова, която заяви, че всяко увеличение на цената на природния газ трябва да може да бъде проверено и обосновано председателят на КЕВР заяви следното: „Бъдете уверена, че както заявителя „Булгаргаз\" ЕАД, така и експертите на КЕВР са извършили изчисления, с които вие и вашия екип може да се запознаете. Тогава, когато КЕВР има възможност за въздействие, го прави в името на обществения интерес. Ние използваме всички налични буфери, за да не позволим на българските потребители да понасят негативи\". Преди това Манолова каза по време на самото открито обсъждане, че всяка една десета от увеличението на цената на природния газ трябва да може да бъде проверена и обоснована. „Предстои КЕВР да вземе изключително важно решение за поредното покачване на цената на природния газ. Това след себе си ще повиши много други цени – на парното, топлата вода, повечето стоки и услуги. С една дума, очаква се поскъпване на живота като цяло. Важно е КЕВР да обоснове процента на увеличение на цената на природния газ и да го направи публично и прозрачно\", заяви тя. По думите и КЕВР би трябвало подробно да обоснове повишаването на всеки един от ценообразуващите фактори, особено на тези, които не могат да бъдат лесно проверени. „По отношение на изменението на доставната цена на природния газ към хода на газопреносната мрежа, нашият анализ показва, че е взето за база увеличение на алтернативните горива в размер на 11.1 %. В доклада на КЕВР няма ясен анализ защо е взето такова увеличение и защо с точно такъв процент? Би следвало да има ясен отговор на въпросите кои са алтернативните горива, на база на които са направени тези изчисления; кои са международните пазари, от които са заимствани тези цени; кои периоди се сравняват в този доклад и защо е взет процентът 11.1, при положение, че според доклада на КЕВР увеличението варира между 8.50% и 11.1%. защо не е прието средно между 8.5 и 11.1% увеличение. Всяка една десета от увеличението на цената на природния газ трябва да може да бъде проверена и обоснована\", каза още Манолова. Тя заяви още, че в качеството си на омбудсман няма как да не зададе тези въпроси и когато се вземат толкова важни решения, КЕВР трябва да работи напълно прозрачно.", "date": "2018.09.25", "title": "КЕВР: Цената на природния газ се вдига само с 8%"}
{"url": "http://standartnews.com/balgariya/plamen_dimitrov_ploskiyat_danak_veche_nosi_negativi-376071.html", "text": "Плоският данък вече носи негативи и ние предлагаме той да се осъвремени. Това обяви в предаването „Тази сутрин\" на bTV президентът на КНСБ Пламен Димитров. По повод 10 години от въвеждането на плоския данък синдикатът организира наскоро дискусия „за\" и „против\" този налог. Предложението на КНСБ е да се въведе необлагаем минимум от 510 лв. – какъвто и доход да има едни човек, тази сума да е необлагаема. Предлагат също да се вдигне таванът, върху който се начисляват осигурителни вноски, който в момента е 2600 лв. По думите на Димитров плоският данък не е довел до свиване на сивия сектор. Относно очакваното поскъпване на живота след поредното увеличение на цените на газа Димитров прогнозира, че издръжката на живот на 4-членно семейство – двама родители с две деца, ще стане 2400 лв. Това означава, че всеки един от родителите трябва да взима чисто по 1200 лв., а 75% от домакинствата нямат такъв доход, коментира лидерът на КНСБ.", "date": "2018.09.25", "title": "Пламен Димитров: Плоският данък вече носи негативи"}
{"url": "http://standartnews.com/balgariya/kevr_obsazhda_poskapvane_na_prirodniya_gaz_s_14-376067.html", "text": "Поскъпването на природния газ с 14% ще се обсъжда на открито заседание в Комисията за енергийно регулиране. Този процент поискаха от „Булгаргаз\", а от комисията подкрепят това увеличение. В предишни такива случаи експертите от КЕВР обичайно са редуцирали искания скок, но не и този път – сега  препоръчват поскъпването да се одобри. Причините са очакваните по-високи доставни цени, по-високия курс на щатския долар спрямо лева, както и факта че през третото тримесечие газовата компания е продавала на загуба. 14-процентният скок на природния газ ще оскъпи с между 2% и 9% парното. А заедно с предишното повишаване на цените се очаква сметките за отопление тази зима да скочат между 10% и 23% спрямо предишната.", "date": "2018.09.25", "title": "КЕВР обсъжда поскъпване на природния газ с 14%"}
{"url": "http://standartnews.com/balgariya/borisov_protiv_sam_legalizatsiya_na_kakvato_i_da_e_droga-376077.html", "text": "„Против съм легализация на каквато и да е дрога. Виждате колко проблеми имаме с пътната безопасност заради алкохол или мека дрога. България по-твърда от сега не може да бъде. Рекордьори сме по задържането на синтетични наркотици\". Това заяви пред журналисти в САЩ премиерът Бойко Борисов след срещата. В понеделник през деня Борисов се срещна с премиера на Грузия, с когото обсъждаха членството на страната в НАТО и Европейския съюз и възможностите за съвместни транспортни проекти между двете страни. Борисов се срещна и с външния министър на Саудитска Арабия и президента на Египет ген. Абдал Фатах Сиси. С него двамата са обсъждали повече бизнес възможности и помощ за страната, която може да играе бариера пред мигрантска вълна към Европа. В петък пък Борисов ще се срещне с държавния секретар Майк Помпео. Двамата имат предишни отношения от времето, когато Помпео беше шеф на ЦРУ.", "date": "2018.09.25", "title": "Борисов: Против съм легализация на каквато и да е дрога"}
{"url": "http://standartnews.com/balgariya/zakopchaha_avtokradetsa_kiko_v_kradena_kola_nayizvestniyat_avtodzhambazin_lavitsata_se_izmakna_na_kosam-376072.html", "text": "Автокрадецът Геоги Воденичаров-Кико бе заловен на място при кражба на кола в столичния кв. \"Витоша\" след денонощна работа на полицаите от Главна дирекция \"Национална полиция\". Заедно с него е бил и другаря му Светослав Петков-Лъвицата, който успял да избяга. Двамата бандити посегнали в 4 през нощта на BMW 740, паркирано пред кооперация. То било на Иван Николов. Двамата отворили колата и тръгнали да бягат, когато били спрени от полицаите от Главна дирекция \"Национална полиция\". Кико ударил BMW-то в патрулка, но бързо бил заловен. Лъвицата, който е топавтокрадеца в София, духнал с тяхното BMW. Полицията го гоинила из целия Студентски град, а той потрошил няколко патрулки. Накрая успял да избяга. Той е  обявен за издирване. Срещу него има 2 дела в Софийската районна прокуратура. Кико също има висящо производство там.", "date": "2018.09.25", "title": "Закопчаха автокрадеца Кико в крадена кола, най-известният автоджамбазин Лъвицата се измъкна на косъм"}
{"url": "http://standartnews.com/balgariya/pozharat_v_tetssliven_e_ovladyan_i_lokaliziran-376066.html", "text": "Пожарът, който избухна вчера в двора на ТЕЦ-Сливен, вече е овладян и локализиран, съобщи кореспондентът на bTV в региона. Огънят тръгна снощи от бали със слама в двора на дружеството, използвани за изгаряне на отпадъци. Причината все още се установява. Балите горят и сутринта, но няма опасност за сградите, работата на ТЕЦ-а не е спирала. Пожарът е локализиран благодарение на усилията на екипи на пожарната и служители на горските стопанства. Включили са се огнеборци от Сливен, Ямбол и Нова Загора. По данни на bTV са се запалили около 14 тона бали. Силният вятър вчера допълнително разпалваше огъня. Няма данни за пострадали хора. По същото време е избухнал и втори пожар – в складовете на завод „Динамо\".", "date": "2018.09.25", "title": "Пожарът в ТЕЦ-Сливен e овладян и локализиран"}
{"url": "http://standartnews.com/balgariya/kak_e_padnala_fasadata_na_mola_v_blagoevgrad-376069.html", "text": "Бурният вятър събори фасадата на мол в Благоевград.  Жертви и пострадали няма, въпреки че мястото е изключително оживено. Около 18:00 часа в понеделник фасадата на мола фатално се огънала под напора на силния вятър. Последвал силен тътен и за миг пред входа на търговския център се стоварили тонове ламарина. Последвала тишина и тягостно чакане, докато се установи има ли затрупани хора. „Започна да духа силен вятър и решихме да влезем вътре. Охраната ни изгони, защото сме пречили на движението. Отново излязохме. Чухме, че таванът шуми, влязохме вътре, защото усетихме, че нещо ще стане, пак влязохме и 30 секунди по-късно фасадата падна\", разказва свидетелка на случилото се. По думите й паника не е имало, всички хора снимали с телефоните си.", "date": "2018.09.25", "title": "Как е паднала фасадата на мола в Благоевград?"}
{"url": "http://standartnews.com/balgariya/padna_chast_ot_izolatsiyata_na_finansovostopanska_gimnaziya_v_montana-376080.html", "text": "Падна част от изолацията на финансово-стопанска гимназия в Монтана, предаде NOVA. До 90 км/ч. стигнаха поривите на вятъра в Монтанско, хиляди останаха без ток. „Във връзка със силния вятър вчера следобед се усложни пожарната обстановка. Реагирахме на 39 сигнала, 25 от които за пожари, другите бяха за паднали дървета, билбордове, табели, изолации\", заяви комисар Венцислав Райков, директор на пожарната в Монтана. По думите му в момента няма цели населени места без ток, а само отделни абонати. Мъж е бил спасен в язовир Огоста, когато вятърът е повлякъл лодката му навътре. Вчера вятърът събори голяма част от фасадата на мол в центъра на Благоевград. Пожар възникна в двора на ТЕЦ-Сливен и заради бурния вятър гасенето му трая цяла нощ. Пожар имаше и в сградата на Средно училище \"Възраждане\" в Русе, но той не бе свързан със силния вятър. Бурята прекъсна електропроводи и остави без електрозахранване хиляди домакинства в няколко населени места. Екипи тази сутрин работят по отстраняване на авариите. Очаква се днес вятърът да отслабне, но ще остане умерен от северозапад. След преваляване в сутрешните часове на места в източните райони от страната, облачността над цялата страна ще намалее до слънчево. Очакваните максимални температури са между 15 и 20 градуса, в София - около 15 градуса.", "date": "2018.09.25", "title": "Падна част от изолацията на финансово-стопанска гимназия в Монтана"}
{"url": "http://standartnews.com/balgariya/piyan_shofyor_ot_veliko_tarnovo_ubi_na_myasto_mlad_peshehodets_i_izbyaga-376075.html", "text": "Установен и задържан е шофьор, причинил смъртта на 29-годишен мъж. Сигналът за тежкия пътен инцидент, станал на ул. „Опълченска\" в гр. Велико Търново, бил  подаден снощи в 22.10 часа. По първоначални данни  пешеходец – 29-годишен жител на с. Върбица, е бил блъснат от лек автомобил и е починал на място. След инцидента шофьорът се е укрил. Веднага на място пристигнал полицейски екип, който е извършил оглед. В резултат на предприетите бързи издирвателни действия, късно снощи, 62-годишният водач - жител на областния град, бил установен и задържан. Извършена му е проба за алкохол, която е отчела положителен резултат. Взета му и  кръвна проба. По случая е образувано досъдебно производство, а работата по изясняване на всички обстоятелства около тежкия пътен инцидент продължава под наблюдението на прокуратурата.", "date": "2018.09.25", "title": "Пиян шофьор от Велико Търново уби на място млад пешеходец и избяга"}
{"url": "http://standartnews.com/balgariya/zamkmetat_na_blagoevgrad_kontsesionerat_se_grizhi_za_sigurnostta_na_mola-376076.html", "text": "Силният  вятър вчера събори фасадата на търговсккия център в Благоевград. В София има подадени десетки сигнали за паднали дървета, рецида щети са нанесени и в северозападната част на страната. „Доста се уплашихме, вратата беше затрупана и  не знаехме, че има хора, които да ни насочат как да излезем. Влязохме вътре в мола, защото беше студено, но покривът се тресеше. Изведоха ни през кафето и минути след като излязохме, падна и фасада върху кафето\". Това разказват учениците, които са били в мола в Благоевград, в предаването „Тази сутрин\" по bTV. Реалният собственик на сградата е община Благоевград, но тя е отдадена на концесия и концесионерът се грижи за сигурността. „Ремонтът ще бъде за сметка на концесионера, предполагам, че има застраховка\", заяви Иво Николов – зам.-кмет на Благоевград. Той уточни, че не е имал разговори с концесионера и не знае дали от общината са се свързали с него. В София са подадени над 20 сигнала за паднали дървета, има и сигнали за проблеми на строителни обекти, уточниха от Столичната община. В готовност са били четири екипа на пожарната, приоритет е било почистването на шахтите от листата. Само един автомобил има засегнат, няма пострадали хора. Най-много сигнали са получени от квартал „Лозенец\".", "date": "2018.09.25", "title": "Зам.-кметът на Благоевград: Концесионерът се грижи за сигурността на мола"}
{"url": "http://standartnews.com/balgariya/tetssliven_pozharat_e_ovladyan_shte_rabotim_po_ustanovyavane_na_tochnite_prichini_za_vaznikvaneto_mu-376098.html", "text": "Във връзка с избухналия пожар на територията на Топлофикация Сливен, бихме искали да дадем известна яснота относно причините и да разсеем всички съмнения, които биха породили спекулации по повод случилото се. Вечерта в понеделник в обособен склад, в който се съхраняват бали за слама възникна пожар и поради силният вятър огънят се разпространи изключително бързо и овладяването му беше трудно. Вероятно балите са се самозапалили. Предполагаме, че поради ураганният вятър в близко разположени проводници високо напрежение са се получили искри, които са попаднали в балите и оттам са се възпламенили. Точните причини предстой да бъдат установени и анализирани. Цяла нощ съвместно с пожарникарите, както и наша техника, се опитвахме да обезопасим периметъра, за да не позволим на пламъците да се разпространят из Предприятието и съседните зони. Пожарът вече е изцяло овладян и не съществува опасност. Искаме да изкажем огромната си благодарност на всички, които пркараха цялата нощ, в опити за потушаването му. Поривите на вятъра бяха над 100км/ч и това превърна гасенето на огъня в изключително трудна задача. Информираме, че няма пострадали и ранени при пожара хора, както и не са засегнати сгради. Работата на Топлофикация Сливен не е възпрепятствана от събитията от тази нощ и всички съоръжения работят в нормален режим. Към момента продължават действията по установяване на причините за случилото се.", "date": "2018.09.25", "title": "ТЕЦ-Сливен: Пожарът е овладян, ще работим по установяване на точните причини за възникването му"}
{"url": "http://standartnews.com/balgariya/sinoptitsite_ochakvat_parviyat_snyag_da_padne_v_petak-376073.html", "text": "Още днес постепенно вятърът ще отслабне. По последни измервания дори и в Сливен, където беше най-силен, средната скорост към момента е по-ниска, съобщи синоптикът от НИМХ към БАН Красимир Стоев по Нова телевизия. \"Днес ще има умерен северозападен вятър. В Източна България ще има валежи, но те ще са незначителни. Над цялата страна ще се установи предимно слънчево време\", каза синоптикът. \"Ще навлезе вторичен студен атмосферен фронт от северозапад и север. Понижението на температурите ще продължи, но не се очакват валежи. Все пак се очаква утре сутринта температурите да се понижат още. В четвъртък сутрин може да очакваме първите есенни слани\", добави Стоев.  \"В Драгоман тази сутрин температурата е около 5 градуса, в следващите дни ще е около нулата\", каза още той. \"Поне засега, с изграждането на този антициклон, не се очакват валежи в страната до петък. В петък ще има още едно нахлуване на студен въздух. Ако през почивните дни влезе достатъчно студ в страната, може да очакваме сняг и по високите върхове на планините\", завърши Стоев.", "date": "2018.09.25", "title": "Синоптиците очакват първият сняг да падне в петък"}
{"url": "http://standartnews.com/balgariya/452_signala_sa_polucheni_v_pozharnata_za_den-376078.html", "text": "452 са сигналите за произшествия в понеделник. Това обяви в ефира на NOVA  главен комисар Николай Николов. По думите му от сигналите 320 са били за пожари, а 121 – за спасителни дейности. „Най-тежко беше в Монтана, след това в София\", заяви главен комисар Николов. Сериозно е било и положението в Благоевградско.", "date": "2018.09.25", "title": "452 сигнала са получени в пожарната за ден"}
{"url": "http://standartnews.com/balgariya/pozharnikari_tsyala_nosht_se_boryat_s_ognena_stihiya_v_sliven-376079.html", "text": "Продължава гасенето на пожара в двора на ТЕЦ-Сливен, който пламна снощи. Горят бали със слама, които са складирани в специален силоз и се използват, като био гориво. Общо три индустриални пожара и няколко селскостопански гасиха огнеборците от Сливен през изминалите часове. Първият пожар лумна в двора на ТЕЦ-Сливен около 20 часа, след като се запалиха много бали със слама. Няколко часа по-късно се запалват и складовете на два завода - \"Динамо\" и ЗММ-Сливен. На помощ на огнеборците от Сливен пристигнаха екипи от Ямбол, Гурково и Нова Загора. Пожарите в ЗММ и Динамо са потушени. Пожарът в ТЕЦ-а продължава и към този час, съобщава БГНЕС. Силният вятър създава опасност от прехвърляне на огъня в близките сгради и ниви. Работата на пожарникарите бе изключително затруднена заради силния вятър със скорост до 100 км/ч през нощта в Сливен", "date": "2018.09.25", "title": "Пожарникари цяла нощ се борят с огнена стихия в Сливен"}
{"url": "http://standartnews.com/balgariya/smenyame_vodomerite_vkashti_samo_s_takiva_s_distantsionno_otchitane-376081.html", "text": "Ако слагаме нов водомер на водомера ще трябва да го подменим с такъв с дистанционно отчитане, каза заместник-министърът на регионалното развитие Малина Крумова. Тя добави, че в новата наредба за отчитане на водата не е записан краен срок за тази подмяна. Тя обясни и че в края на годината ще се направи оценка, за да се прецени къде и с колко може да поскъпне водата. Възможно е водата у нас да поскъпне, ако се вдигне цената на електроенергията, добави Крумова. Крумова обясни, че с новата наредба се цели да се избегнат конфликти между ВИК дружествата и клиентите и ще подпомогне добросъвестните потребители. Сега с новата наредба съвестният потребител трябва да плаща, което е употребил. Добросъвестните са тези със свои водомери, които допускат на 12 месеца да се измерват, каза заместник-министърът на регионалното развитие. Общото потребление не бива да надвишава 10%, то ще бъде разпределяно по равно на всеки апартамент по новата наредба. Ако не се осигурява достъп и няма водомери или има водомери за смяна, в тези случаи считаме, че тези потребите са недобросъвестни, цялото потребление, което се различава от измереното по индивидуалните водомери на коректните потребители, се разпределя на некоректните, добави тя.", "date": "2018.09.25", "title": "Сменяме водомерите вкъщи само с такива с дистанционно отчитане"}
{"url": "http://standartnews.com/balgariya/vyatarat_otslabva_no_vremeto_ostava_hladno-376065.html", "text": "Днес вятърът ще отслабне, но ще остане умерен от северозапад. В сутрешните часове на места в източните райони все още ще превалява, но валежите бързо ще спрат, а облачността навсякъде ще намалее до слънчево. Максимални температури предимно между 15° и 20°, в София около 15°. Атмосферното налягане е по-високо от средното за септември - ще продължи да се повишава. Над Черноморието преди обяд облачността ще е значителна и на места все още ще превалява дъжд, но до обяд и там валежите ще спрат и облачността ще намалее до слънчево време. Ще духа умерен север-северозападен вятър. Максимални температури на въздуха: 18°-20°. Температурата на морската вода е 24°. Вълнението на морето ще бъде 2-4 бала. В планините ще духа силен северозападен вятър. Ще бъде предимно слънчево с повече облаци преди обяд. През деня температурите ще се понижават и след обяд на 1200 метра ще бъде около 5°, а на 2000 метра - минус 1 - минус 2°.", "date": "2018.09.25", "title": "Вятърът отслабва, но времето остава хладно"}
