{"url": "https://www.standartnews.com/lifestyle/ot-kakvo-se-strakhuvat-mzhete-382175.html", "text": "Жените със сигурност се досещат, че мъжете имат страхове, но дали наистина разбират каква голяма част от живота на срещуположния пол може да се мотивира от страха? И дали наистина знаят колко много страхът може да повлие на отношенията с жената? Защото обикновено мъжете не скимтят в ъгъла заради  страховете си, а се опитват да не им обръщат внимание.   Леглото ги плаши Мъжете не се страхуват да правят секс. Но се тревожат и късат нервите си с въпроса дали наистина са  достатъчно добри. Представете си мъж да чуе следните думи, често употребявани от представителките на нежния пол: “Моят последен приятел беше страхотен в леглото!”. Е, как се преглъща подобна информация?! И те започват - да гълтат витамини, да правят гимнастика, да се подсилят с алкохол. Някои мъже  „работят“ като впрегатни коне на първа секс среща. Понякога изкарват изпита, но удоволствието едва ли е голямо. Те прекалено много се страхуват от провал, за да се наслаждават. Обвързването е кошмар Повечето мъже се страхуват от обвързването като от смъртта – но не от умирането в прекия му смисъл. „Приятелката ми мрази да карам мотора си. Какво пък, трябва да преживея това сега, докато още мога!”, казват някои от тях. Защото да заживеят заедно с гаджето си, им звучи като фатална присъда. Убедени са, че годеницата им би ги забавила, би държала двигателите им на празни обороти, докато накрая им се свърши горивото. Враговете са навсякъде Това  е познато на всяка жена, тъй като и тя се страхува от другите жени. Очите й се присвиват, а на лицето й се появява онова леко смръщване, когато види хубавица да влиза в бара. Не че нейният мъж ще започне да моли новодошлата да се прибере с него у дома, но самото й съществуване доказва, че има някоя по-секси от нея.  Е, мъжете имат същия страх. Някои момчета се опитват да се срещат с най-красивите жени, които могат да открият, за да докажат своята собствена мъжественост. Понякога този страх може да бъде позитивен, мотивирайки мъжа да дава повече във връзката си, защото знае, че някъде там има друг, който е по-висок, по-забавен, по-умен и по-добре изглеждащ от него.  Дали е като Спайдърмен Защо мислите, че всички тези филми за Спайдърмен са толкова популярни? Питър Паркър –това са мъжете. А Мери Джейн Уотсън – това са жените. Момчетата искат да спасят момичетата. Фантазиите на мъжа за спасяването на жената понякога са плашещи. Той често се замисля как би  реагирал, ако друг нападне собствената му съпруга или приятелка. Ще се държи ли смело? Ще може ли да я спаси? Ще даде ли живота си за нея? Какъв ще е смисълът от това да се нарича “съпруг”, ако не успее в тази най-важна отговорност? Самотата е ужас Някои мъже преди да се обвържат  притежават, например, колекция от екшъни и супер герои,  порнофилми, странни мебели... Това си е тяхното пространство и то им харесва. Много скоро обаче империята им  се подлага на прочистване.  Но други пък споделят: “Тя е мърла. Никога не можем да живеем заедно. Разхвърля дрехите си по цялата спалня. Твърди, че си имала система”. Този тип мъже са влюбени в реда, колекционират костюми така, както други колекционират бутилки. “Или тя ще ме промени, или аз ще я променя, но и в двата случая, ако заживеем заедно, ще свършим мразейки се един друг”. Паниката от сърдитата майка “Много е тъжно, но да разочаровам майка ми, винаги е било най-лошото нещо, което съм могъл да направя”, споделят си един на друг много от представителите на силния пол. “Последната ми приятелка  беше много секси и аз я обичах. Знаех обаче, че майка ми няма да я хареса”. \r\nЧесто мъжете са обвинявани от жените си, че са мамини синчета, че вечно очакват родителките да им лекуват егото така, както им приготвят баници и сладкиши. Така че мъжът истински се страхува да не разбие сърцето на майка си.  Самобичува се  Фактът, че се страхува, е достатъчно лош за мъжа, но възможността да отстъпи пред лицето на страха, го прави направо страхливец. Той би си признал почти всичко друго, но не и това.  Ето какво разказва фотограф за скандал с годеницата си. „Тя заплаши да ме напусне, ако не спра да снимам голи модели. Страхувах се, че ще го направи, но ултиматумът ме постави в невъзможно положение. Ако веднага бях казал „да“, ставах страхливец и тя щеше да загуби уважението си към мен. Ако веднага бях казал „не“, рискувах да загубя жената, която обичам”.  Пред възможността да изжлежда страхливец, той решил да поеме риска и годеницата му останала.  Приятелите също пречат Приятелите на мъжа  са били с него преди да познава годеницата, любовницата, съпругата. Споделяли са успехи и провали - когато са пукали гуми, когато бащите им са умирали, когато са се напивали до безпаметност... Мъжете много силно се интересуват какво мислят приятелите им за тях и непрекъснато се страхуват от тяхното неодобрение. Те си имат своите малки истории: помнят “онзи път”, когато единият е прекарал два дни в леглото с предишното си гадже или си говорят за “счупения крак на онези скали“. Защото ги е било страх да не приличат на бъзльовци в очите на аверите си.   Да не ги помислят за посредствени  Мъжете най-много се страхуват да са банални, обикновени, скучни. За тях съществуват две възможности – невероятен успех или катастрофално поражение, но не и по средата. Мъжът се ужасява да бъде възприеман като сив и посредствен. Искат да мислят за себе си като за герои. Нарцисизъм? Може би. Незрялост? Вероятно. Но със сигурност, когато срещнат жена, която прогонва този страх и ги кара да се чувстват наистина като смелчаци, мъжете проявяват склонност да се държат за нея, да я обичат и подкрепят така, сякаш  животът им  зависи само от нея завинаги.", "date": "2019.01.12", "title": "От какво се страхуват мъжете"}
{"url": "https://www.standartnews.com/balgariya-obshtestvo/nash-razkazvach-probi-s-detska-kniga-v-kitay-382196.html", "text": "Всъщност Райков пише още от девети клас, предимно фентъзи текстове, но в началото не свързва бъдещето си с писането. Днес вече е обратното - член е на организации, които публикуват подобни книги. Според него обаче детското фентъзи се пише много по-свободно, защото за малките не важат онези условности, които са задължителна част от света на възрастните.  \r\n\"Америка не беше част от моя свят, такъв, какъвто си го представях\", разказа той пред \"Стандарт\". По време на следването си той дори поддържа сайт за кинорецензии на известни американски филми. Твърде скоро след дипломирането в една област, в която се очакват гигантски постъпления, си грабнал дипломата от колежа и се прибрал у нас. Първоначално работел в сферата, която е учил, основал и фирма за графичен дизайн. Когато срещнал съпругата си и им се родило дете,  Именно там се родила и любимата на десетки хлапета \"Голямото приключение на малкото таласъмче\", която вече е издадена в Латвия, а у нас има няколко тиража. \"Исках да напиша перфектната приказка за моето дете - такава, в която се разказва само за любов и доброта\", разказва Райков. Перфектната приказка се оказва игра с твърде много разклонения и твърде скоро Райков започва да печели награди за детска и фантастична литература с книжката си. \"Основното в книгата ми е това, че всяка история завършва със ситуация, която предполага няколко разрешения. Детето само избира кой да бъде изходът. Оттук нататък има разказани още няколко истории за всеки изход, които също се делят на още две разрешения. Така накрая книгата се оказва с 20 финала\", обяснява Райков. Нещо подобно прави и Милорад Павич в своите книги за възрастни, но за Никола истинското удоволствие е децата да се запознаят с книгата под формата на игра и да видят, че четенето не е задължително тежко занимание. Прави всичко за своето издание \"от-до\" -  дизайн, илюстрации, за да е сигурен, че книгата му ще се получи точно каквато трябва да бъде. \"Не бях правил досега интерактивно четиво. Говорил съм с колеги и се оказа, че за тях е доста трудно\", споделя той. Вероятно именно компютърното образование му дава възможност да вижда различните възможни изходи от една ситуация и да ги предлага на децата, така че те сами да вземат решения за бъдещето на любимия си герой. По този начин книгата не само образова, но и подготвя за живота.  \"Съжалявам, деца, но това да убиеш лошия не те прави по-добър\", коментира писателят. В неговите книжки липсват екшън вълнения, както и повърхностен начин на мислене в стил \"черно и бяло\". Просто малките са предизвикани да достигнат до истинските решения.  \r\nСкоро сред \"Голямото приключение на малкото таласъмче\" идва и \"Още по-голямото приключение на малкото таласъмче\", а накрая и \"Добросъците\", които вече са на път да зарадват хлапетата в Китай. При тях вече разклоненията от основната история са много повече, затова и книжката за хлапета завършва с 30 възможни финала. Героите на тази книга са малки същества, които живеят в предметите, сред които живеем самите ние, и виждат света по различен начин. Една от тях е електрушката Жужка, която, както сами може да се досетите, обитава електрическата крушка. Фотьойльорката Сиса /отличен за всеки, който произнесе името й правилно, но децата явно умеят/ живее във фотьойла ви, а прахоядът Смук-смук - в дупките на паркета. Нощем, когато деца и възрастни заспят, те се събуждат и започнат техните приключения, чрез които въпросните същества си обясняват нашия огромен свят.  Приказката-игра „Добросъците“ вече спечели любовта на българските деца и получи наградата „Бисерче вълшебно“ през 2017 година  \r\nЛюбопитно е, че книгата ще бъде преведена директно от български език. Лин Юсян, която завършва българистика в университета в Пекин коментира „Аз усещах чистота, игривост и спокойствие докато четях книжките на Никола, все едно че се завърнах в детството си. Детската душевност няма международни граници, защото всеки от нас е част от Човечеството“. Младата китайка вече е превела доброволно и значима част от „Голямото приключение на малкото таласъмче“. Наскоро българският автор отхвърли оферта на друго голяма издателство от Китай за правата върху първата си книга \r\nВсички приказки-игри на Никола Райков предизвикаха значим интерес на международния панаир на културните индустрии в Шенджен. Иновативната му „Приказка от два свята“ дори си спечели вниманието на медиите и  а българският щанд беше отличен с награда. „Още от самото начало бях убедена, че книгите-игри на Никола Райков имат потенциал да спечелят и китайската публика и без колебание го поканих да ги представи за първи път в Китай. “ коментира Сабина Попова, ръководител на офиса на Българо-китайската асоциация за бизнес развитие /БКАБР/ и основен двигател зад българския щанд. \r\nИлюстрациите в книгата са дело на Мая Бочева, която е сред най-разпознаваемите и обичани детски художници в България. Тя е многократен носител на първа награда на международния фестивал „Компютърно пространство“. „Новината, че Добросъците на Никола Райков, чиито приключения нарисувах, ще бъдат отпечатани в Китай, ме зарадва много. Особено след като книгата спечели \"Бисерче вълшебно\" и беше една от любимите на българските дечица. Пожелавам ѝ същия успех и сред китайските деца!“ коментира тя.  ", "date": "2019.01.12", "title": "Наши приказки забавляват китайчета"}
{"url": "https://www.standartnews.com/biznes/kak-da-smetnem-kolko-vreme-rabotim-za-drzhavata-382182.html", "text": "За поредна година сайтът \"Моите данъци\" ( ) позволява на всеки работещ българин да добие по-добра представа за данъците, които плаща на държавата. На база личната си заплата и потребление, посетителите на kolkodavam.bg могат още да изчислят личния си Ден на свобода от правителството, както и да генерират своя собствена \"Разходна бележка\", която показва как държавата харчи техните пари. Освен това можете и да сравните данъците, които плащате, с тези на средностатистическия работещ българин, пише dnevnik.bg.   Нашите изчисления показват, че данъчната тежест върху средностатистическия работещ българин възлиза на 594 лв. на месец, което се равнява на 44.7% от разходите на работодателя му за него. Тази оценка почива на някои необходими допускания. Средностатистическият работещ българин:   - работи на трудов договор в най-широко разпространената категория труд (трета) и е роден след началото на 1960 г.;   - получава месечна брутна заплата от 1 117 лв. (според последните данни на НСИ за средната заплата в страната през третото тримесечие на 2018 г.); спестява 5% от брутния си доход[1];   - притежава жилището, в което живее (няма разходи за ипотечен заем или наем).   При тези условия общите разходи на работодателя възлизат на 1330 лв., а след заплащането на задължителните данъци и осигуровки в размер на 463 лв.[2] лицето получава чиста сума от 867 лв. Още тук данъчноосигурителната тежест е достигнала 34.8%. Това е процентът от общите разходи на работодателя, който не стига до джоба на работещия.   Използваме за отправна точка на тези изчисления крайните разходи за работодателя[3], защото именно те формират цената на труда – месечната сума, с която работодателят трябва да се раздели, за да наеме даден работник.   Данъчните задължения обаче не спират дотук, тъй като значителна част от данъчното облагане започва едва след получаването на \"чистата\" заплата. В нашия модел средностатистическият българин използва[4] останалите му 867 лв. по следния начин: · зарежда по 10 литра бензин на месец (при ориентировъчна средна цена от 2.20 лв./литър за 2018 г.) - общо 22 лв. на месец, от които 7.10 лв. акцизи и 3.67 лв. ДДС; · изпива месечно 4 бутилки бира (по 0.5 литра и 1.20 лв. всяка), половин бутилка вино (от 0,75 литра и цена от 8 лв.) и 1/3 бутилка твърд алкохол (от 0.75 литра и цена от 8 лв.) – общо 11.44 лв. месечно, от които 1.39 лв. акцизи и 1.85 лв. ДДС; · пуши средно по 5 и половина цигари на ден (при цена от 4.80 лв. кутията) – общо 38.88 лв. на месец, от които 28 лв. акцизи и 6.6 лв. ДДС; · спестява 56 лв. (споменатите по-горе 5% от брутния му доход).   След като се приспаднат разходите за този тип стоки (общо 72 лв.) и спестяванията (56 лв.), остават 739 лв., които биват изразходвани за разнообразни стоки и услуги, като приемаме, че 70% от разходите му са облагаеми с ДДС (т.е. плаща допълнително ДДС от 86 лв.). Така месечните разходи за акцизи са 36 лв., тези за ДДС набъбват до 95 лв., а общо платените данъци и осигуровки стават 594 лв. на месец – 44.7% от платените от работодателя му 1330 лв.   Крайната картина изглежда по следния начин:     Разбира се всичко казано дотук не изчерпва напълно данъчната тежест, на която са подложени българските граждани (и в частност - работещите). Например, сайтът \"Моите данъци\" не включва в изчисленията разходите за покриване на местни данъци върху движимото и недвижимото имущество, както и някои такси с данъчен привкус (известни още като квази-данъци) като винетните такси и таксата върху битовите отпадъци.   Разбира се всичко казано дотук не изчерпва напълно данъчната тежест, на която са подложени българските граждани (и в частност - работещите). Например, сайтът \"Моите данъци\" не включва в изчисленията разходите за покриване на местни данъци върху движимото и недвижимото имущество, както и някои такси с данъчен привкус (известни още като квази-данъци) като винетните такси и таксата върху битовите отпадъци.    За приближение на средната склонност към спестяване е използван брутната средна спестовност на домакинствата в България за 2016 г. (като % от брутния доход), изчислявана от Евростат.    Социални осигуровки - 278 лв./месец, здравни осигуровки - 89 лв./месец и данък общ доход - 96 лв./месец.     .    Важно допускане, без което обаче няма как да минем, е, че работещото лице има същото средно потребление като средностатистическия българин. Изчисленията са направени на база данните на НСИ за потреблението на стоки и услуги от страна на домакинствата, както и на база данни за потреблението на акцизни стоки от Министерство на финансите. Напълно възможно е акцизното потребление както на алкохолни изделия, така и на горива да е значително по-високо при работещите лица. Подобна разбивка на потреблението, за съжаление, не е налична, което налага да направим консервативното допускане, че то е аналогично с това на средностатистическия българин.", "date": "2019.01.12", "title": "Как да сметнем колко време работим за държавата"}
{"url": "https://www.standartnews.com/lifestyle/pochistete-strastta-ot-prakhta-na-zhivota-382173.html", "text": "Заедно сте от години и вашата връзка върви съвсем благополучно, но забелязвате, че предишната страст вече я няма - и правите любов все по-рядко. Защото сте изморени, а и няма нови усещания. Всичко е добре познато и рутинно. Може би при всички е така? Оказва се, че не е. Много двойки признават, че преживявайки подобна криза, са успели да открият за себе си нови хоризонти. Как?  \r\nЕто няколко съвета, предложени от утвърдени психолози, сексолози и просто „съпружески двойки със стаж”. Помнете: вашата страст никъде не е изчезнала. Просто е потънала под прахта на всекидневните проблеми. Избършете я и се радвайте на живота. 1. Спомнете си за добрия стар секс   Експерт сравнява секса с музикален дует: „Певците могат да постигнат унисон между гласовете си, но може и всеки от тях да води своя партия. Ако си подхождат, то двата гласа заедно придобиват друго звучене в сравнение със солото. В добрия дует участниците много добре се усещат един друг. Ако единият иска да импровизира, другият лесно се нагажда.” \r\nРазбира се, сексът на 40 изобщо не е това, което е на 18, когато всичко е по-просто – хормоните се вихрят в кръвта, можете да не спите цяла нощ, а сутринта да сте по-свежи от роза, а пред вас има големи надежди и планове. След години заедно с красотата си отива и увереността в себе си (особено ако любимият мъж периодично ви напомня за излишните килограми и бръчки), грижите за семейството поглъщат всичките ви сили, а и самият организъм моли за поне  час сън, а не за секс. Но все пак сексуалната удоволетвореност най-напред е свързана с удоволетвореността от връзката. Ако и двамата са доволни от интимните си отношения, то това създава фон, на който се развиват техните постижения в другите области. Всичко е свързано – удовлетворението е двупосочно.  \r\nОт къде да тръгнете, за да възродите желанието за секс? Като начало честно си отговорете на въпроса: Всичко ли е наред помежду ви в ежедневието? Ако не е, то търсете онази отправна точка, от която са започнали проблемите и запълнете емоционалната пукнатина. 2. Глезете се един друг В една песен звучи забележителна фраза: „Най-малко любов получават тези, които обичаме най-много!”. Парадокс: ние не пропускаме да стоварим върху патньора си всички насъбрали се през деня неприятности, изразяваме претенции, срязваме го пред приятели. И къде е нежността? Двойките, които не забравят да изразяват взаимната си нежност и любов, спят прегърнати. Преди колко време поднесохте на мъжа си кафе в леглото? А кога за последен път той ви масажира ходилата след натоварен ден? Разхождате ли се късно вечер на лунна светлина? Всяко семейство след време създава свои „рецепти”. Колкото по-често изразявате един към друг положителните си емоции, толкова по-здрава е вашата сексуална връзка. 3. Изморените тела ги мързи  Коя от нас, обвързаните дами, не е попадала в ситуация, когато очите й вече се затварят от умора, а мъжът й изведнъж става много инициативен? Отказвате му и съответно той е обиден, измъчвате се, а същевременно в душата ви се надига възмущение: какво иска? Въпреки че не рядко се случва и обратното: притискате се към него, а той казва, че е уморен и вече заспива. Какво да се прави? Давайте си възможност  за почивка един на друг. Има съпружески двойки със стаж, които са намерили решение. Едни пращат децата при баба с уговорката да не им се досажда за щяло и нещяло. Други, на които не им се налага да стават рано за работа, оставят секса за сутринта. Трети обратно – слагат децата да спят и от десет до полунощ си обръщат внимание. Сексът се измерва не с количество, а с качество – да е по-рядко, но пък „пълна програма”. 4. Оставете проблемите зад вратата Не внасяйте у дома служебните си проблеми. Не носете вкъщи документи, които не сте успели да прегледате в офиса.  Телефонните разговори с приятелка по час и половина също може да бъдат отложени. Ако пък чакате важно обаждане,  включете гласова поща и така ще спестите много скъпоценно време и душевни сили, като се отървете от непродуктивното общуване и разни дребни неща. Ако в този ден са останали много нерешени служебни проблеми, най-добре не планирайте това да е интимна вечер, тъй като мисълта за недовършените ангажименти, няма да ви позволи да се отпуснете. 5. Съобщете намеренията си Ако сутринта делово заявите на съпруга си „Скъпи, тази вечер ще правим секс!”, то това вече е нагласа. А ако още от заранта сте в приповдигнато настроение, очаквайки приятното падане на нощта, а през работния ден позвъните няколко пъти на мъжа си, то успехът ви е гарантиран.  Приберете се от работа поне половин час по-рано, за да приготвите леки блюда за двама. Погрижете се за шампанското,  вземете ароматна вана. Така ще имате прекрасно настроение, което вашият партньор веднага ще усети. 6. Не се оставяйте на рутината Според сексолозите най-разпространената клопка в спалнята е постоянният сценарий. Рано или късно настъпва период, когато всичко е познато и затова, правейки любов, съпрузите веднага „хващат бика за рогата”, т. е. използват тези ласки, които носят стопроцентов резултат. Ако човек всеки ден се храни със скариди, започва да му се повдига от тях. Така че на всяка цена менюто трябва да се разнообрази. 7. Не превръщайте партньора си в приятелка Това е златно правило за съвместния живот. Винаги помнете: до вас стои мъж! И този мъж трябва да се съблазнява и завоюва всеки ден. Но на практика се получава друго – жената се върти пред огледалото и се оплаква на мъжа за това, че е качила десет килограма, че навсякъде по себе си вижда само целулит, че не може да влезе в нито една пола. След като е била на зъболекар, разказва, как почти не са й останали здрави зъби и трябва да спестява за нова усмивка. Или започва да обсъжда с мъжа си как ще си купи най-ефикасния крем против бръчки. С две думи - прави всичко онова, което никога не би правила през първите дни на запознанството им. Разбира се, когато жената започне да се оплаква на мъжа, на нея й се иска той да каже: ”Скъпа, ти и така си прекрасна!”. Но мъжете обикновено не го казват. Те не виждат никакъв намек в думите ви, приемат ги буквално. Щом жената е казала, че е стара, дебела, грозна, с целулит и с кариеси, значи е така. А кой би искал да си легне с подобна жена?  8. Прибавете хумор Кой ви е казал, че сексът е нещо сериозно? Понякога най-добрият начин да си върнете предишната страст е да се посмеете. В много женски списания предлагат простички рецепти от типа на: Посрещнете мъжа си на вратата гола голеничка само по престилка с идеята той да ви се нахвърли като звяр. Ето истински случай, когато млад мъж става жертва на подобна среща: ”Прибирам се вкъщи изморен и скапан, а на прага приятелката ми гола и с престилка. Шокирах се: нима сега и секс ще трябва да правя?” Друга дама пък посрещнала мъжа си не просто гола с престилка, а на ролери. Настанал луд смях и прекарали изумителна нощ. Но е вярно, че въпросният господин е имал бясно чувство за хумор. Експериментирайте смело! 9. Спомените са ваш съюзник Още една истинска история: ”С мъжа ми сме заедно от 10 години. И ако между нас възниква отдалечаване, вадя старите ни снимки. Седим заедно вечер, разглеждаме ги, спомняме си хубавото, което ни се е случило. Естествено, че се усмихваме и се забавляваме. Между нас преминават нужните флуиди. Разбираме, че се обичаме и си говорим за това. Сякаш се отнасяме към първите ни нощи, към нашата страст.  Забележително е да си влюбена в собствения си мъж“. 10. Флиртувайте с него Знаем, че е лесно да се флиртува с непознат мъж: лека усмивка, загадъчен поглед – и непознатият изгаря от желание. Много по-сложно е да се флиртува със собствения мъж. Как да се случи това? Първо му обещайте страстна нощ, после търсете постоянен физически контакт с него, докато сте на гости, кино или купон.  Неслучайно секси красавиците във филмите под масата галят с крак главния герой. Потанцувайте. Целувайте го, всъщност вие познавате мъжа си най-добре. ", "date": "2019.01.12", "title": "Почистете страстта от прахта на живота"}
{"url": "https://www.standartnews.com/kultura/galin-nikiforov-feminizmt-ne-e-mzhemrazstvo-382171.html", "text": "Галин Никифоров,  който натрупа рейтинг с „Лисицата” и „Лятото на неудачниците”, се завърна на книжния пазар с „Тяло под роклята” –впечатляваща история за силата на любовта и изкуплението.  С новия си роман авторът надскача родното, напълно променяйки представата за социалните, езиковите и общочовешки  граници. Темите са фокусирани върху лимитите, които човешкият дух може да загърби в стремежа си към доброто. \r\n„Тяло под роклята“ е  за обичта между брат и сестра близнаци, които се допълват и всеки не е пълноценен без другия. До момента, в който връзката помежду им не е болезнено прекъсната, а човешкото у всеки от тях – поставено на карта. Това е приказка за клетката на реалността, която всеки от нас изгражда с изборите си и за птицата на надеждата, която попада в клопката ѝ.  Сред другите творби на Галин Никифоров са романите „Умерено нежно”, „Добро момче”, „Фотографът: obscura reperta”. През 2011-а печели националната награда „Елиас Канети” за „Къщата на Клоуните”. По новелата му „Нощта на мечтите“ е сниман едноименния пълнометражен филм с режисьор Боби Костов. Ето какво сподели писателят пред „Стандарт“. - Господин Никифоров,  все  така ли живеете в Добрич?  \r\n- В Добрич съм роден и тук е всичко, което съм искал да имам: дом, семейство, спомени, приятели, библиотеки и интернет. Около два месеца в годината прекарвам във Варна, откъдето е съпругата ми, и около два месеца в селце, близо до морето. \r\n- Защо предпочитате провинцията пред столицата? \r\n- Обичам спокойствието. За човек на изкуството са важни уединението, тишината, уютът.  Но си мисля, че дори и в София да живеех, пак щеше да бъде същото. Просто трябва да си дисциплиниран и да държиш на работната си етика, да имаш винаги условията, при които твориш най-добре.  Всъщност мястото, където живее писателят, няма значение. Важни са въображението и страстта му - както и някои качества на характера, които трябва да придобие с годините. \r\n- Каква е предисторията на „Тяло под роклята“? Нима предвидихте Истанбулската конвенция,  та главният ви герой е мъж, който иска да се превърне в жена, за да изкупи вината си? А всъщност вината му наистина ли е толкова всемирна, та трябва да плати подобна цена? \r\n- Откакто свят светува, има хора, които не се покриват напълно със социалния си пол, но историята ми не е за това. Главният ми герой не е жена в мъжко тяло, „трети пол” или човек с нетрадиционна сексуална ориентация. Исках да напиша роман, в който  една душа търси покоя си и изкупва вината си  по необикновен начин. Освен това ценя жените и смятам, че ние, мъжете, можем да научим много от тях и по този начин да станем по-цялостни и по-обогатени като личности. И, да – наистина вината на главния герой в „Тяло под роклята” е огромна. Защото той, макар и по принуда, става убиец още като дете, а това няма как да бъде заличено от душата му, от паметта му. В това е драмата му.  \r\n- След отдаването на подобен роман какво още научихте за жените? \r\n- Всъщност доста неща. И се радвам, че успях да ги включа в романа. Най-интересно ми беше да науча за малките хитринки, които жените използват за външния си вид – прочетох всичките списания на дъщеря си и ми беше доста забавно. Интересно беше и когато разбрах, че всъщност най-големите противници на феминизма са не мъжете, а жените. В САЩ 54% от жените са твърдо против подобни свободи и права. Но причинита е доста прозаична: те мислят феминизма за мъжемразство, а това е грешно. Според мен в България нещата са сходни. Най-доброто, което прочетох в това отношение, бе мнението на американска интелектуалка, която казва: „Всяка жена, чийто коефициент на интелигентност е по-висок от телесната й температура, трябва да бъде феминистка.” И още една мисъл, на която всички се усмихват: „На тоя свят има милиони същества, които не пият, не пушат и мразят жените. Това са жените.” За образа на леля Лео в романа използвах тези мисли, за да се настроя, когато пиша за нея. Беше вълнуващо. \r\n- Заради всичко това и въпреки него: Актуална ли е още темата за войната между половете?  \r\n- Вече не. Понякога за малко повече драматизъм из медиите се пишат статии за различни аспекти в отношенията между мъжете и жените. Но в днешно време нещата не са ситуирани така, както преди трийсет или петдесет години, когато двата пола социално са били съвсем ясно разделени и са имали различни функции в обществото.  Сега половете са по-близки защото почти не остана само мъжка и само женска работа; сътрудничеството е задължително, защото всички се борят да имат по-добър социален статус. В цивилизованите страни жените вече си извоюваха правото да бъдат равни с мъжете. За еманципация вече почти не се говори. Дори ми се струва, че скоро ще започне да се говори за правата на мъжете. Преди повече от 20 години Майкъл Крайтън написа „Разкриване” – роман за сексуален тормоз от жена към мъж, имаше и филм с Деми Мур и Майкъл Дъглас. Темата за  „вагина със зъби”  както тогава я нарекоха, вече не изглежда толкова ексцентрична, колкото преди. Всяка добра промяна има и своите негативни оттенъци. Скоро писаха, че в Швеция вече трябва да имаш писмено разрешение – вероятно юридически заверено – от жената, с която искаш да правиш секс. На мен това ми звучи почти ненормално… \r\n- Има ли все още теми от случващото се в родното общество, до които съвременните автори се страхуват да се докоснат?   \r\n- Не, не мисля. Има книги на всякакви теми. Още повече, че за всеки писател винаги е благодатна възможността да пише на нова тема или на тема-табу. Но трябва и да знае как да го направи, а това не е особено често срещано явление. Аз обикновено се интересувам от значително по-спокойни и човешки теми; социалните и изобщо скандалните теми не са по вкуса ми. \r\n- Променяте ли се с всеки нов роман? \r\n- Това е едно от нещата, към които винаги се стремя. Смятам, че няма смисъл да правиш само едно и също нещо, защото така не се развиваш. Каквото и да ти струва, трябва да се променяш, да не оставаш при направеното. В деня, в който пратих „Тяло под роклята” на издателството, започнах да мисля за следващия си роман и с какво той трябва да бъде по-различен и по-добър от другите. \r\n- Работите ли и като икономист, какъвто сте по диплома? \r\n- Никога не съм практикувал. Завърших икономика, защото едно от хобитата ми беше международна икономика, а и исках да науча нови неща и да се срещна с нови хора. Когато става въпрос за интелектуално разнообразие,  \r\nаз съм като шило в торба \r\n- След толкова издадени книги и стойностни награди можете ли да живеете от писателския си труд? \r\n- За съжаление не мога, но това никога не е било приоритет за мен.  Като инженер печелех доста повече но не бях щастлив. Правилното отношение към изкуството е, когато гледаш на парите не като на цел, а като на следствие. Иначе, когато имам пари, си купувам предимно време с тях, за да мога да пиша. Когато нямам, мисля как да ги изкарам. Не е кой знае колко сложно.  \r\n- Като икономист какво бъдеще виждате за България, в която почти няма икономика?  \r\n- Напротив, имаме икономика, макар и неголяма, и в нея са заети над три милиона души. По покупателна способност или стандарт сме някъде на около 50-то място от повече от 200 страни, в които има икономическа статистика. Освен това имаме пълен комплект от социални осигуровки – нещо, което може да се каже само за около 55 страни в света. Иначе  времената са трудни за всички, не само за България Мисля, че поне още около двайсетина години ще ни трябват, за да структурираме качествено обществото си и да заживеем наистина добре.  \r\n- А като писател какви са прогнозите ви? \r\n- По отношение на бъдещето на литературата ни мога да кажа само, че моето поколение вероятно ще има сили да постави основите на европейското ни присъствие, но едва следващото ще издава наравно с повечето европейски автори. Има много неща, които могат да се направят за писателите и книгите им и някои от тях ще бъдат направени, сигурен съм. \r\n- Пишете ли вече нова книга? \r\n- Да. Но напоследък имах доста ангажименти покрай новия си роман, както и някои редакции по три от старите си романи, които искам да се преиздадат, и сякаш загубих ритъм. Но се надявам през зимните месеци да наваксам. Натам вървят нещата…", "date": "2019.01.12", "title": "Галин Никифоров: Феминизмът не е мъжемразство"}
{"url": "https://www.standartnews.com/kultura/ruski-blyask-v-bkingam-382172.html", "text": "Изискана руска рокля, носена от принцеса Шарлот, дъщеря на Джордж IV; три от известните великденски яйца на Фаберже и някои от най-ранните известни фотографии на Москва и Санкт Петербург са сред 300 произведения в експозицията „Russia: Royalty & the Romanovs“ в \"The Queen's Gallery\" в Бъкингамския дворец.  Изложбата представя семейните и дипломатическите връзки между Великобритания и Русия и техните династии за период от 300 години, започвайки с посещението на Петър Велики във Великобритания през 1698-а. „Russia: Royalty & the Romanovs“ за първи път анализира близостта между двата двора чрез декоративно изкуство, картини, бижута, костюми, книги, писма и снимки, много от които не са показвани досега. 63-годишното царуване на кралица Виктория я среща с четирима руски императори. След визитата си в Англия през 1844 година Николай I поръчва огромен свой портрет, облечен в униформа на руската гвардия и го подарява на кралицата. Картината е висока почти три метра и половина и е разположена в стилно украсена рамка с руски императорски орел във всеки ъгъл. Две години по-късно Франц Ксавер Винтерхалтер рисува младата кралица Виктория и принца на Уелс, нейния бъдещ наследник. Петгодишният Бърти носи дрехи, описани като \"руско облекло\", подарък от императора. Любопитен акцент е историята около гостуването на Александър I в Лондон през 1814 година и модния отзвук от него. Роклята в руски стил на Шарлот има талия с приплъзване, за да улесни бременността й, както се вижда в портрета й от Джордж Доу от 1817-та. За нещастие, кралската дъщеря умира по време на раждането, но, колкото и да е странно, роклята й е оцеляла. \r\nЕмблематичните произведения на Карл Фаберже пък илюстрират споделения патронаж над известната бижутерия от британските и руските кралски семейства в началото на 20 век, когато те често си разменят подаръци с марката. Крал Джордж V и кралица Мери купуват „Кошница с цветя“, „Колонада“ и „Мозаечни яйца“ през 30-те години на миналия век. Първоначално яйцата били поръчани от Николай II, последният император на Русия, за съпругата му Александра Фьодоровна.", "date": "2019.01.12", "title": "Руски блясък в Бъкингам"}
{"url": "https://www.standartnews.com/biznes/priemat-nominatsii-za-investitor-na-godinata-2018-382166.html", "text": "За тринадесети път Българската агенция за инвестиции (БАИ) организира годишните награди „Инвеститор на годината”. Конкурсът цели да отличи най-значимите инвестиционни проекти, реализирани през 2018 г. в България. Чрез „Инвеститор на годината” БАИ желае да поощри както нови проекти, реализирани „на зелено”, така и добре развиващи се бизнеси. Проектите ще бъдат оценявани от авторитетно жури по следните критерии: инвестиция направена през 2018 г. в България; размер на направената инвестиция; корпоративно социална отговорност – показана последователна политика и инициативи в тази сфера; създаден продукт/услуга, с голяма популярност или със значителен пазарен успех в областта на приложение в и извън България; брой новооткрити работни места за 2018 г.; иницииране на добри практики, свързани с преодоляването на недостига на кадри; положителен имидж, спазване на устойчиви бизнес практики и положителна перспектива за развитие; внедряване на иновативни практики, базирани на прилагането на нови технологични процеси. Ще бъдат раздадени 5 награди статуетки „Златен бик“, изработени от скулптора Сейфетин Шекеров в следните категории: 1. Инвеститор на 2018 г. (комплексна оценка); 2. Инвестиция на зелено на годината; 3. Инвестиция в разширяване на бизнес; 4. Инвестиция в иновативен бизнес; 5. Инвестиция в човешки капитал; Почетни награди - плакети на БАИ, ще бъдат раздадени в следните категории: 1. Успешен стартъп; 2. Община в България с най – много инвестиции; 3. Награда за социална инвестиция. Вашата помощ за номиниране на най-успешните инвестиционни проекти е от голямо значение за нас. Очакваме да направите номинации за реализирани през 2018 г. инвестиционни проекти до 31 януари 2019 г. на следния интернет адрес: http://investbg.government.bg/investor/", "date": "2019.01.12", "title": "Приемат номинации за Инвеститор на годината 2018"}
{"url": "https://www.standartnews.com/sport/khirsher-veche-s-66-pobedi-za-svetovnata-kupa-382195.html", "text": "Австриецът Марсел Хиршер записа втора поредна победа в състезанията от Световната купа по ски алпийски дисциплини и общо 66-а в кариерата си. Днес Хиршер спечели ггантския слалом в Аделбоден. Водачът в класирането за Големия кристален глобус бе втори след норвежеца Хенрик Кристоферсен след първия манш, но с изумително каране във втория не остави никакво съмнение в превъзходството над конкурентите си. Хиршер даде общо време от 2:26.54 минути, като остави на 0.71 секунди зад себе си Кристоферсен. Третото място остана за Тома Фанара на 1.04 секунди зад победителя. 37-годишният французин обаче подобри рекорда за най-възрастен състезател, качвал се на подиума в състезание от Световната купа. Водещият ни алпиец Алберт Попов остана само на 0,65 сек от влизане във втория манш. С осмата си победа за сезона Хиршер увеличи преднината си на върха в класирането за Големия кристален глобус. Австриецът има 876 т, пред Кристоферсен с 511 т и французина Алекси Пинтюро с 444 т. В подреждането в дисциплината гигантски слалом Хиршер е първи с 540 т, пред Кристоферсен с 302 и Питюро с 276. Преди състезанието днес Щефан Луиц (Гер) остава без победа в в Бийвърк Крийк (САЩ), защото между двата манша на гигантския слалом за СК е използвал изкуствен кислород в палатката на състезателите. Немският алпиец ще обжалва пред Международния арбитражен съд в Лозана. Утре в Аделбоден ще се проведе и слалома за Световната купа. В него ще участват Алберт Попов и Камен Златков. Първият мачнш е от 11,30 ч, а втория от 14,30 ч и ще се излъчват пряко от Евроспорт.", "date": "2019.01.12", "title": "Хиршер вече с 66 победи за Световната купа"}
{"url": "https://www.standartnews.com/balgariya-obshtestvo/vorzheni-politsai-skeneri-i-opashki-za-shalcheta-v-plovdiv-382183.html", "text": "Центърът на Пловдив е под пълна полицейска блокада броени часове преди церемонията за откриването на Европейската столица на културата 2019 година.  Тежко въоръжени полицаи и жандармеристи обикалят по площада, а подстъпите към него са затворени. Желаещите да стигнат до Вавилонската кула, както стана известна 30-метровата платформа, минават през КППП-та, където има скенери и металодетектори. Избирателно се проверяват чантите на прииждащите пловдивчани и гости на града, пишат \"Марица\" и Трафикнюз.   Мъж с обемиста найлонова торбичка привлече вниманието на полицаите на едно от КПП-тата до Пощата. Той веднага бе дръпнат настрани за проверка. Оказа се, че в багажа му има тенджера и стенен часовник. Това предизвика смях сред хората, а съмнителният зрител бе допуснат вътре. Поне 100 души са се строили на опашка пред пункта до Централна поща, където ще бъдат раздавани шалчета и одеяла с логото \"Пловдив 2019\". Пловдивчани са се наредили и пред другите два пункта, които се намират срещу хотел Тримонциум и в близост до Голямата базилика. Там те чакат търпеливо в продължение на повече от час, предава репортер на Trafficnews.bg. Пунктовете ще отворят врати точно в 18:00 часа. Въпреки това гостите на събитието са решили да \"запазят\" мястото си отрано, за да са сигурни, че ще успеят да се стоплят при очакваните -4 градуса тази вечер.  От общинската администрация са поръчали 12 000 одеяла и 15 хиляди шала. От специалните наметки има различни цветове.  Фото Трафикнюз   Междувременно плакати с логото \"Пловдив 2019\" се озоваха и върху всички магазини в центъра на Пловдив. Служители и собственици на търговски обекти станаха съпричастни към кампанията, стартирала под мотото #Заедно, като поставиха слогата на видно място на витрините си.    ", "date": "2019.01.12", "title": "Въоръжени полицаи, скенери и опашки за шалчета в Пловдив"}
{"url": "https://www.standartnews.com/kultura/puskat-b-filmi-za-5-lv-v-stolitsata-382180.html", "text": "Пет столични киносалона утре ще прожектират български филми срещу билети само от 5 лв. Инициативата е на Столична община и Националния дворец на културата. Събитието е посветено на празника - 13 януари, Деня на българското кино и Националния филмов център. Салоните са - „Одеон“, „Дом на киното“, „Люмиер-Лидл“, G8, \"Евросинема\". В програмата са включени новият филм на Костадин Бонев „Далеч от брега“, семейния „Смарт Коледа“, боксофис хитовете „Възвишение“ и „Дъвка за балончета“. Също така зрителите могат да видят носителя на голямата награда „Златна роза“ за 2017 г. „Вездесъщият“ и много други. Билетите ще са на специалната цена от 5 лв. Честването на празника на българското кино е част от календара на културните събития на Столична община. През 2018 г. наши продукции спечели международни награди и записаха успешни участия в конкурсни програми. Филмът „Ага“ на Милко Лазаров беше селектиран да закрие 68-ото издание на Берлинале и спечели голямата награда „Златна роза“ във Варна. Копродукцията с българско участие „Не ме докосвай“ на Адина Пинтилие получи „Златна мечка“ в Берлин, копродукцията „Дивата круша“ на Нури Билге Джейлан беше част от конкурсната програма на фестивала в Кан. „Ирина“ на Надежда Косева беше селектиран във Варшава и спечели множество отличия. Новият документален филм на Тонислав Христов „Тайният живот на Вера“ ще се състезава в престижния конкурс на фестивала в Сънданс. През 2018 г. беше възстановено финансирането на български филми чрез Национален филмов център и бюджетът за кинопроизводство за 2019 г. беше увеличен за пръв път от шест години насам с два милиона лева.  ", "date": "2019.01.12", "title": "Пускат БГ филми за 5 лева в столицата"}
{"url": "https://www.standartnews.com/sport/kvitova-triumfira-s-titlata-v-sidni-382161.html", "text": "Чехкинята Петра Квитова спечели титлата на турнира по тенис в Сидни (Австралия) с награден фонд от 823 000 долара. Във финала двукратната шампионка от \"Уимбълдън\" стигна до успеха след обрат с 1:6, 7:5, 7:6 над представителката на домакините Ашли Барти. Осмата в световната ранглиста чехкиня триумфира с общо 26-та титла на УТА след 142 минути игра и общо шест пробива и драматичен тайбрек в решаващия сет. 28-годишната Квитова, която е шампионка в Сидни от 2015 година, отстрани номер едно в световната ранглиста Симона Халеп по пъти си към финала в Сидни. Ашли Барти за втори пореден сезон не успя да спечели шампионския трофей от този турнир.", "date": "2019.01.12", "title": "Квитова триумфира с титлата в Сидни"}
{"url": "https://www.standartnews.com/kultura/plovdiv-ofitsialno-stava-stolitsa-na-kulturata-dnes-382143.html", "text": "Официалното откриване на Пловдив - Европейска столица на културата 2019 е от 19.00 часа тази вечер със спектакъла „Ние всички сме цветове“. Отправна точка на шоуто е разнообразието на Пловдив – град с 8 000-на история, съчетаващ в себе си множество култури и влияния. „Разнообразие“ и „Ние сме всички цветове“ са ключовите послания в концепцията на откриващия спектакъл, свързани под мотото ЗАЕДНО. Спектакълът е разделен на няколко сегмента и съчетава традиционни български изпълнения и модерни съвременни технологии. Грандиозният спектакъл ще бъде открит от Теодосий Спасов, който ще изпълни авторско произведение, създадено специално за случая. На сцената ще бъдат и народната певица Валя Балканска, гайдарят Петър Янев, фолклорният ансамбъл „Тракия“, хористи от всички пловдивски хорове, ученици от спортното училище „Васил Левски“ и Национална гимназия за сценични и визуални изкуства, както и над 200 кукери от региона. Празникът ще завърши със светлинно шоу. Основа на програмата е зашеметяваща 30-метрова кула, осигуряваща видимост от 360 градуса. Сцената е с 5 нива и тежи 200 тона заедно с участниците. Тя е разширена с два подиума с дължина 100 метра, които са високи 3 метра и широки 4 метра. 360 градусови екрани ще бъдат разположени на сцената и допълнени от мултимедийни елементи по подиумите. На 30-метровата сцена ще се качат 1500 изпълнители от целия свят – музиканти, актьори. До нея ще се стига през 23 контролно-пропускателни пункта. Очаква се над 30 000 души от страната и чужбина да гледат на живо откриващото събитие. Движението за автомобили в центъра на Пловдив е спряно, паркирането е забранено. За целта има изградени буферни паркинги. Като част от събитията за деня ще бъде откриването на уникална изложба, посветена на 30-годишнината от падането на Берлинската стена. Музиканти от италианския град Матера, който е Европейска столица на културата за 2019 година заедно с Пловдив, ще внесат оживление и пъстрота с богатия и плътен звук на духовите инструменти.", "date": "2019.01.12", "title": "Пловдив официално става столица на културата днес"}
{"url": "https://www.standartnews.com/sport/berbatov-na-uembli-za-totnm-manchestr-yunayted-382140.html", "text": "Авторът на най-много голове за националния тим на България за всички времена Димитър Бербатов ще присъства на мача между Тотнъм и Манчестър Юнайтед в неделя на стадион \"Уембли\". Бившият футболист и на двата тима ще наблюдава \"специално\" шампионатния сблъсък. \"Червените дяволи\" бяха на кратък подготвителен лагер в Дубай, докато лондончани играха срещу Челси в първи полуфинал за купата на Лигата.  \"Може би ще има малко умора в състава на Тотнъм. Юнайтед може би ще има леко преимущество. Двата отбора трябва да играят умно. Отивам на стадиона като привърженик и очаквам да видя нещо специално. Изненадан съм, че коефициентите са толкова различни и Тотнъм е изявен фаворит. Манчестър Юнайтед играе наистина добре под ръководството на Оле Гунар Солскяр. Спечелиха общо пет мача и изглеждат уверени. Равенството няма да помогне на никого. Тотнъм ще иска да се доближи до лидерите, докато Юнайтед ще опита да се класира в челната четворка. Ако са умни и разиграват топката бързо, използват празните пространства, когато е възможно, имат шансове да победят \"шпорите\". Необходимо е и двата тима да бъдат хитри\", заяви Бербатов пред Бетфеър. Манчестър Юнайтед и Тотнъм практикуват атакуващ футбол и голмайстор номер 1 на българския национален отбор очаква резултатен двубой между лондончани и Юнайтед. \"Смятам, че ще видим голове и за двата отбора. Има огромно качество в атаката на тимовете. Тотнъм ще бъде голям тест за Юнайтед и за това до къде \"червените дяволи\" са стигнали в развитието си под ръководството на Солскяр. Това ще бъде първият истински тест за Манчестър Юнайтед с цялото уважение за предишните им противници\", каза още българският ас.", "date": "2019.01.12", "title": "Бербатов на \"Уембли\" за Тотнъм - Манчестър Юнайтед"}
{"url": "https://www.standartnews.com/sport/lob-vze-petiya-etap-ot-rali-dakar-382160.html", "text": "Французинът Себастиан Льоб спечели петия етап при автомобилистите на рали \"Дакар\". Състезателят на \"Пежо\" изпревари с 10 мин. Насер Ал-Атия (Катар) с \"Тойота\", а трати се нареди Нани Рома с Мини. Испанецът е на над 24 минути зад победителя.  \"Не допуснахме никакви грешки и имахме един перфектен ден\", заяви Льоб след финала. В генералното класиране води Насер Ал-Атия, който увеличи преднината си на върха на 24 минути пред Стефан Петерханзел (Франция), който остана на четвърта позиция в петия етап на надпреварата. Трасето беше намалено със 100 километра заради мъглата, която допълнително затрудни състезателите.  При мотоциклетистите първи е британецът Сам Съндърланд с КТМ. На втора позиция в етапа остана французинът Хавиер де Султре с \"Ямаха\". Начело в генералното класиране е американецът Рики Брарец с \"Хонда\" с преднина от 59 секунди пред Сам Съндърланд. Първи при Камионите е руснакът Едуард Николаев с \"Камаз\", който води и в генералното класиране в състезанието. При АТВ-четириколките вицешампионът от миналия сезон Николас Кавилясо с \"Ямаха\" записа четвъртия си етапен успех и също е лидер в генералното подреждане. В категорията на бъгитата победител е Родриго Пиасоли (Чили) с \"Кан-Ам\", който води и в класирането след петия етап от състезанието.   фото ЕПА/БГНЕС", "date": "2019.01.12", "title": "Льоб взе петия етап от рали \"Дакар\""}
{"url": "https://www.standartnews.com/sport/grisho-zapochva-v-avstraliya-po-prvi-petli-382153.html", "text": "Григор Димитров се изправя в понеделник в ранни зори срещу Янко Типсаревич на старта на Аустрелиън Оупън. Преди мача на Гришо трябва да се изиграе срещата между дамите Джесика Понше и Каролин Гарсия. Това означава, че битката между Димитров и Типсаревич е втора в програмата на корт \"1573 Арена\" и ще започне между 03:30-04:00 часа. Типсаревич и Димитров се познават добре като имат пет мача помежду си, а сърбинът е спечелил 4 от тях.  При успех в първия си мач във втори кръг в Австралия Григор Димитров ще срещне победителя от мача между Пабло Куевас и Душан Лайович. ", "date": "2019.01.12", "title": "Гришо започва в Австралия по първи петли"}
{"url": "https://www.standartnews.com/svyat/srbiya-vvezhda-dozhivoten-zatvor-za-ubiytsi-na-detsa-382181.html", "text": "Извършители на повече от едно убийство и убийци на деца вече ще лежат до края на дните си в затвора.  Това са част от радикалните мерки за борба с престъпността и корупцията, огласени от президента Александър Вучич след заседание на Съвета за национална сигурност, предаде Танюг. Вучич обяви борба на пет равнища и драконовски наказания за извършителите на престъпления, сред които доживотен затвор за убийци рецидивисти и такива, които са отнели живот на дете.  Той изтъкна, че само балканските страни - Сърбия, Хърватия, Босна и Херцеговина, Черна гора и Македония, нямат в Наказателния си кодекс присъда доживотен затвор, докато европейските страни имат. \"Сега искаме и ние да имаме по-строги наказания. Бързаме да приемем европейските стандарти и ще увеличим наказанията, защото не искаме да им дойде на ум да се убиват тука\", каза президентът. Минималните и максималните наказания за всички престъпления, включващи насилие, от семейно насилие до убийство, ще се увеличат с 35 до 50 процента. Присъдата за изнасилване ще бъде от пет до 15 години, без възможност за смекчаване на наказанието и никой няма да може да получи по-малко от пет години затвор, обяви Вучич. Минималната присъда за семейно насилие ще бъде една година затвор, каза той. До един месец започваме да променяме всичко в Сърбия, каза президентът и добави, че борбата против престъпността ще продължи с години. Според него за производство и търговия с наркотици повечето престъпници са получавали присъда под предвидения в закона минимум, тоест под шест месеца. \"Произнасянето на присъди от над пет години стана изключение, почти няма такива\", каза Вучич. Той посочи, че вчерашната акция на полицията и прокуратурата, в която бяха арестувани над 150 души, е показала намерението на държавата да се справи с най-опасните видове престъпност и с най-тежките форми на корупция в Сърбия.", "date": "2019.01.12", "title": "Сърбия въвежда доживотен затвор за убийци на деца"}
{"url": "https://www.standartnews.com/regionalni/dshcherya-khranila-mayka-si-s-khranata-na-kotkite-382157.html", "text": "Старица е била държана заключена от родната си дъщеря повече от година в една стая в родния си дом в златаришкото село Росно и е била хранена с храната на котките. Покъртителната история е разказал кметският наместник на селото Пенка Конакчиева пред електрония сайт Янтра днес. \r\n Всичко излязло наяве,  когато дъщерята на 86-годишната Марийка Станчева – Снежина, починала  в края на миналата година в областната болница във Велико Търново. Тъй като никой от близките и не искал да дойде и да прибере трупа, от болницата се обадили на местните власти да потърсят роднините на починалата Снежина. Когато кметицата Пенка Конакчиева, отишла в дома, тя заварила там сина на починалата, а в една от стаите била заключена нейната майка, 86-годишната баба Марийка. Пред дошлите старицата обяснила, че била държана под ключ в ледено студената стая повече от година от починалата си дъщеря Снежина. Тя не я пускала да излиза извън стаята и къщата. Вземала пенсията на майка си с пълномощно, а я хранела с попара от хляб, натопен в храната на котките. Освен това по думите на бабичката  дъщеря и редовно я биела. До 2017 г. баба Мариййка живеела в Пловдив при сина си, който обаче починал. Тогава тя била взета от дъщеря си Снежина, която обещала да я гледа в село Росно. Вместо това злата щерка със заплахи принудила майка си да продаде всичките си ниви и жилището в Пловдив и прибрала парите. Както става ясно, за благодарност се отнясяла към нея като с животно  \r\n  Клетата старица е била настанена за лечение в болницата във Велико Търново. Имала измръзвания от първа и втора степен по краката и вероятно щяло да се наложи операция.След намесата на кмета на община Златарица, след изписването си от болницата баба Марийка ще бъде веднага настанена  в старческия дом в града. \r\n ", "date": "2019.01.12", "title": "Дъщеря хранила майка си с храната на котките"}
{"url": "https://www.standartnews.com/regionalni/krasavitsa-se-posveti-na-grizhata-za-bezdomni-chetirinogi-382174.html", "text": "\r\n   \"Да дадем топлина с едно легло за бездомничета и нека тя се върне в сърцата ви“  - така са нарича кампанията, която инициира казанлъшката красавица Симона Петкова, Царица Роза - 2011 година. След нейния емоционален призив в социалните мрежи само за няколко дни  тя е събрала близо 40 легълца и топли постелки за  бездомни или настанени в приюти малки кученца, съобщи електронния сайт kazanlak.com. \r\n  Симона, която е дипломиран юрист, от няколко години се е посветила на каузата за защита на бездомните животни. С различни инициативи тя се старае да помага за лечение на болните животни или за осигуряване на средства за храна и по-добри условия за живот на изхвърлените четириноги. През лятото на миналата година по инициатива на Симона и нейната приятерка Ивелина Недкова от „Анимал хоуп“ за първи път на казанлъшкия Празник на розата дефилираха бездомни животни от общинския приют в Казанлък. Идеята бе те да си намерат стопани и на две от тях щастието настина се усмихнало. \r\n Кампанията \"Да дадем топлина...\"  са подкрепили още дузина български красавици като Светлана Гущерова, както и от много добри и отзивчиви хора като дизайнерът Панче Димитров. \r\nДнес креватчета и топлите ватирани постелки ще бъдат дарени в един от приютите за бездомни животни на Пловдив, където от години живее Симона. \r\nФото - kazanlak.com \r\n ", "date": "2019.01.12", "title": "Красавица се посвети на грижата  за бездомни четириноги"}
{"url": "https://www.standartnews.com/regionalni/yavorovite-dni-s-dva-yubileya-382168.html", "text": "Две годишнини са акцентът на традиционните Яворови дни, които се се откриват официално утре в Чирпан, незименно на рожданата дата на поета, 13 януари. \"Навършват 120 г. от написването на стихотворението \"Арменци\", припомни пред БНР Златина Колева, изпълняваща длъжността директор на къщата-музей  на Яворов. Затова и един от трите дни на очаквания поетичен празник в Чирпан е посветен на арменската общност.  В рамките на специалната Арменска вечер ще бъде показана изложба от скулптура и графика на художници с арменски корени от Пловдив. Литературни четения, концерти, представяне на театралната постановка \"Снаха\" на драматичния театър \"Гео Милев\" в Стара Загора включва още афишът на тазгодишните Яворови дни. \r\n \"През тази година се навършват 65 г. от създаването на къщата-музей на поета в Чирпан\", посочи другата важна дата на честванията Колева. Според статистиката през 2018 г. над 10 000 почитатели на Яворовата поезия са посетили неговата родна къща.  \r\n  Със запалване на символичния огън на Яворовата поезия в двора на музея в Чирпан и традиционното факелно шествие до градския парк, където си издига паметникът на поета,  ще започнат Яворовите дни.  \r\n  Малко по-късно в залата на общината ще се състои традиционната Яворова вечер. Слово за живвота и поезията на гениалния чирпанлия ще произнесе проф. Цветан Ракьовски. Свои стиховее ще четат Маргарита Петкова, Камелия Кондова, Атанас Капралов  и др. ", "date": "2019.01.12", "title": "Яворовите дни - с два юбилея"}
{"url": "https://www.standartnews.com/regionalni/radnevo-bez-tok-prets-tseliya-den-utre-382184.html", "text": "Подcтaнция „Цeнтpaлнa peмoнтнa бaзa“ - Paднeвo, coбcтвeнocт нa въгледобивната компания „Mини Mapицa-изтoĸ“ EAД, oт ĸoятo ce пoдaвa eлeĸтpoзaxpaнвaнe зa миньорския гpaд, щe бъдe вpeмeннo cпpянa на 13 януари. Спирането се налага зapaди нeoтлoжни peмoнтни дeйнocти пo cиcтeмeн eлeĸтpoпpoвoд, поясниха от Eлeĸтpoeнepгийния cиcтeмeн oпepaтop (ECO).  \r\n  Раднево щe бъдe без електрически ток през цеелия дене утре - cпpян oт 8 дo 18 чaca. \r\n ", "date": "2019.01.12", "title": "Раднево без ток през целия ден утре"}
{"url": "https://www.standartnews.com/balgariya-obshtestvo/trgovishche-izprashcha-otkrivatelya-na-kralevskoto-skrovishche-382179.html", "text": "Отиде си един от най-известните родни археолози Георги Ганев, открил през юли 1979 г. прочутото Кралевско съкровище, съобщиха от Регионалния исторически музей в Търговище. Златното съкровище включва 51 експоната и е открито при разкопки на гроба на тракийски вожд.  От 1966 г. Гинев изследва историята на Търговище и Търговищкия край и участва в издирване и регистриране на над 800 археологически обекти от античността и средновековието. Най-значимият период от дейността на археолога е от 1974 до 1986 г., когато е научен ръководител на археологическото проучване върху тракийски могилен некропол в землището на търговищкото село Кралево. Именно там е открит гроб на тракийски вожд, а в него са намерени златни апликации за конска сбруя, обици и гривни, датирани към  III в. пр. Хр. С откритието името на Търговище присъства в експозициите и каталозите на всички големи изложби представящи България пред света, разказва директорът на Регионалния исторически музея Магдалена Жечева. До 2004 г. Георги Гинев е основния изследовател на античността на територията на Търговищка област. В резултат на неговата събирателска и изследователска работа колекциите на музея са попълнени с хиляди културни ценности от античността и нумизматиката. Спасени са стотици исторически свидетелства с местно и национално значение, казва Жечева. Погребението ще бъде на 13 януари в гробищния парк в Търговище.   ", "date": "2019.01.12", "title": "Търговище изпраща откривателя на Кралевското съкровище"}
{"url": "https://www.standartnews.com/mneniya-komentar/kak-da-se-razdelish-s-nay-bogatiya-chovek-na-sveta-382176.html", "text": "Приказката за най-щастливото, но и най-богато семейство на света Безос приключи тази седмица след общо изявление на Джеф и Макензи. Те обявиха, че остават приятели и партньори, но не и съпрузи. Новината изкара на показ почти 4- месечната връзка на собственика на Амазон с жената на един от най-влиятелните американски агенти - 48- годишната бивша тв звезда от мексикански произход Лорън Санчес . И обърна възходящия тренд на акциите на най-успешната компания, чиято капитализация се оценява на около 1 трилион долара. Оказа се, че докато семейство Безос тържествено празнували 25 години от сватбата си миналата есен, милиардарът вместо да произнася наново брачните си клетви, се усамотил на разговор с красивата Санчес и бил пленен от чара й. Многобройните разговори и среднощни СМС-и, които американски медии подготвяли да разпространят, бяха парирани от приятелското съвместно обръщение на Джеф и Макензи за официалния край на брака им. Сега цяла Америка е в очакване как ще приключи новата любовна връзка и дали ще има развод и в семейството на Санчес.  Липсата на предбрачен договор, означава, че Макензи ще загуби мъжа си, но ще получи място в топ 5 на най-богатите хора на планетата със състояние около 70 милиарда долара. И ще продължи да работи с бившия си мъж по общите им проекти. Защото за разлика от повечето бивши съпруги в класациите на най- скъпите разводи, тя никога не е била просто поредното красиво бижу в колекцията на любимия си. Историята им започва през далечната 1993 година, когато Макензи попада на събеседване в хедж фонд в Ню Йорк, в който Джеф е вицепрезидент. Той обича да разказва как тя веднага го е впечатлила с интелект, находчивост и сексуалност. Тя пък си спомня с умиление как след като се нанесла в съседния му кабинет като анализатор, била заинтригувана от постоянния му смях, който чувала през общата им врата. И досега колегите им не могат да си обяснят с какво Макензи е завладяла сърцето на доста претенциозния вицепрезидент. Но е факт, че само 3 месеца след запознанството им, амбициозната дама събира колежките си и им показва диамантения пръстен на безименния си пръст, а след още толкова минава под венчилото. Малко по-късно двамата подават молби за напускане и решават да се заемат със свой бизнес. Приятелите им твърдят, че идеята е нейна, реализацията - съвместна. Сегашната супер компания, която вече е сравнима с Гугъл и Фейсбук, започва в сеемйната къща в Сиатъл, в гаража, с няколко дъсчени маси, сглобени лично от бъдещия милиардер, на които само двамата започват да развиват онлайн търговията с книги. Впоследствие разширяват дейността си, наемат собствено помещение, стотици работници и се изстрелват в небесата. Пътят им не е само розов, преживяват доста перипети, като една от ирониите на съдбата е, че един от най-големите им критици е вестник \"Уошингтън Таймс\", който обаче става тяхна собственост през 2003 -та. Макензи постоянно подкрепя мъжа си, но се раздвоява между семейството и бизнеса. Двамата съпрузи имат четири деца, едно от които осиновяват от Китай. Приятелите им разказват как живеят задружно и обичат да прекарват свободното си време заедно. Макензи ставала в 4 часа сутрин, за да пише книгите си, после правила богата закуска, карала децата на училище, след това прибирала мъжа си от работа. Той път миел чиниите след всяка вечеря и поверявал домашните им. В малкото си интервюта той винаги отбелязва, че е безкрайно благодарен на семейството си, защото майка му и баща му, който е кубински емигрант, му дали първоначалния капитал от 300 000 долара за компанията, а жената и децата го вдъхновяват и осмислят живота му. След време обаче децата пораснали, Джеф се отдал на работата, а Макензи - на книгите си. Една от тях получи преди няколко години наградата на американската академия за книги. Какъв ще бъде сценарият за новата й книга, можем само да гадаем. Но ако е решила да разкаже семейната си история, сигурно е, че ще се превърне в бестселър. Защото макар да е изненада за милиони, раздялата на Джеф и Макензи бе отдавна предизвестена. От години тя присъстваше на многобройните коктейли с видимо отегчение и очакваше с нетърпения края им, за да свали марковите дрехи, да надене дънките, едноцветните пуловери и гумените ботуши, да се усамоти в наетия до къщата им едностаен апартамент, за да пише книгите си. И придружаваше мъжа си в суперлуксозните екзотични ваканции само заради децата им. По време на самотните й разходки по тузарските острови едва ли някой би могъл да разпознае в нея жена със десетцифрена банкова сметка. Но едва ли би сбъркал овладелият до съвършенство обноските на висшия елит Джеф Безос. За когото днес Макензи е вече е само минало. Дали обаче ще успее да направи нова приказва с Лорънс, е още рано да се каже. Все пак понякога и богатите плачат. ", "date": "2019.01.12", "title": "Как да се разделиш с най-богатия човек на света"}
{"url": "https://www.standartnews.com/regionalni/uvelichava-se-broyat-na-bivolite-u-nas-382186.html", "text": "Малките биволовъдни ферми с до 10 животни намаляват, увеличават се обаче фермите с над 20 биволи. Това бе отчетено днес на годишното общо събрание на Асоциацията на биволовъдите в България, което се проведе в Шумен.  По традиция браншовата организация провежда годишния форум преди професионалния си празник -  Карамановден, който се отбелязва на 15 януари. \r\n Според официалните данни през 2018 година биволофермите под селекционен контрол в страната са били 146 с общ брой биволи 7753. \r\n Биволовъдите обсъдиха възможностите за подпомагане и най-острите проблемите пред сектора.  \"Докато през 2017 година бяха платени по 620 лв. за предадени 400 кг мляко, през миналата година тези пари бяха намалени наполовина - 320 лв., а хората разчитат на субсидиите\", посочи един от проблемите председателят на Асоциацията на биволовъдите доц. д-р Марина Цанкова. От Министерството на земеделието и храните  обяснили намалението на помощта с увеличения брой биволи в страната и по-големия брой заявления за подпомагане. \r\n ", "date": "2019.01.12", "title": "На Карамановден се похвалиха с повече биволи"}
{"url": "https://www.standartnews.com/svyat/vzriv-v-pekarna-v-parizh-rani-nyakolko-dushi-382156.html", "text": "Няколко души са ранени при експлозия в пекарна в девети район на Париж, предадоха световните агенции. Взривът е бил предшестван от пожар в магазина, намиращ се на улица \"Тревизо\". След експлозията, нанесла на околностите значителни материални щети, на мястото са пристигнали много пожарникари с техника и линейки. Причина за взрива е изтичане на газ, съобщи парижката префектура.", "date": "2019.01.12", "title": "Взрив в пекарна в Париж рани няколко души"}
{"url": "https://www.standartnews.com/svyat/makedoniya-veche-se-kazva-severna-makedoniya-382145.html", "text": "Македонският парламент гласува конституционните промени, произлизащи от Преспанския договор с Гърция, с 81 гласа \"за\", предадоха македонските медии. С това завърши изтощителната парламентарна драма, която продължи с месеци поради съпротивата на опозиционната ВМРО-ДПМНЕ, отбелязва информационният сайт Фокус. Парламентът гласува четирите поправки, като \"за\" гласуваха всички депутати от парламентарното мнозинство. Сега на ход са гръцкият премиер Алексис Ципрас и управляващата партия Сириза.", "date": "2019.01.12", "title": "Вече граничим на запад със Северна Македония"}
