{"url": "http://standartnews.com/mneniya/nyama_problemi_za_hab_balkan-369535.html", "text": "Решението на \"Газпром\" да ликвидира две от четирите тръби на своя територия окончателно - вече ясно и категорично - казва \"сбогом\" на каквито и да било надежди за възраждане на проекта \"Южен поток\". То за пореден път показва, че Русия се е съсредоточила в реализацията на проекта \"Турски поток\" и го следва неотстъпно. Знаем, че продължава планомерното полагане на двете успоредни тръби по дъното на Черно море от Анапа към турска територия. Това обаче далеч не означава, че Русия се е отказала от експорта на природен газ по \"Турски поток\" за Европа, нито пък край на нашите надежди част от газа, който ще бъде транспортиран по него, да дойде в България и да захрани бъдещия газов хъб \"Балкан\" край Варна, каквито коментари прибързано се чуха. Напротив - наличието на руски газ на турско-българската граница след около година не само че няма да попречи на реализацията на нашия проект за хъб \"Балкан\", но и ще ни даде пълна възможност да търгуваме с този руски газ, ако, разбира се, преди това си решим успешно задачата да изградим нашия хъб край Варна и довеждащата към него инфраструктура. И ние ще можем да правим сделките с този газ на българо-турската граница, за да не се нарушава Третия енергиен пакет на ЕС. Тогава вече \"Булгаргаз\" ще трябва да се превърне в корпорация, която ще организира сделките на българо-турската граница. Освен това ние ще можем да купуваме определени количества газ и да го продаваме като собствен на българо-сръбската или българо-румънската граница. Тогава вече ние ще трябва да осигурим движението на тези количества през наша територия към Сърбия и Румъния, но не като транзит, а като собствен газ. За да стане всичко това, ще трябва да се увеличат капацитетите на интерконекторите към Сърбия и Румъния, тъй като една тръба ще може да доставя 15.75 млрд. куб. м газ по \"Турски поток\" към нас. Като изключим 3 млрд. куб. м за нашето потребление, то другите около 12.75 млрд. куб. м газ остават като потенциал за търговия в посока Сърбия и/или Румъния. Досега сме транзитирали около 18 млрд. куб. м газ, така че и след спирането на транзита през Украйна през 2019 г., чрез едната тръба на \"Турски поток\" ние пак ще имаме възможност - чрез търговски сделки или чрез транзит - пак да запълним нашите транзитни газопроводи почти в същия обем, както сме го правили и досега. Мисля, че именно сега, след изборите в Русия, вече много въпроси ще отпаднат и договарянето с Москва ще става по-стабилно и дългосрочно. Руснаците са склонни да разрешат да извършваме сделки с техния газ, тъй като по този начин се избягва противоречието с Третия енергиен пакет. Тогава \"Булгаргаз\" или друга фирма ще закупува и става собственик на определени количества газ при условие, че ги транспортира до сръбската или румънската граница. Така че всичко все още е в нашите ръце и е въпрос на преговори и договорености с руската страна.", "date": "2018.03.19", "title": "Няма проблеми за хъб \"Балкан\""}
{"url": "http://standartnews.com/svyat/obzor_gazprom_sviva_turski_potok-369534.html", "text": "Газпром\" е започнал да демонтира и консервира стотици километри от тръбопровода \"Турски поток. Компанията е решила да съкрати два пъти капацитета му - от 63 млрд. куб. м на 31.5 млрд. куб. метра природен газ. Това съобщава руската агенция \"Интерфакс\". Всички тръби, които ще бъдат ликвидирани, трябваше да бъдат част от проекта \"Южен поток\", който от началото на декември 2014 година беше трансформиран в \"Турски поток\". Според руски анализатори тази информация ясно показва, че в Москва са изгубили надежда в близко бъдеще да превърнат вече строящия се газопровод \"Турски поток\" в магистрален за мащабен износ на синьо гориво за Европа. На практика това означава, че вместо първоначалните 4 тръби, които трябваше да бъдат изградени за \"Южен поток\" и по-късно се трансформираха в \"Турски поток\", реално ще бъдат монтирани само две тръби. Причината за това е, че след първоначалните илюминации около трансформацията на \"Южен\" в \"Турски  поток\" дойде отрезвяването и на практика с Анкара бе договорена само една тръба (15.75 млрд. куб. м природен газ годишно), а строителството на втора беше поставено под условие - само ако ЕС даде пълни гаранции, че иска да получава синьо гориво по нея. Според новите планове на компанията, на ликвидация подлежат 506 км от \"Източния маршрут\" и \"Южния коридор\"  от Починки до Анапа плюс газоизмервателната станция \"Моршанская\", става ясно от документи на \"Газпром\", пише още \"Интерфакс\". Тръбите, които се ликвидират, са положени в Краснодарския край, както и в Саратовска, Волгоградска и Ростовска области. Ще бъдат консервирани и компресорните станции Руская, Казачая и Кореновская, пише още в документи за публичен търг на газовия концерн. Полагането на двете тръби по дъното на Черно море за проекта \"Турски поток\" обаче продължава с пълна сила, като от първата вече са положени над 900 км, а втората също се полага според първоначално заложения график. Според информация от турска страна обаче Анкара все още не е издала разрешение втората тръба да излезе на сушата в Турция. В Москва нараства усещането, че е все по-вероятно \"Газпром\" да се окаже с проект за милиарди долари, който отново доставя газ само за нуждите на Турция, а втората тръба не води до никъде, коментира анализаторът от \"Фич\" Дмитрий Маринченко. Според него все още не е ясно и кой ще е собственик и оператор на тръбите и ще претентира ли Анкара да получава транзитни такси от газа и в какъв размер. Според някои коментатори решението за ликвидацията на тръбите на руска територия още веднъж показва, че проектът за изграждането на тръба от \"Турски поток\" към България, която да захранва газовия хъб \"Балкан\", е чиста химера и поради това нашият проект е нежизнеспособен. Тъкмо напротив, категоричен бе енергийният експерт проф. Атанас Тасев - именно това решение за ликвидацията на две от тръбите за пореден път показва, че проектът \"Южен поток\" е окончателно погребан и че част от газа, който ще тече по \"Турски поток\", ще тръгне към България, обясни той. Затова тъкмо сега, след поредната победа в президентските избори на Владимир Путин, България трябва да се активизира и да защити бъдещия хъб \"Балкан\" в Москва, категоричен бе проф. Атанас Тасев.", "date": "2018.03.19", "title": "ОБЗОР: \"Газпром\" свива \"Турски поток\""}
{"url": "http://standartnews.com/mneniya/tarseneto_na_rabota_sashto_e_izkustvo-369515.html", "text": "-Искам веднага да направя уточнението, че това са данни, които много рядко се наблюдават и цитират. Стастиката задава няколко опции за отговор – търсенето на роднини и познати се съпоставя с явяването на интервюта, директни контакти с работодател, обяви т.н. Важно е да се каже, че повечето българи не посочват само един отговор. Т.е., когато се търси работа, хората използват по три или четири различни метода. И 70% от българите използват и търсенето на връзки. Аз не бих казал, че е притеснително, че този процент от сънародниците ни прибягват до този метод. По-скоро е притеснително, че много малка част от тях се явяват на конкурсни изпити и се опитват по някакъв начин сами да открият работа на конкурентен принцип, както вие споменахте. Т.е. културата на търсене на работа не страда толкова от това, че хората се обръщат към близките си и приятелите си, това е напълно нормално, а от това, че сравнително малка част от тях се опитват да използват по-съвременни, по-конкурентни методи. -Все още в България има много проблеми по линия на трудовото посредничество – свързването на предлагането и търсенето на труд. Отчасти това обхваща дейността на Агенцията по заетостта. От друга страна,   неща като кариерно ориентиране са малко абстрактни в България. Така че е напълно възможно и нормално голяма част от младите хора да се опитват първият им досег с пазара на труда да стане по линията на по-малкото съпротивление, а именно чрез роднини и познати. Пак казвам, в това няма нищо ненормално. Разбира се, има какво да се желае и по отношение на трудовото законодателство. Има напредък по отношение на трудовото посредничество през последните години, макар и не много ясно изразен все още. Защото до ден днешен по-голямата част от обявите, дори в Бюрата по труда, се публикуват без обявена заплата. - Те покриват доста специфични сектори. Използват се за намиране на високоспециализиран персонал в общия случай. В много случаи те се опитват да намерят кадри за чуждестранни компании за работа в чужбина. Огромната част от трудовото посредничество все още се случва или чрез бюрата по труда, или чрез сайтовете за обяви. - По линия на образованието има много какво да се желае в тази насока. Истината е, че културата на търсене на работа е нещо, което трябва да залегне още в училище. Дори много университетски програми не покриват подобен тип предмети. Нещата, които човек може да научи чисто формално за това как се кандидатства за работа, как се пише мотивационно писмо, как се подготва автобиография за конкретна позиция, се пропускат в процеса на образование. На хората им трябват по пет-десет години практика, за да могат да се ориентират в тази среда. Бих казал, че и за по-опитните работници важи това, особено ако нямат опит в търсенето на работа, а само дълъг стаж на пазара на труда. Има какво да се желае по посока на  мерките на пазара на труда и на правителството. Преквалификацията и обучението като институции са пренебрегвани у нас. Огромната част от активните мерки и средствата по тях са насочени към създаването директно на субсидирана заетост, а не към квалификацията и обучението на безработните. Това затруднява придобиването на такива навици на работната сила. Търсенето на работа само по себе си също е изкуство. Не трябва да забравяме също така, че има райони в страната, където поради сравнително ниското ниво на социално-икономическо развитие търсенето на работа е ограничавано и поради други фактори като по-малко търсене на труд, труден достъп до работодатели. - Голяма част от хората, които са с висше образование, особено в столицата, са добре платени специалисти. За съжаление, в България имаме навика да се фокусираме върху изключенията като едва ли не опровергаващи правилото. Истината е, че данните за състоянието на пазара на труда през последните няколко 20 години, показват ясно, че единствената група, при която доходите от труд нарастват по-бързо от средното, са доходите на висшистите. Може да се каже, че по линия на забогатяване, което е по-бързо от средното за страната, този процес се наблюдава единствено при висшистите. Така че образованието има своята роля и е определящ фактор. Образованието като ключ към заетостта е ключов фактор. 67% от избягалите от бедност българи в тригодишния период, който ние изследвахме, живеят в домакинства със заетост, чиято основна причина е образованието. - Това е съвсем друг въпрос. Точно той е една от причините за това част от висшистите в България, а и не само тук, да заемат позиции, за които по принцип не се изисква висше образование. Дори в съвременните дебати по отношение на уменията на работещите и как те могат да бъдат използвани по-добре, как да се намали структурната безработица и разминаването в уменията на работещите и нуждите на бизнеса, се обръща все повече внимание не на тези нискоквалифицирани работници, които не са достатъчно компетентни за позициите, които заемат, а на хората, които са с по-висока квалификация от това, което изисква тяхната работа. Защото заемането на такава позиция може да доведе до негативни последици на пазара на труда, вкл. загуба на мотивация, спадане на производителността на човек, получаване на по-ниска заплата от това, което потенциално се получава, загуба дори на умения. Има проблеми в тази насока, но те трябват да се търсят не толкова на пазара на труда, колкото в образователната система. - Работодателите настояват, че има недостиг и тяхното мнение е подкрепено от официалната статистика в България и международната такава. Въпросът е при какви условия и от какви работници има нужда българската икономика. Основното нещо, което трябва да се види през тази и следващата година, е дали този мит, че едва ли не чуждестранните работници могат да предизвикат някакъв дъмпинг на българския пазар, т.е. да намалят или да забавят ръста на възнагрежденията на българите, ще може да бъде преборен. Истината е, че България не е нито Германия, нито Великобритания, за да има опасения от подобни процеси. Не трябва да забравяме, че българските работодатели се конкурират за чуждестранните работници с много други европейски страни. В България вече коефициентът на заетост, който и НСИ публикува, коефициентът на икономическа активност са почти съпоставими с тези в ЕС, а пък безработицата е по-ниска от тази в Европа. Така че ние сега ще се сблъскаме с проблеми, с които много други европейски държави отдавна се сблъскват, а именно недостигът на работна ръка. Аз бих казал обаче, че макар необходима стъпка, увеличаването на внос на чуждестранни работници, само то няма да е достатъчно. В дългосрочен план трябва много да се наблегне на структурни реформи в образованието, може би в пазара на труда. Ще припомня на вашите читатели, че нашият Кодекс на труда тази година ще навърши 32 години и може би е време наистина да помислим за малко по-модерни законодателни мерки. - Много се спекулира с понятието „работещи бедни\", особено от страна на синдикатите и на голяма част от политиците. Не трябва да забравяме две неща. Първо, това дали човек работи, или не, е индивидуална характеристика. А това дали е беден, или не е характеристика на домакинството. В голяма част от случаите работещите бедни в България са бедни не защото не изкарват достатъчно, за да покрият прага на бедността, който е по-нисък от минималната заплата, а защото имат зависими деца, които или не работят, или са в детска възраст. Т.е. бедността е следствие на домакинството. Затова най-бедните 10% в България обикновено са многочленни домакинства, много от които представители на малцинствата. Това са именно тези 10 процента трайно бедни в страната, при които не се наблюдава кой знае какво движение. И, разбира се, не трябва да забравяме, че голяма част от бедните обхващат и част от пенсионерите, особено самотните възрастни жени. Така че там са проблемите. Те не са толкова свързани с нивото на заплащане. Ако погледнете официалните данни на НСИ, едва една трета от дохода на най-бедните домакинства в страната идва от работна заплата. Големите проблеми са в пенсионната система, социалното подпомагане, образованието, а не толкова в размера на заплатите, който се увеличава.", "date": "2018.03.19", "title": "Търсенето на работа също е изкуство"}
{"url": "http://standartnews.com/biznes/nyama_problemi_za_hab_balkan-369535.html", "text": "Решението на \"Газпром\" да ликвидира две от четирите тръби на своя територия окончателно - вече ясно и категорично - казва \"сбогом\" на каквито и да било надежди за възраждане на проекта \"Южен поток\". То за пореден път показва, че Русия се е съсредоточила в реализацията на проекта \"Турски поток\" и го следва неотстъпно. Знаем, че продължава планомерното полагане на двете успоредни тръби по дъното на Черно море от Анапа към турска територия. Това обаче далеч не означава, че Русия се е отказала от експорта на природен газ по \"Турски поток\" за Европа, нито пък край на нашите надежди част от газа, който ще бъде транспортиран по него, да дойде в България и да захрани бъдещия газов хъб \"Балкан\" край Варна, каквито коментари прибързано се чуха. Напротив - наличието на руски газ на турско-българската граница след около година не само че няма да попречи на реализацията на нашия проект за хъб \"Балкан\", но и ще ни даде пълна възможност да търгуваме с този руски газ, ако, разбира се, преди това си решим успешно задачата да изградим нашия хъб край Варна и довеждащата към него инфраструктура. И ние ще можем да правим сделките с този газ на българо-турската граница, за да не се нарушава Третия енергиен пакет на ЕС. Тогава вече \"Булгаргаз\" ще трябва да се превърне в корпорация, която ще организира сделките на българо-турската граница. Освен това ние ще можем да купуваме определени количества газ и да го продаваме като собствен на българо-сръбската или българо-румънската граница. Тогава вече ние ще трябва да осигурим движението на тези количества през наша територия към Сърбия и Румъния, но не като транзит, а като собствен газ. За да стане всичко това, ще трябва да се увеличат капацитетите на интерконекторите към Сърбия и Румъния, тъй като една тръба ще може да доставя 15.75 млрд. куб. м газ по \"Турски поток\" към нас. Като изключим 3 млрд. куб. м за нашето потребление, то другите около 12.75 млрд. куб. м газ остават като потенциал за търговия в посока Сърбия и/или Румъния. Досега сме транзитирали около 18 млрд. куб. м газ, така че и след спирането на транзита през Украйна през 2019 г., чрез едната тръба на \"Турски поток\" ние пак ще имаме възможност - чрез търговски сделки или чрез транзит - пак да запълним нашите транзитни газопроводи почти в същия обем, както сме го правили и досега. Мисля, че именно сега, след изборите в Русия, вече много въпроси ще отпаднат и договарянето с Москва ще става по-стабилно и дългосрочно. Руснаците са склонни да разрешат да извършваме сделки с техния газ, тъй като по този начин се избягва противоречието с Третия енергиен пакет. Тогава \"Булгаргаз\" или друга фирма ще закупува и става собственик на определени количества газ при условие, че ги транспортира до сръбската или румънската граница. Така че всичко все още е в нашите ръце и е въпрос на преговори и договорености с руската страна.", "date": "2018.03.19", "title": "Няма проблеми за хъб \"Балкан\""}
{"url": "http://standartnews.com/biznes/v_moskva_pitat_za_ski_i_spa_v_bansko-369532.html", "text": "Община Банско и представители на туристическия бранш от града участваха в туристическото изложение  MITT в Москва. Форумът, който се проведе от 13 до 15 март, е сред 5-те най-престижни туристически изложения за професионалисти в света. Интересът към българската планинска дестинация бе изключителното голям - както от професионалистите, така и от индивидуалните посетители на борсата. Скизоната бе във фокуса на гостите. Представени бяха възможностите за туризъм през цялата година. Основен интерес за посетилите на щанда на Община Банско бяха условията за СПА, оздравителен и природен туризъм в курорта и региона. За откриването на изложението кметът Георги Икономов също беше в Москва заедно с министъра на туризма Николина Ангелкова.", "date": "2018.03.19", "title": "В Москва питат за ски и СПА в Банско"}
{"url": "http://standartnews.com/sport/fenovete_na_cherno_more_iskat_totalna_chistka-369526.html", "text": "От националния фенклуб \"Черно море\" призоваха за кардинални промени в отбора. Те искат Илиан Илиев да остане начело на тима, а за клуба да играят само юноши. Това се случи след загубата с 0:1 от \"Локомотив\" (Пловдив) на \"Тича\". \"Ние, истинските фенове на \"Черно море\", настояваме всички футболисти, без нашите юноши и Илиан Илиев, да си ходят. Ако мислят, че с такава игра, ще изгонят Илиян, няма да се получи, защото те ще си тръгнат, а той ще остане. Тези футболисти трябва да знаят, че \"Черно море\" е светиня и футболно богатство за Варна. Срамота е да нямаме положения и удари във вратата, както в последната среща. По-добре да изпаднем, отколкото тези играчи да продължат да се присмиват и унижават Черно море и неговите привърженици\", заяви председателят на фенклуба на \"моряците\" Иван Михайлов. Треньорът на \"моряците\" Илиан Илиев не скри огромното си разочарования от поражението с 0:1 като домакин на \"Локо\". Според специалиста играчите му излизат на терена със страх да не загубят, което е пагубно за представянето на отбора. \"Първото полувреме го проспахме и не се представихме така, както трябва. През втората част се вдигнахме, но победата на всяка цена скова играчите. Извиняваме се на хората. Излизаме със страх да не загубим и точно това се случва. През първото полувреме играхме много сковано. Не е приятно да загубиш. Не трябваше да го допускаме особено в този мач. Сега отиваме в една група, в която всеки мач ще е битка\", коментира Илиев. \"Футболистите са хората, които трябва да излязат от тази ситуация. Ние се опитваме да им помогнем. Феновете не са се обърнали срещу нас. В тези две седмици до следващите мачове трябва да видим къде бъркаме. Психиката влияе много\", добави той.", "date": "2018.03.19", "title": "Феновете на \"Черно море\" искат тотална чистка"}
{"url": "http://standartnews.com/biznes/kreditna_kompaniya_mini_zaem_otbelyazva_svoya_sedmi_rozhden_den-369416.html", "text": "Една от водещите компании предоставящи   в страната - Мини Заем  стана на седем години. За да отбележи своя празник, небанковата финансовата институция подготви много изненади за своите лоялни клиенти. Всички кредитоискатели, които имат нужда от по-голям размер кредит, вече могат да се възползват от увеличения размер на максималната сума за бързи кредити на вноски, предоставяни от MiniZaem.bg . От месец март оптималния размер на кредита, за който клиентите на кредитната институция могат да кандидатстват се променя от 1800 на 2200 лв. Освен от увеличението на максималната на кредитите, всички коректни клиенти на компанията могат да се възползват и от страхотни отстъпки при следните условия: - За коректно погасяван кредит, изтеглен на 9, 10, 11, 12 или 13 вноски, за последната вноска клиентите ще дължат само размера на главницата. - За всеки бърз заем, изтеглен на 14, 15 или 16 вноски, който е изплащан коректно, за последните две вноски ще се дължи само размера на главницата. - За заем, изтеглен за 17 или 18 вноски, който е изплащан редовно, за последните три вноски ще се дължи само размера на главницата. Отстъпките важат единствено за коректни клиенти, които погасяват кредита си редовно и без забавяния на месечните вноски с повече от 10 дни. Мини Заем е една от първите компании, които стартират предоставянето на кредити изцяло онлайн, при облекчени условия и с едни от най-ниските лихви. През тези седем години компанията неуморно разработва и подобрява своите услуги, предоставя отстъпки и дава възможност на всеки клиент, без значение в коя част на страната се намира да получи възможно най-бързото и коректно обслужване. От началото на своя път до днес, клиентите на кредитна компания Мини Заем са се увеличили многократно, което говори, че потребителите имат много голямо доверие на кредитната институция.", "date": "2018.03.19", "title": "Кредитна компания Мини Заем отбелязва своя седми рожден ден"}
{"url": "http://standartnews.com/biznes/targuvame_sas_sarbiya_stoki_za_nad_1_mlrd_evro-369528.html", "text": "Стокообменът между България и Сърбия възлиза на рекордните 1,075 млрд. евро, а ръстът през 2017 г. е 40%. Това съобщи заместник-министърът на икономиката Александър Манолев по време на българо-сръбски форум в Ниш. Събитието бе открито от вицепремиера Томислав Дончев и сръбския му колега Зорана Михайлович, която е и министър на строителството, транспорта и инфраструктурата. „България заема водещи позиции по брой на компаниите, които оперират в Сърбия\", каза Манолев. Според цитираните от него данни, общият размер на българските инвестиции в Сърбия към края на 2017 г. е над 183 млн. евро. Манолев акцентира на възможностите за сътрудничество и създаване на смесени предприятия в областта на селското и горското стопанство, хранително-вкусовата промишленост, енергетиката, строителството, телекомуникациите, транспортните услуги. Сръбските компании могат да се възползват от възможностите за инвестиции и иновации, предлагани от технологичните паркове, бизнес инкубаторите и индустриалните зони в България, а нашите производители имат голям експортен потенциал в областта на хранително-вкусовата промишленост, производството на електрически машини и апарати, битова техника, химически изделия, пластмаси, готово облекло, велосипеди, изделия от цветни метали. Специално внимание Манолев обърна и на важната роля на общините в процеса по насърчаване на инвестициите между двете държави. Зам.-министърът проведе срещи с потенциални инвеститори и представи възможностите, които страната ни предлага. Във форума взеха участие над 100 компании от двете държави, Търговско-промишлената палата на Сърбия, кметове и представители на общините Видин, Кюстендил, Костинброд, Сливница, Драгоман, Димитроврад, Ниш, Пирот, Сурдулица, Княжевец.", "date": "2018.03.19", "title": "Търгуваме със Сърбия стоки за над 1 млрд. евро"}
{"url": "http://standartnews.com/biznes/perfektniyat_moment_da_opoznaesh_shtutgart-369521.html", "text": "Just the right moment to come in Stuttgart and to work... Последната дума е употребена в смисъла на креативност и творчество, изречена от известния новелист, писател и драматург, Самуел Бекет през 1965 по време на честите му визити в германския град, по работа. Макар и некрасив, полуразрушен от бомбардировки и изцяло преустроен след 1945 година, Щутгарт, градът на Даймлер, Порше и Бош, административен център на историческото Швабско херцогство, с население от 600 000 жители, предлага богата културна и динамична програма. От 1999-та всяка година в средата на март в града се провежда Нощта на музеите. в съботната вечер - от 19:00 до 2 часа сутринта, свързани с ефикасна обществена транспортна мрежа. За пръв пръв организирано в Берлин през 1997 г., като колаборация между различни музейни и културни институции, събитието събира инерция и се разширява - провежда се в повече от 120 европейски градове. Френската столица следва примера на Берлин още същата година, променяйки времевите рамки на събитието. Освен музеи, галерии и академични институции, градът разчита и на различни сценични и изпълнителни изкуства като танц, музика и перформънс. В програмата са  включени всякакъв тип културни прояви за различни възрастови групи. Организиран според квартали и тематики, градът кани публиката да опознае своите градски, \"червени\" и \"сини\" граници чрез интензивен културен диалог и срещи. Под \"червени\" се има предвид Пътят на виното, като може би е по-уместно да се оцвети в бяло този тур и съответният бус, тъй като - Ризлинг и Кернер. Под \"син тур\" са пристанището и пътната култура на града по вода с Некар и втория по големина порт на реката в Южна Германия. Събитията имат за цел да информират, реанимират, рециклират и да дадат нов поглед на някои от интересните зони и кътчета на града, които не са добре познати на широката публика по ред причини, дистанция, безопосност и достъп. Пристанището функционира с основната си дейност и до ден днешен, но често приема културни събития като театри и постановки, танци и специални събития на открито. С игра на светлини и светлосенки шарените контейнери, излезли като от снимка на Андреас Гурски (Andreas Gursky) приемат нов и игрив вид. Трансформацията на места от миналото и може би места на бъдещето можеше да се види и в останалите отворени градски пространстрва по време на Нощта на музеите. Бункерите например.  Мястото е свързано със зловещата нотка на миналото, с войни и разрушение. В Щутгарт обаче се случват различни интересни интерпретации на тези военни и спасителни капсули. под пазарния площад. Нарича се Бункерът на Маркенплатц. През 45-та година, незасегнат от бомбардировките, бункерът е трансформиран в хотел с 1010 легла. Снабден със стаи и иновативна вентилационна система, хотелът разполага с ресторант и със салон за гости, посещаван от видни  интелектуалци от 50-те и 60-те години на миналия век. Бункерът функционира до 1985 година и е затворен по политически и здравни причини. Днес се дискутира за отварянето на постоянен музей, а междувременно Hotel am Markenplatz е достъпен и отворен по време на Нощта на музеите. Друг интересен посещаем бункер е убежището в Untertürkheim - винарска изба с местни вина, с интересен план и акустика. По време на Нощта тук звучеше джаз. Бившата болница по време на Нощта също бе разширила дефинициите на здравното понятие, локация и институция. за срещи, образование и обучение. Реставрирана след войните и разширена с нова сграда с предложен архитектурен конкурс през 2014-та, сградата е интересна не само за любители на здравето и католическото учение, но и за архитекти и дизайнери. Други интересни локации по време на събитието бяха  мраморната зала в Новия замък на Шлосплатц (площадът на двореца), кралският двор с организирано рали с автентични автомобили от 60-те и 70-те, концерти и партита в други кралски институции и тераси с панорамни гледки в символите на града, като музея на Мерцедес и Порше. Естествено, една нощ не стига да се посети всичко. Туристът трябва да бъде селективен и внимателен, но дори и да се загуби, ще осъмне в някое интересно място с немски привкус.", "date": "2018.03.19", "title": "Перфектният момент да опознаеш Щутгарт"}
{"url": "http://standartnews.com/svyat/i_polsha_goni_ruski_diplomati-369520.html", "text": "Правителството на Полша обмисля санкции срещу Русия,  включително изгонване на руски дипломати, съобщава Gazeta Prawna, цитирана от БНР. Според  източници на изданието мерките са обсъждани още миналата седмица, но са били  отложени до приключването на президентските избори в Русия. Варшава обмисля също и санкции срещу руски компании  и физически лица, допълва Gazeta Prawna. Полша иска общ европейски отговор на Русия по  скандала с отравянето на бившия шпионин Сергей Скрипал, но ако това не стане,  страната е готова на самостоятелни действия, допълва изданието.", "date": "2018.03.19", "title": "И Полша гони руски дипломати"}
{"url": "http://standartnews.com/svyat/v_sofiya_erdogan_shte_pita_es_za_parite_za_bezhantsite-369525.html", "text": "Турция ще попита Европейския съюз за останалата част от общо 3-те милиарда евро, отпуснати за сирийските бежанци, живеещи в Турция, на срещата във Варна следващата седмица, заяви президентът Реджеп Тайип Ердоган днес, предаде Ройтерс, цитирана от БТА. Говорейки в Анкара, Ердоган заяви, че Турция е получила досега само 850 милиона евро от одобрения първи транш от финансирането, обещано от ЕС, за да помогне на Турция за приютяването на намиращите се в страната около 3,5 милиона бежанци.", "date": "2018.03.19", "title": "В София Ердоган ще пита ЕС за парите за бежанците"}
{"url": "http://standartnews.com/svyat/vanshnite_ministri_ot_es_osadiha_rusiya_zaradi_otroveniya_razuznavach-369531.html", "text": "\"ЕС остро осъжда нападението, извършено срещу Сергей и Юлия Скрипал в Солсбъри, Великобритания, на 4 март 2018 г., в което сериозно пострада и един полицай. Животът на много граждани бе застрашен от тази безразсъдна и незаконна проява. ЕС приема изключително сериозно преценката на правителството на Великобритания, че е много вероятно отговорността да е на Руската федерация. ЕС е шокиран от нападателното използване на невротоксично вещество от военен клас, от разработен от Русия вид, на европейска земя за пръв път от над 70 години. Употребата на химически оръжия от когото и да било, при каквито и да било обстоятелства, е напълно недопустима и представлява заплаха за сигурността на всички ни. Всяка подобна употреба е явно нарушение на Конвенцията за химическите оръжия, нарушение на международното право и подкопава опиращия се на закони международен ред. ЕС приветства ангажимента на Великобритания да работи в тясно сътрудничество с Организацията за забрана на химическите оръжия (ОЗХО) в разследването на нападението. ЕС призовава Русия спешно да отговори на зададените от Великобритания и международната общност въпроси и да предостави на ОЗХО незабавни и пълни данни за програмата си \"Новичок\". ЕС изразява безусловната си солидарност с Великобритания и подкрепата си, включително за усилията на Великобритания да изправи пред съда отговорните за това престъпление. ЕС ще продължи да следи отблизо този въпрос и последиците му.\"", "date": "2018.03.19", "title": "Външните министри от ЕС осъдиха Русия заради отровения разузнавач"}
{"url": "http://standartnews.com/svyat/kitay_izgrazhda_parvata_umna_supermagistrala-369522.html", "text": "Първата китайска \"умна\" супермагистрала ще се появи в Джъдзян, обяви Министерството на транспорта на източната провинция. 161-километровият път, който в момента се строи, започва от град Ханджоу и завършва в Нинбо, като преминава през Шаосин. Моторните превозни средства ще могат да се движат с максимало допустимата скорост от 120 км/ч по двупосочната магистрала с шест ленти. Планира се да бъде отворена за движение преди 2022 г., когато Ханджоу ще е домакин на 19-ите Азиатски игри. След като бъде завършена, тя ще бъде \"зелена\" и сигурна, оборудвана с \"умни\" технологии. Магистралата ще включва цялостна система за мониторинг, както и предупредителна система за поддържане безопасността на превозните средства, като същевременно увеличава средната скорост на движение, посочиха източници от индустрията. В момента средната скорост по магистралите в Джъдзян е 90 км/ч. Чрез \"умната\" система \"супермагистралата\" се очаква да увеличи средната скорост с 20 до 30%. В допълнение системата ще може в бъдеще да поддържа автономно движение по магистралата, чрез използване на т. нар. \"Технология на интернет и превозните средства\". Целта е да бъде създаден път без никакви инциденти, което трябва да бъде постигнато чрез позиционирането с висока точност, синергията между трафика и пътя и автоматичните системи за движение. Данните показват, че броят на автомобилите с нов вид енергия (като електромобили и хибриди), продадени в Китай, достигна 777 000 през 2017 г., което е 53% увеличение спрямо предходната година. Бързото развитие в производството на такива автомобили в страната увеичи търсенето на хардуер, включително на устройства за зареждане на батериите. Краткосрочната цел на супермагистралата е да предлага услуги за зареждане на електрически автомобили чрез соларни панели и фотоволтаични генератори, както и чрез зарядни стълбове. В бъдеще тя ще предлага и зареждането на мобилни телефони. Магистралата ще вземе предвид както иновациите, така и икономическата приложимост на новите материали, което ще направи възможно нейно пълно копие да бъде изградено и на друго място, каза Жен Чжун, зам.-министър на транспортното ведомство на провинция Джъдзян. Първата фаза на проекта в Нинбо ще започне тази година.", "date": "2018.03.19", "title": "Китай изгражда първата \"умна\" супермагистрала"}
{"url": "http://standartnews.com/sport/levski_sezira_prokuraturata_za_prostotiite_na_karanga-369523.html", "text": "Ръководство на \"Левски\" ще сезира Дисциплинарната комисия към БФС, заради някои прояви на Фернандо Каранга, съобщава Дарик. \"Сините\" изпращат писмо с прикачени видео и снимки с действия на бразилския нападател на \"червените\". \"Левски\" сезира ДК на БФС, комисията по Феърплей и етика, Изпълкома на БФС, както и ще поиска от футболната централа да бъде сезирана прокуратурата по случая. \"Сините\" смятат, че жестът с \"рязането на глави\" е провокативен и може да доведе до ответна реакция от страна на феновете. От \"Левски\" са шокирани и от снимки и видео материали в медиите, които показват Каранга да ликува с надуваем член, на който е поставен шал на клуба от стадион „Георги Аспарухов\". Тази очевидна провокация се смята за изключително лош пример за държава и общество, което е част от Европейския съюз. Припомняме, че Каранга направи подобни жестове и по време на мача с \"Пирин\", но тогава от Дисципа споделиха, че не са били сезирани, а по-късно делегатът на мача бе наказан.", "date": "2018.03.19", "title": "\"Левски\" сезира прокуратурата за простотиите на Каранга"}
{"url": "http://standartnews.com/kultura/rumen_radev_zavede_dashterya_si_na_teatar-369530.html", "text": "Румен Радев заведе дъщеря си Дарина в Театър Азарян в НДК, за да гледат  \"Кралят Елен\". Президентът, министърът на културата Боил Банов и заместник-кметът на Столична община  Тодор Чобанов аплодираха на крака актьорите от вдъхновяващия спектакъл на младата Анастасия Събева, с който беше открит Софийския театрален салон. След бурните овации Радев и Дарина поздравиха младите артисти. \"Един велик актьор, който за съжаление вече не е сред нас, изпя на шега „София, моя малък Лондон\". Благодарение на подобни събития, София се превръща в един голям Лондон, в един голям Бродуей\", каза Чобанов, правейки реверанс към паметта и хитовете на Тодор Колев.", "date": "2018.03.19", "title": "Румен Радев заведе дъщеря си на театър"}
{"url": "http://standartnews.com/kultura/poredna_zvezda_ot_igra_na_tronove_idva_v_sofiya-369524.html", "text": "Още един актьор с ключова роля в „Игра на тронове\"  ще се появи за Aniventure сomic сon на 15 и 16 септември в София. Крисчън Найрн, който като Ходор е разплакал милиони фенове на сериала, е от малкото персонажи, оцелели до осми сезон на най-популярната телевизионна продукция. Добрият гигант, чиято мисия беше разкрита  едва в последните секунди на финалния епизод с негово участие, ще бъде в компанията на Владимир Фурдик /Кралят на Нощта/ и Джема Уелън /Яра/. Тримата ще отделят по няколко часа, за да раздават автографи и да се снимат с най-запалените фенове в Експото. Анжела Сарафян е голямата звезда от „Западен свят\" и голямата изненада на форума в София. Една от най-уникалните актриси в актуалния Холивуд е родена в Армения, но семейството й се мести в САЩ, когато тя е една на 4. Освен на малкия екран, където е до сър Антъни Хопкинс, Ед Харис и Танди Нютън в номинирания за награда „Еми\" и „Златен глобус\" сериал на HBO, тя играе в „Имигрантът\" с Марион Котийяр и Хоакин Финикс, в \"Обещанието\" с Крисчън Бейл и Оскър Айзък, в „Параноя\" с Харисън Форд и Гари Олдман. От Япония специално за Aniventure сomic сon пък идва косплей звездата Рейка, очакват се някои от най-популярните уебкомикс художници, като първите потвърдени имена са хитовите Cyanide & Happiness и One of Those Days. Поп културният фестивал се завръща, за да срещне Изтока и Запада в едно от най-мащабните събития в България.", "date": "2018.03.19", "title": "Поредна звезда от \"Игра на тронове\" идва в София"}
{"url": "http://standartnews.com/balgariya/pravitelstvoto_obsadi_bitovata_prestapnost_i_patnite_problemi-369513.html", "text": "Противодействието на битовата престъпност и състоянието на републиканската пътна мрежа в края на зимния сезон бяха основните теми на оперативно заседание на правителството, свикано днес от министър-председателя Бойко Борисов. Премиерът възложи на министъра на вътрешните работи организирането на видеонаблюдението и осигуряването на полицейско присъствие в малките населени места да стане негов личен приоритет. Борисов нареди също така при пътуванията си в страната и участието си в анализи за работата на областните дирекции на МВР Валентин Радев да провежда срещи с всички кметове, включително кметските наместници, да се информира лично от тях за работата на мобилните полицейски групи и да предприема незабавни мерки за подобряването й, ако бъдат докладвани проблеми. Министър-председателят обвърза осъществяването на пътните ремонти с безопасността на движението. Той препоръча администрацията на АПИ и полицията да бъдат ангажирани активно с осигуряване на сигурността на пътуващите по време на ремонтите, както и с подпомагане на местните власти при изпълнение на отговорностите им по отношение на общинските пътища. „Убеден съм, че имаме и сили, и мощности, стига да има воля и желание. Не само да регистрираме хорското нещастие. Защото, като си счупиш джантата и пукнеш гумата – да говорим за европейска интеграция, Европейски съюз, европейско председателство... Последното, което минава на хората през ума, е това. Двеста хиляди души администрация имаме. Ако трябва – всички ги изкарвате навън и докато не се поправи – стоят, алармират. И тогава ще видите как много по-бързо ще стане ремонтът\", посочи премиерът Борисов.", "date": "2018.03.19", "title": "Правителството обсъди битовата престъпност и пътните проблеми"}
{"url": "http://standartnews.com/balgariya/neno_dimov_ogromnata_chast_ot_zhilishtata_v_balgariya_vklyuchitelno_i_moeto_ne_sa_zastrahovani-369508.html", "text": "„Огромната част от домовете в България, включително и моят, не са застраховани, а първо отговорност носим самите ние за себе си\". Това каза пред bTV министърът на околната среда и водите Нено Димов по повод нанесените щети от бедствия. „От там нататък може да се намеси и общината, и държавата през комисията за бедствия и аварии, но на първо място сме ние тези, които трябва да носим отговорност\", подчерта той. Днес има предупреждение за жълт код за високи води на река Тунджа около Ямбол. Вероятно в сряда то ще бъде на ниво оранжев код, каза още министърът. Ако кметовете не могат да поддържат язовирите, те трябва да преминат към държавата, заяви Нено Димов. Той припомни, че е възложено на министъра на икономиката да се направи предприятие и всички язовири, които не се следят от държавата, които са общински и общините не могат да ги поддържат, да преминат на поддръжка на държавата. Екоминистърът отбеляза, че концесията в парк „Пирин\" в момента е дадена за пореден път на прокуратурата за проверка и след като тя завърши и излезе със становище, ще се види какви са предписанията, които е направила. „Аз ще се съглася с решението и констатациите на прокуратурата\", подчерта министърът. Той определи протестите за Пирин като политическа кампания, която според него вероятно ще продължава до изборите догодина. Очевидно желанието е да се насадят някакви страхове. Това са политически методи и инструменти, смята Нено Димов. „Има органи в държавата, които знаят кой е собственикът на „Юлен\". „Юлен\" е юридическо лице, което си плаща данъците в България. Аз като контролиращ концесията имам определени функции да контролирам\", каза още Димов. „Бях изпратил писмо да попитам кой е собственикът на „Юлен\" до БНБ. Получих отговор, че не е в правомощията ѝ да ми отговори на този въпрос\", допълни екоминистърът. В Пирин на практика имаме прираст на дървета през последните години точно благодарение на правилната санитарна сеч, която прави държавата. Няма никаква друга освен санитарна сеч, категоричен беше още той.", "date": "2018.03.19", "title": "Нено Димов: Огромната част от жилищата в България, включително и моето, не са застраховани"}
{"url": "http://standartnews.com/balgariya/zhalt_kod_za_poleditsi_e_obyaven_v_9_oblasti_v_stranata-369509.html", "text": "Жълт код за поледици е обявен в 9 области в страната. Това сочи справка на сайта на Националния институт по метеорология и хидрология (НИМХ) при БАН. Предупреждението е в сила за областите Плевен, Ловеч, Габрово, Велико Търново, Русе, Търговище, Разград и Силистра. При тази степен на предупреждение са възможни ограничения при дейности на открито. Хората трябва да са внимателни когато вървят или шофират при заледени повърхности особено в следобедните и вечерните часове.", "date": "2018.03.19", "title": "Жълт код за поледици е обявен в 9 области в страната"}
{"url": "http://standartnews.com/balgariya/sveti_dimitar_vazkrasna_kato_feniks_ot_smetta-369519.html", "text": "Старинната църква „Свети Димитър\" в град Белица, строена в периода 1640-1670 година, посреща миряни от страната и чужбина вече три години и половина. До 2014 г. тя беше в трагично състояние. Светата обител се ползваше като склад, в който се хвърляха всякакви боклуци и непотребни неща. Местният свещеник Николай Попов и архиерейският наместник на Разлог Янко Русков се заеха с нелеката задача да върнат блясъка на храма. Започнаха да заделят църковни пари и да събират дарения за ремонт на сградата, която е върху площ от около 60 квадратни метра. На Димитровден през 2014 г. в който всичко бе възстановено в автентичния му вид. Светата обител е втората по старост в целия Пирински край, след църквата „Св. св. Теодор Тирон и Теодор Стратилат\" в разложкото село Добърско. Затова в нея често влизат гости на община Белица, за да запалят свещ и да се помолят. Четиривековният храм в град Белица възкръсна като легендарната птица Феникс. Само че не от пепелта, а от сметта. Църквата \"Свети Димитър\" оцеля, защото е символ на вярата и божественото. А е била на косъм от унищожението и забравата. За нейното възстановяване помагали не само християните, но и мюсюлманите в населеното място. Началото на строителството на \"Св. Димитър\" започва някъде около 1640 година. На няколко пъти местните са принуждавани да събарят основите на храма, но после пак започвали градежа. В днешния си вид църквата е вдигната през далечната 1716 година. Прави впечатление, че е много ниска постройка, частично вкопана в земята, Намира се близо до площада \"Брего\" в западната част на Белица. Стенописите и иконописите са запазени, само са реставрирани. Храмът бил пред събаряне през 90-те години на миналия век. В периода 1997-1998 г. общинският съвет на Белица взема решение уникалната църква да се изравни със земята. Съвсем малко оставало сградата да остане само в спомените на местните хора и в историческите книги. Причината за наглед странното решение на местния парламент е, че постройката станала опасна за здравето на миряните. С времето покривът съвсем пропаднал, имало опасност да рухне целият и да убие някой от молещите се вътре поклонници. Всички специалисти били единодушни, че църквата застрашава здравето и живота на посетителите и свещениците, които влизат вътре по време на служби. Все пак разумът надделял. Това отрезвило съветниците и общинската управа. И багерите не дошли да бутнат църквата, която останала цяла и невредима дори по време на турското робство. Само дето сложили ключ и катинар на входната врата, за да се гарантира, че няма да има нещастен случай с някой мирянин вътре. в старинния храм. Носталгията ги накарала да съберат финансови средства и да построят на метри от църквата през 2000 година нов параклис и чешма пред него. Кръстили и него \"Свети Димитър\". „Нашата мисия бе да спасим и възстановим този чуден храм, с който трябва да се гордеят всички местни хора. Този молитвен дом е гнездо на вярата, той е помогнал да се съхрани българщината през вековете\", споделят беличани. Те намерили пари за ремонт на покрива, който вдигнали с 25-30 сантиметра по-високо. Защото храмът по турско време е граден съгласно тогавашните канони - силно вкопан в земята, с малки прозорци с решетки. Покривът не трябвало да бъде над височината на турчин, който е възседнал кон. Никак не било леко да се изпълни мисията на отец Никола за възкресяването на църквата. на сградата. Когато станало ясно, че четиривековният храм ще бъде възкресен, миряните в Белица сменили името на параклиса от \"Свети Димитър\" на \"Свети Иван Рилски\". Беличани се гордеят, че са спасили църквата, която отново е с отворени врати и в нея се молят за здраве и благоденствие и палят свещи.", "date": "2018.03.19", "title": "\"Свети Димитър\" възкръсна като феникс от сметта"}
{"url": "http://standartnews.com/balgariya/radev_apelira_kam_putin_za_vzaimnoizgodno_satrudnichestvo-369527.html", "text": "Българският държавен глава Румен Радев изпрати поздравителен адрес до руския си колега Владимир Путин по повод спечелената от него победа на провелите се избори за президент на Руската федерация. \"Надявам се заедно да работим за разгръщането на съществуващия потенциал на двустранно взаимноизгодно сътрудничество в различни области, в интерес и за благото на нашите два народа\", се казва в писмото на  българския държавен глава. В поздравителния си адрес до своя руски колега президентът Румен Радев отбелязва и вековната историческа и културна близост между българския и руския народ. Радев е първият наш държавник, който поздрави руския президент с преизбирането му. Това направиха още снощи сръбските премиер и президент.", "date": "2018.03.19", "title": "Радев апелира към Путин за взаимноизгодно сътрудничество"}
{"url": "http://standartnews.com/balgariya/tsvetanov_5000_grazhdani_na_es_sa_bili_boytsi_na_islyamska_darzhava_obnovena-369512.html", "text": "Около 5000 са гражданите на ЕС, които са били наемани като бойци за „Ислямска държава\". Това обяви на пресконференция председателят на Комисията по вътрешна сигурност и обществен ред и председател на ПГ на ГЕРБ Цветан Цветанов след откриването на Срещата на Съвместната група за парламентарен контрол (СГПК) на Европол. „По всяка вероятност търсят начин да се приберат по родните си места и вече стават една много по-сериозна потенциална заплаха за ЕС\", коментира Цветанов. По думите му Великобритания е една от най-надеждните системи за сигурност в ЕС, но е и един от най-големите доставчици на информация за системите на Съюза. „Убеден съм, че всички национални парламенти, лидери на европейски институции, всички политици ще търсим възможността да не изгубим един съществен източник на информация\", каза още Цветанов. Той коментира и желанието за сътрудничество на Европол. \"Европол действително се отвори към всички потенциални партньори, поясни Цветанов. - Успяхме да постигнем този значим политически консенсус, за да можем да започнем и съответната работа, свързана с парламентарния контрол на Европол. Убеден съм, че със заложеното в многогодишното планиране, виждаме стратегическото партньорство със САЩ. Виждаме какви са акцентите в партньорството на Европол с Близкия Изток, Северна Африка и Западните Балкани, които са част от Европа. Всички знаем, че най-важното за Западните Балкани е евроатлантическата ориентация\", заяви Цветанов. „Европол действително се отвори към всички потенциални партньори, за да можем да споделяме значима информация и да се правят правилните анализи със съответните препоръки. Убеден съм, че с това, което предстои да направи Европол в предстоящите години, ще може да гарантираме сигурността на ЕС и да боравим с много повече анализи\", каза още Цветан Цветанов.", "date": "2018.03.19", "title": "Цветанов: 5000 граждани на ЕС са били бойци на \"Ислямска държава\" /ОБНОВЕНА/"}
{"url": "http://standartnews.com/balgariya/karakachanov_obeshtava_i_iztrebiteli_f18-369533.html", "text": "България може да купи и изтребители F-18 Hornet от концерна Boeing. Това съобщи министърът на отбраната Красимир Каракачанов по време на посещението си за 75-та годишнина от създаването на 68 Бригада специални сили, съобщи Марица.бг. \"Имаме писмо от Boeing за F-18. Така, че с новата процедура ще получим и други предложения\", каза Каракачанов. Той обясни, че процедурата за избор на нов боен самолет ще бъде направена отново и така към офертите за F-16, Грипен и Еурофайтър може да се добавят и други, като, например, по-нови F-16 от Израел. \"Хърватите закупиха почти цяла ескадрила самолети от Израел. При моето посещение там видях какви добри възможности имат. Те са взели F-16 блок 30 (португалците опитват да ни продадат много по-старите блок 15), тоест те са по-нови от тези които ни предлагаха досега. Ще се огледаме за всякакви възможности - и за предложения за нови, и за за стари самолети\", добави министър Каракачанов. По думите му проектът за модернизация може да стане факт, ако до края на април парламентът го гласува, след като преди това бъде внесен и приет на МС. И в момента обаче се водят разговори. \"Ако до края на април мине през НС, пускаме писмата, водим разговори, нас ни търсят, наясно сме горе долу\", коментира Каракачанов. \"Но искам хората да спокойни, че разлика от други покупки в армията, скъпи и стоящи по хангарите, този път тези пари няма да отидат на вятъра\", добави военният министър. 3 милиона лева е стойността на проекта за модернизация на полигон Црънча на специалните сили, каза още в Пловдив министърът на отбраната, цитиран от МО. Той присъства на тържествата, посветени на 75-тата годишнина от сформирането на Парашутната дружина и създаването на българските сили за специални операции. Каракачанов коментира и проектите за модернизация на авиацията и флота.", "date": "2018.03.19", "title": "Каракачанов обещава и изтребители F-18"}
{"url": "http://standartnews.com/balgariya/safet_ot_zaritsa_priyuti_4_shtarkela-369529.html", "text": "Вълна от овации във Фейсбук предизвика Сафет Халид от силистренското село Зарица, който приюти в дома си четири щъркела, застрашени от измръзване. \"Птиците бяха измръзнали и ги намерих в крайпътната нива между селата Зарица и Звенимир. Ще ги държа на топло и ще ги храня с риба поне една седмица\", разказа Халид, който вчера обиколи района в търсене и на други бедстващи птици. Над 30 щъркела зъзнат в района на Дулово по пътя Шумен - Силистра. Акция за спасяването им тръгна във Фейсбук. Хората масово подават сигнали до инспекциите по опазване на околната среда в Шумен и Русе. Към щъркелите от Дулово вчера тръгнаха специалисти от РИОСВ в Русе. Двойка щъркели е била спасена и в Кубратско. Там служители на Пътното управление късно вечерта в неделя забелязали премръзнали птици по пътя за Завет в района на село Брестовене.", "date": "2018.03.19", "title": "Сафет от Зарица приюти 4 щъркела"}
{"url": "http://standartnews.com/balgariya/patriotichen_kalendar_izdade_abv-369536.html", "text": "АБВ издаде календар с бележити дати и имена от българската история. Читалища и кметства в Община Плевен ще получат екземпляр от патриотичното издание, което бе представено в областния град от  Румен Петков. Календарът започва с цитат от предисловието на Паисий Хилендарски към „История Славянобългарска\". Първият месец е март, а първата бележита дата - 3 март, на която България извоюва своята свобода. „Целта ни е да създадем условия младото поколение да придобие осъзната обич към родината си и родния си край\", подчерта Петков. Той и Цветан Антов внесоха по 1000 лева за учредяване дарителска сметка за изграждането на паметник на Девета плевенска пехотна дивизия.", "date": "2018.03.19", "title": "Патриотичен календар издаде АБВ"}
{"url": "http://standartnews.com/balgariya/italianets_postroil_sveti_teodor_tiron-369518.html", "text": "Видин има един уникален с историята си храм. Нарича се „Свети Теодор Тирон\" и се намира в крайния квартал „Кумбаир\". Основният му камък през 1884 година поставя екзарх  Антим Първи, председател на учредителното събрание на следосвобожденска България, тогава видински митрополит. През 1887 година пак той го освещава. Достолепният духовник  служи първата служба, а богослужението оттогава не е прекъсвало. В храма има служба всяка неделя, отделно -  на всеки голям християнски празник. Тогава храмът се пълни с хора от квартала, който се слави със своята почит към вярата. „Свети Теодор Тирон\" е построен от италианеца Фердинандо, който бил женен за жена от Кумбаир. Помагали му няколко души, а мнозина карали материали  - камък и хоросан, с волските си коли. За модел италианецът избрал еднокорабен храм с една абсида, която не е отделена и започва направо от главната стена на постройката. Предвидил балкон за църковния хор, царски и митрополитски трон. Камбанарията е над притвора и завършва с кубе. Тронът и иконостасът са с резба. В горната му част са изрязани два петела – символи на духовното събуждане. Дарители предоставили на църквата 227 дка земя, от която храмът се издържал. През 1948 година новите управници я взели, като оставили само 30 дка. След 1990 тя отново е върната на храма и днес, дадена под аренда, отново осигурява издръжката му. Пръв свещеник бил  Филип Флоров. През 1890 година до храма било построено и училище. Тогавашният служител Стан Попниколов, който бил дякон, станал и учител. Най-дълго в храма служил поп Александър Гоцев – от 1943 до 1986-а – цели 43 години. През 1999 година храмът е ремонтиран основно за пръв път от построяването си. Заради връзката си с първия български екзарх Антим Първи,  прояви в него са  включени в програмата на видинската митрополия за честване на 200-годишнината от рождението на бележития духовник. Днес в историческия храм служи отец Мариян Стефанов. \"Продължавам традицията за неделните служби\", сподели той. Препълва се на големите празници – Рождество, Великден, на храмовия  Тодоровден. През послединте години зачестяват венчавките на двойки с граждански брак. Те държат да имат и църковен, затова на отеца често му се налага да венчава възрастни вече съпрузи. Има и кръщенета. Миряни държат внуците им да бъдат кръстени в храма, където и те са кращавани преди години. За съжаление, най-много са опелата и панихидите. Местните не пускат своите покойници да напуснат квартала без опело. За панихиди  близките  също организират съответни служби. През 2016 година целият квартал чествал 130 години от освещаването на храма си. Тогава станало ясно, че поколения местни  жители са свързани с него и му отдават нужното уважение и почит. ако не се броят няколкото магазинчета и кафенета. Храмът продължава да е и мястото, където хората се събират да се видят и поговорят, независимо за радостен или за тъжен повод.", "date": "2018.03.19", "title": "Италианец построил „Свети Теодор Тирон\""}
{"url": "http://standartnews.com/balgariya/tarseneto_na_rabota_sashto_e_izkustvo-369515.html", "text": "-Искам веднага да направя уточнението, че това са данни, които много рядко се наблюдават и цитират. Стастиката задава няколко опции за отговор – търсенето на роднини и познати се съпоставя с явяването на интервюта, директни контакти с работодател, обяви т.н. Важно е да се каже, че повечето българи не посочват само един отговор. Т.е., когато се търси работа, хората използват по три или четири различни метода. И 70% от българите използват и търсенето на връзки. Аз не бих казал, че е притеснително, че този процент от сънародниците ни прибягват до този метод. По-скоро е притеснително, че много малка част от тях се явяват на конкурсни изпити и се опитват по някакъв начин сами да открият работа на конкурентен принцип, както вие споменахте. Т.е. културата на търсене на работа не страда толкова от това, че хората се обръщат към близките си и приятелите си, това е напълно нормално, а от това, че сравнително малка част от тях се опитват да използват по-съвременни, по-конкурентни методи. -Все още в България има много проблеми по линия на трудовото посредничество – свързването на предлагането и търсенето на труд. Отчасти това обхваща дейността на Агенцията по заетостта. От друга страна,   неща като кариерно ориентиране са малко абстрактни в България. Така че е напълно възможно и нормално голяма част от младите хора да се опитват първият им досег с пазара на труда да стане по линията на по-малкото съпротивление, а именно чрез роднини и познати. Пак казвам, в това няма нищо ненормално. Разбира се, има какво да се желае и по отношение на трудовото законодателство. Има напредък по отношение на трудовото посредничество през последните години, макар и не много ясно изразен все още. Защото до ден днешен по-голямата част от обявите, дори в Бюрата по труда, се публикуват без обявена заплата. - Те покриват доста специфични сектори. Използват се за намиране на високоспециализиран персонал в общия случай. В много случаи те се опитват да намерят кадри за чуждестранни компании за работа в чужбина. Огромната част от трудовото посредничество все още се случва или чрез бюрата по труда, или чрез сайтовете за обяви. - По линия на образованието има много какво да се желае в тази насока. Истината е, че културата на търсене на работа е нещо, което трябва да залегне още в училище. Дори много университетски програми не покриват подобен тип предмети. Нещата, които човек може да научи чисто формално за това как се кандидатства за работа, как се пише мотивационно писмо, как се подготва автобиография за конкретна позиция, се пропускат в процеса на образование. На хората им трябват по пет-десет години практика, за да могат да се ориентират в тази среда. Бих казал, че и за по-опитните работници важи това, особено ако нямат опит в търсенето на работа, а само дълъг стаж на пазара на труда. Има какво да се желае по посока на  мерките на пазара на труда и на правителството. Преквалификацията и обучението като институции са пренебрегвани у нас. Огромната част от активните мерки и средствата по тях са насочени към създаването директно на субсидирана заетост, а не към квалификацията и обучението на безработните. Това затруднява придобиването на такива навици на работната сила. Търсенето на работа само по себе си също е изкуство. Не трябва да забравяме също така, че има райони в страната, където поради сравнително ниското ниво на социално-икономическо развитие търсенето на работа е ограничавано и поради други фактори като по-малко търсене на труд, труден достъп до работодатели. - Голяма част от хората, които са с висше образование, особено в столицата, са добре платени специалисти. За съжаление, в България имаме навика да се фокусираме върху изключенията като едва ли не опровергаващи правилото. Истината е, че данните за състоянието на пазара на труда през последните няколко 20 години, показват ясно, че единствената група, при която доходите от труд нарастват по-бързо от средното, са доходите на висшистите. Може да се каже, че по линия на забогатяване, което е по-бързо от средното за страната, този процес се наблюдава единствено при висшистите. Така че образованието има своята роля и е определящ фактор. Образованието като ключ към заетостта е ключов фактор. 67% от избягалите от бедност българи в тригодишния период, който ние изследвахме, живеят в домакинства със заетост, чиято основна причина е образованието. - Това е съвсем друг въпрос. Точно той е една от причините за това част от висшистите в България, а и не само тук, да заемат позиции, за които по принцип не се изисква висше образование. Дори в съвременните дебати по отношение на уменията на работещите и как те могат да бъдат използвани по-добре, как да се намали структурната безработица и разминаването в уменията на работещите и нуждите на бизнеса, се обръща все повече внимание не на тези нискоквалифицирани работници, които не са достатъчно компетентни за позициите, които заемат, а на хората, които са с по-висока квалификация от това, което изисква тяхната работа. Защото заемането на такава позиция може да доведе до негативни последици на пазара на труда, вкл. загуба на мотивация, спадане на производителността на човек, получаване на по-ниска заплата от това, което потенциално се получава, загуба дори на умения. Има проблеми в тази насока, но те трябват да се търсят не толкова на пазара на труда, колкото в образователната система. - Работодателите настояват, че има недостиг и тяхното мнение е подкрепено от официалната статистика в България и международната такава. Въпросът е при какви условия и от какви работници има нужда българската икономика. Основното нещо, което трябва да се види през тази и следващата година, е дали този мит, че едва ли не чуждестранните работници могат да предизвикат някакъв дъмпинг на българския пазар, т.е. да намалят или да забавят ръста на възнагрежденията на българите, ще може да бъде преборен. Истината е, че България не е нито Германия, нито Великобритания, за да има опасения от подобни процеси. Не трябва да забравяме, че българските работодатели се конкурират за чуждестранните работници с много други европейски страни. В България вече коефициентът на заетост, който и НСИ публикува, коефициентът на икономическа активност са почти съпоставими с тези в ЕС, а пък безработицата е по-ниска от тази в Европа. Така че ние сега ще се сблъскаме с проблеми, с които много други европейски държави отдавна се сблъскват, а именно недостигът на работна ръка. Аз бих казал обаче, че макар необходима стъпка, увеличаването на внос на чуждестранни работници, само то няма да е достатъчно. В дългосрочен план трябва много да се наблегне на структурни реформи в образованието, може би в пазара на труда. Ще припомня на вашите читатели, че нашият Кодекс на труда тази година ще навърши 32 години и може би е време наистина да помислим за малко по-модерни законодателни мерки. - Много се спекулира с понятието „работещи бедни\", особено от страна на синдикатите и на голяма част от политиците. Не трябва да забравяме две неща. Първо, това дали човек работи, или не, е индивидуална характеристика. А това дали е беден, или не е характеристика на домакинството. В голяма част от случаите работещите бедни в България са бедни не защото не изкарват достатъчно, за да покрият прага на бедността, който е по-нисък от минималната заплата, а защото имат зависими деца, които или не работят, или са в детска възраст. Т.е. бедността е следствие на домакинството. Затова най-бедните 10% в България обикновено са многочленни домакинства, много от които представители на малцинствата. Това са именно тези 10 процента трайно бедни в страната, при които не се наблюдава кой знае какво движение. И, разбира се, не трябва да забравяме, че голяма част от бедните обхващат и част от пенсионерите, особено самотните възрастни жени. Така че там са проблемите. Те не са толкова свързани с нивото на заплащане. Ако погледнете официалните данни на НСИ, едва една трета от дохода на най-бедните домакинства в страната идва от работна заплата. Големите проблеми са в пенсионната система, социалното подпомагане, образованието, а не толкова в размера на заплатите, който се увеличава.", "date": "2018.03.19", "title": "Търсенето на работа също е изкуство"}
{"url": "http://standartnews.com/svyat/eksploziya_v_ostin_rani_dvama_dushi-369504.html", "text": "Най-малко двама души бяха ранени тази нощ при нова експлозия в Остин, столицата на щата Тексас. Спасителните служби съобщиха в „Туитър\", че инцидентът е станал в югозападната част на града. Пострадалите са на около 20 години, те са приети в болница. Не се знае какво е предизвикало експлозията. Тя е четвъртата в града този месец. При другите три взрива бяха убити двама и ранени други двама души. При взривяването на бомба в къща в източен Остин на 2 март загина 39-годишен мъж. На 12 март в други райони на града избухнаха две бомби. Убит беше 17-годишен младеж, а майка му и възрастна жена бяха ранени. И двете жертви са афроамериканци, затова полицията допуска, че атаките са свързани и може би са мотивирани от омраза, но не изключват и други мотиви, добавя АП. Експлозията тази нощ стана часове след като властите повишиха от 50 хил. на 115 хил. долара наградата за информация, която да доведе до арест на виновниците за първите три експлозии.", "date": "2018.03.19", "title": "Експлозия в Остин рани двама души"}
{"url": "http://standartnews.com/svyat/direktorat_na_evropol_okolo_30_hil_sa_potentsialnite_teroristi_v_evropa-369505.html", "text": "Около 30 хиляди души в Европа са потенциално част от терористични общности. Това обяви в интервю за предаването „Тази сутрин\" по bTV  директора на Европол Роб Уейнрайт. По думите му България и всички страни в Европа са застрашени от тероризма. „Нещата не са толкова ясни. Тези хора са вдъхновени, но не са подчинени на „Ислямска държава\", уточни Уейнрайт. Основните заплахи днес срещу Европа са много комплексни – има експлозия от терористичната дейност през последните години, има киберзаплахи и много групи, които наподобяват мафии в много държави, коментира още директорът на Европол. Той коментира атентата в Сарафово преди години: „Това беше един от най-важните случаи в историята на тероризма, в който Европол оказа съдействие. Българските власти ни дадоха пълен достъп, успяхме да постигнем много в разследването\". Днес в София ще се проведе една от най-важните срещи в рамките на българското европедседателство Председателят на Комисията по вътрешна сигурност и обществен ред Цветан Цветанов и председателят на Комисията по граждански свободи, правосъдие и вътрешни работи в Европейския парламент Клод Мораес ще открият срещата на Съвместната група за парламентарен контрол на Европол. Това е единствена по рода си форма за надзор над функционирането на Европол от страна на Европейския парламент, съвместно с националните парламенти. В срещата ще участва и комисарят по цифрова икономика и цифрово общество Мария Габриел. Срещата се провежда в НДК затова движението в района около двореца на културата ще бъде ограничен.", "date": "2018.03.19", "title": "Директорът на Европол: Около 30 хил. са потенциалните терористи в Европа"}
{"url": "http://standartnews.com/svyat/britanka_beshe_obyavena_za_naydobriya_uchitel_v_sveta-369501.html", "text": "Британката Андрия Зафираку бе обявена за най-добър учител в света на церемония в Дубай снощи. За работата си тя получи наградата от 1 млн. долара. Зафираку бе една от 10-те финалистки измежду 30 хил. кандидати от целия свят, които участваха в международния конкурс за най-добър учител. Тя преподава в общинското училище на Алпертън – многоетнически беден район в Северен Лондон. Научила е основни думи и фрази на 35-те езика, говорени в нейното училище, и така общува с учениците си и техните родители, мнозина от които са бежанци. Победителката бе поздравена от британския премиер Тереза Мей и емира на Дубай, а наградата си получи от шампиона във Формула 1 Луис Хaмилтън.", "date": "2018.03.19", "title": "Британка беше обявена за най-добрия учител в света"}
{"url": "http://standartnews.com/svyat/55_mln_dushi_sa_glasuvali_za_vladimir_putin-369502.html", "text": "Над 55 милиона руснаци са гласували за действащия президент Владимир Путин на президентските избори в Русия вчера, предаде ТАСС, като цитира Централната избирателна комисия. Резултатите от обработката на 98,5% от протоколите на избирателните секции сочат, че за Путин за гласували 55 013 955 души. Според ТАСС резултатът на Путин в тези избори е рекорден. През 2000 г. той е получил 52,94% от гласовете и за него са гласували 39,74 милиона души; през 2004 г. е спечелил 71,31% и гласовете на 49,5 милиона души, а през 2012 г. - 63% и гласовете на 45,6 милиона души. Сега Владимир Путин е преизбран със 76,67% от гласовете на вчерашните президентски избори в Русия, избирателната активност е достигнала 67,4%, съобщи ЦИК. На второ място на проведените вчера избори остана кандидатът на комунистите Павел Грудинин с 12% от гласовете, трети - Владимир Жириновски с 5,85%, посочва ТАСС. Междувременно руският президент Владимир Путин отвърна със смях на журналистически въпрос дали ще се стреми към още един президентски мандат след 2024 г., предаде Ройтерс. След като беше преизбран за шестгодишен президентски мандат от 2018 до 2024 г., той каза, че му се струва смешен въпросът дали ще се състезава за още един мандат през 2024 г. \"Нека пресметнем. Мислите ли, че ще остана на власт, докато стана на 100 години\", отвърна той на репортера, който му зададе въпроса.", "date": "2018.03.19", "title": "55 млн. души са гласували за Владимир Путин"}
{"url": "http://standartnews.com/svyat/chistyat_nad_100_t_bokluk_na_everest-369498.html", "text": "Можете ли да си представите, че на Еверест има над 100 тона боклуци? Вече започна кампания за разчистването на най-високия връх на планетата. Боклуците се събират в чували и ще бъдат извозвани с хеликоптер, когато времето позволява това. Само за първия ден от кампанията са извозени над един тон и 200 килограма отпадъци. Най-често това са пластмасови и метални бутилки, кутийки от храна. Събраните боклуци ще бъдат рециклирани, а експедициите вече заплащат депозит от 4000 долара като гаранция, че сами ще съберат боклуците си.", "date": "2018.03.19", "title": "Чистят над 100 т боклук на Еверест"}
{"url": "http://standartnews.com/svyat/i_twitter_planira_da_spre_reklamite_na_kriptovalutite-369506.html", "text": "Twitter планира да забрани рекламата на криптовалутите, съобщи телевизия \"Скай нюз\". Според източник на телевизията от компанията, ще бъде забранена всяка реклама за ICO - система, свързана с привличане на инвестиции и продажби на криптовалути, както и на рекламите на съответните борси. Уточнява се, че решението ще бъде публикувано в следващите две седмици. През януари подобни стъпки предприеха Google и Facebook. Те съобщиха, че \"се отказват от реклама на финансови продукти и услуги, които често се асоциират с измама\". Телевизията отбелязва, че IT гигантите са имали предвид данни, според които финансовите загуби дори само на жителите на Великобритания за година са се увеличили с 400 000%.", "date": "2018.03.19", "title": "И Twitter планира да спре рекламите на криптовалутите"}
{"url": "http://standartnews.com/svyat/intsident_s_helikopter_s_dashteryata_i_zetya_na_tramp_se_razmina_bez_zhertvi-369507.html", "text": "Хеликоптерът с дъщерята и зетя на президента на САЩ Доналд Тръмп се върнал извънредно на летището във Вашингтон, след като отказал един от двигателите му, предаде телевизия Си Ен Ен в неделя. Инцидентът е станал преди няколко дни, но широката публика научава за него едва сега. Според източници на телевизията Иванка Тръмп и съпругът й Джаред Къшнър, които са съветници на президента, са тръгнали от федералната столица към Ню Йорк, но след излитането отказал единият от двигателите. Според процедурата пилотът се върнал на летището \"Роналд Рейгън\" във Вашингтон. Кацането е преминало успешно, никой не е пострадал. Причините за отказа на двигателя са неизвестни, няма официален коментар. Според Си Ен Ен не е известно с каква цел двамата са използвали хеликоптера за пътуването, но след инцидента двойката е решила да стигне до Ню Йорк с полет на редовните линии.", "date": "2018.03.19", "title": "Инцидент с хеликоптер с дъщерята и зетя на Тръмп се размина без жертви"}
{"url": "http://standartnews.com/balgariya/balgari_postradaha_pri_patna_katastrofa_v_egipet_obnovena-369511.html", "text": "Поне 22-ма чуждестранни туристи са пострадали в пътна катастрофа днес в южната част на Египет, съобщи в. „Ал Баляд\". По информация на полицията, произшествието е станало южно от курортния град Марса Алям. По неустановена причина автобусът с туристи, които отивали на екскурзия в град Едфа, се е обърнал на пътя. В момента се установява от каква националност са туристите. Има информация, че са от Полша, но според други източници са българи, предаде ТАСС. От МВнР са съобщили за Нова телевизия, че 20 български граждани са пострадали при автобусна катастрофа днес в Южен Египет. По неофициална информация автобусът е излязъл от пътя и се е преобърнал. Не става дума за сблъсък с друго превозно средство. Той се е движил в група от три автобуса с общо 123 души. Петима от тях са получили фрактури. Другите 15 са с охлузни рани и натъртвания. Всички пътници са имали застраховка и им е била оказана лекарска помощ. Посолството на около 800 км от мястото на инцидента поддържа връзка с туроператора, който има представители в болницата. По-късно от туроператора уточниха, че пострадалите българи са 11. Министърът на туризма Николина Ангелкова е в постоянна връзка с компетентните органи и следи непрекъснато състоянието на българските туристи, обявиха от министерството. Ведомството е в контакт и с представител на туроператора „АБАКС\", който организира пътуването. Групата включва хора от различни части на България, но основно от София, сред тях няма деца. Министерството на туризма е в постоянна връзка с българското Министерство на външните работи, което полага максимални усилия за справяне с възникналата ситуация след произшествието. „АБАКС\" е регистриран туроператор и турагент от 2008 г. Той има валидна застраховка с покритие 1 400 000 лв. За пострадалите от страна на „АБАКС\" е уведомен застрахователят и вече е стартирано застрахователно събитие. Той ще покрие щетите. Представител на туристическата компания е на място в болницата в Египет. От офиса в София пък са се свързали с близки на пострадалите, за да ги уведомят. По информация на туроператора останалите туристи, които не са пострадали, са продължили пътуването си. Изпратен е друг автобус и те в момента пътуват за круиза си по Нил. Транспортът е осигурен от египетския туроператор „Травко\". Министерството на туризма заедно с останалите институции ще следят ситуацията до успешното завръщане на българските туристи у нас.", "date": "2018.03.19", "title": "Българи пострадаха при пътна катастрофа в Египет /ОБНОВЕНА/"}
{"url": "http://standartnews.com/balgariya/vodeshti_spetsialisti_shte_tarsyat_za_konkretnite_merki_za_svlachishteto_v_smolyansko-369496.html", "text": "Пътната агенция ще проведе съвещание с водещи специалисти за конкретните мерки, които могат да се вземат при укрепването на голямото свлачище, което затвори пътя Смолян – Мадан. Вече дни наред 11 села са откъснати от света, заради блокирането на трасето. Институциите уверяват, че най-добрите екипи за обследване и проучване ще работят, за да не се допусне прекъсване на електрическата и ВиК комуникация до населените места. Огледът на мястото вече беше направен преди дни от кметове, представители на Пътната агенция, ВиК и елктроразпределителното дружество в района, геолози, проектанти и служители на Горското стопанство. Всички те констатираха, че това е най-мащабното свлачище върху главен път в страната и се търси дългосрочно решение.", "date": "2018.03.19", "title": "Водещи специалисти ще търсят за конкретните мерки за свлачището в Смолянско"}
{"url": "http://standartnews.com/balgariya/nadziratelite_ot_belene_poiskaha_obezshtetenie-369497.html", "text": "81 служители на Беленския затвор излизат с подписка, с която настояват за обективно отчитане, съответно – заплащане, на полагания труд и извънреден труд, както и спазването на редица права, регламентирани в специалните закони по отношение на служителите на институцията. Подкрепилите подписката искат в едномесечен срок да получат парично обезщетение за нарушени трудови, икономически права и интереси за тригодишен период назад. Протести пред затворите са насрочени и във Варна и Враца, а през следващите дни такива ще има в Ловеч и Пазарджик.", "date": "2018.03.19", "title": "Надзирателите от Белене поискаха обезщетение"}
{"url": "http://standartnews.com/balgariya/dazhd_ta_chak_i_snyag-369474.html", "text": "И днес времето ще е дъждовно, с допълнително понижение на температурите. Минималните температури ще са между -2 и 3 градуса, в крайните югозападни райони до 5-6. Ще преобладава облачно време и на много места, главно в южната половина, ще има валежи от дъжд, по-значителни през нощта срещу вторник в югозападните райони. Привечер в Северозападна България също ще има валежи, които с понижението на температурите ще преминават в сняг. Ще духа умерен, в Дунавската равнина и източните райони – временно силен вятър от североизток. Максималните температури ще са между 3 и 15 градуса. Атмосферното налягане ще се повиши, но ще остане по-ниско от средното за месеца.", "date": "2018.03.19", "title": "Дъжд, та чак и сняг"}
{"url": "http://standartnews.com/balgariya/spirat_vodata_v_sofiya_zaradi_remonti_vizhte_kade-369472.html", "text": "На 19 март 2018 г. (понеделник), във връзка с изпълнение на инвестиционен проект за изграждане на улична канализация на ул. „Акад. Димитър Ангелов\" кв. „Симеоново\", се налага спиране на водоподаването от 9:00  до 19:00 часа на клиентите на „Софийска вода\", живеещи в района на: ул. „Акад. Димитър Ангелов\", ул. 75 по ул. „Извор\" от №15 до ул. „Акад. Димитър Ангелов\" При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Акад. Димитър Ангелов \" ъгъла с ул. „Извор\". След възстановяване на водоснабдяването е възможно временно повишаване  мътността на водата. След реализацията на този инвестиционен проект клиентите на „Софийска вода\" живеещи в района ще почувстват значително подобреното качество на предоставяните услуги. На 19 март 2018 г. (понеделник), във връзка с диагностика на трасе на уличен водопровод на ул. „Данаил Крапчев\", кв. „Витоша\" , се налага спиране на водоподаването от 10:00  до 19:00 часа на клиентите на „Софийска вода\", живеещи в района на: по ул. „Емануил Попдимитров\" от ул. „Ангел Каралийчев\" до ул. „Трифон Кунев\" , ул. „Трифон Кунев\" поул. „Данаил Крапчев\" от ул. „Йордан Стубел\" до ул. „Трифон Кунев\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Трифон Кунев\" ъгъла с ул. „Данаил Крапчев\". На 19 март 2018 г. (понеделник), във връзка с подмяна на спирателен кран на бул. „Патриарх Евтимий\", Център , се налага спиране на водоподаването от 09:00  до 19:00 часа на клиентите на „Софийска вода\", живеещи в района на: по бул. „Патриарх Евтимий\" от бул. „Витоша\" до ул. „Георги Сава Раковски\". При продължителност на строително-ремонтните дейности над 12 часа „Софийска вода\" ще осигури алтернативно водоснабдяване с водоноска на адрес: ул. „Христо Белчев\" ъгъла с бул. „Патриарх Евтимий\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .", "date": "2018.03.19", "title": "Спират водата в София заради ремонти. ВИЖТЕ КЪДЕ!"}
{"url": "http://standartnews.com/balgariya/tsvetanov_se_sreshtna_s_direktora_na_evropol_rob_ueynrayt-369494.html", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов проведе работна среща с директора на Европол Роб Уейнрайт снощи. По време на разговора двамата дадоха изключително висока оценка за съвместната работа между България и Европол. Цветан Цветанов благодари на Роб Уейнрайт за неговата отдаденост и висок професионализъм в работата му като ръководител на службата. Директорът на Европол заяви, че винаги е работил с лекота с представителите на българските служби и оцени високо техния професионализъм. Цветанов и Уейнрайт подчертаха изключителната важност на Проекта на многогодишното програмиране на Европол за периода 2019-2021 година в борбата с трансграничната организирана престъпност и тероризма. Двамата се обединиха около извода, че специално място в програмирането трябва да намери темата за европейската перспектива пред страните от Западните Балкани. Цветан Цветанов заяви, че европейското бъдеще на региона е от изключителна важност, за да потвърди проевроатлантическата ориентация на тези страни, защото те не са съседи на Европа, а са част от нея. \"Не трябва да допускаме тези страни да останат бели петна в картата на Европа, защото в противен случай този вакуум може да бъде зает от други геополитически играчи\", посочи Цветанов. Председателят на Комисията по вътрешна сигурност и обществен ред и директорът на Европол обсъдиха и днешната среща на Съвместната група за парламентарно наблюдение на Европол, на която се очаква да бъдат приети процедурните правила за парламентарен контрол върху работата на Европол от страна на националните парламенти и Европейския парламент.", "date": "2018.03.19", "title": "Цветанов се срещна с директора на Европол Роб Уейнрайт"}
{"url": "http://standartnews.com/balgariya/mariya_gabriel_shte_uchastva_vav_vtorata_sreshta_na_savmestnata_grupa_za_parlamentaren_kontrol_na_evropol-369503.html", "text": "Еврокомисарят по цифровата икономика и общество Мария Габриел и комисарят по съюза за сигурността Джулиан Кинг ще участват във втората среща на съвместната група за парламентарен контрол на Европол, която ще се проведе в София. Те ще направят презентации по теми, свързани с киберсигурността, борбата срещу тероризма, превенцията на организираната престъпност и Съюза за сигурност. Срещата ще бъде открита от председателя на Комисията по вътрешна сигурност и обществен ред Цветан Цветанов и председателя на Комисията по граждански свободи, правосъдие и вътрешни работи в Европейския парламент Клод Мораес. Те ще бъдат съпредседатели на четвъртото събитие от парламентарното измерение на Българското председателство. Във форума ще участват и изпълнителният директор на Европол Роб Уейнрайт, както и председателят на Управителния съвет на Европол Прит Паркна.", "date": "2018.03.19", "title": "Мария Габриел ще участва във втората среща на съвместната група за парламентарен контрол на Европол"}
{"url": "http://standartnews.com/balgariya/treti_den_v_s_kazanka_ne_mogat_da_piyat_voda_zaradi_uran-369499.html", "text": "Трети ден жителите на старозагорското село Казанка не могат да пият вода от чешмите, нито да готвят с нея. Причината - наличие на естествен уран над нормите. Питейна вода се доставя с водоноски. Нови проби от двата водоизточника в селото са взети и изпратени за изследвания в Националния център по радиобиология. Дотогава остава в сила забраната за пиене и готвене с водата. В селото живеят около 80 души. Притесненията на хората са, че замърсяването идва от военния полигон, където се намират водоизточниците, обясни кметският наместник на село Казанка Елка Михайлова. „По никакъв начин замърсяването на водата не може да се свързва с дейността на полигона. Ние не притежаваме боеприпаси, които съдържат радиоактивни елементи\", обясни полковник Евгени Динев от военния полигон „Змейово\".", "date": "2018.03.19", "title": "Трети ден в с. Казанка не могат да пият вода заради уран"}
{"url": "http://standartnews.com/balgariya/evropeyskiyat_komisar_otgovaryasht_za_transporta_violeta_bults_pristiga_na_poseshtenie_v_balgariya-369500.html", "text": "На 19 и 20 март европейският комисар отговарящ за транспорта Виолета Булц ще бъде на посещение в България. Това съобщиха от Представителството на ЕК в България. Тя ще участва в министерска среща на високо ниво на тема \"Мултимодален транспорт за Европа\", в която ще се включат министрите на транспорта на ЕС. Комисар Булц призова 2018 година да бъде обявена за \"година на мултимодалния транспорт\", в която Комисията да обърне специално внимание на ролята на мултимодалността за транспортната система на ЕС. Събитието в София е една от инициативите посветени на тази година. Комисар Виолета Булц ще даде пресконференция на 20 март (вторник) от 15.50 часа в конферентната зала в Дома на Европа, ул. Г.С Раковски № 124.", "date": "2018.03.19", "title": "Европейският комисар отговарящ за транспорта Виолета Булц пристига на посещение в България"}
{"url": "http://standartnews.com/balgariya/izpalnitelnoto_byuro_na_bsp_shte_zasedava_v_kardzhali-369495.html", "text": "На 19 март 2018 г. (понеделник) Изпълнителното бюро на БСП ще проведе изнесено заседание в Кърджали, съобщиха от пресцентъра на партията. Между 12 и 16 часа ръководството и председателите на Общинските съвети на БСП от Кърджалийска област ще заседават в клуб „Червеното\". В 13 часа там ще бъде дадена пресконференция. В 16, 30 часа председателят на Националния съвет Корнелия Нинова ще открие нов клуб на БСП в община Кирково, а членовете на Изпълнителното бюро ще се включат в събирането подписи срещу сделката с ЧЕЗ. Посещението ще завърши със среща-разговор на Изпълнителното бюро с граждани, партийни членове и симпатизанти. Началото е в 18 часа в Народно читалище „Обединение 1913\" .", "date": "2018.03.19", "title": "Изпълнителното бюро на БСП ще засeдава в Кърджали"}
{"url": "http://standartnews.com/balgariya/davat_500_000_lv_za_porazheniyata_ot_uragana_vav_vratsa-369510.html", "text": "Около 500 хил. лева ще дадем за пораженията след урагана във Враца, обеща премиерът Бойко Борисов. \"Днес бяхме на съвещание заради урагана, който беше във Враца, и около 500 хиляди лева в четвъртък ще дадем за пораженията, които има – в училищата, по детските градини, за стълбовете и т.н.\", допълни Борисов. Врачанският кмет Калин Каменов доволен благодари на правителството. \"До този момент щетите от урагана са на стойност 457 хил. лв. Радваме се, че правителството реагира бързо, заяви той. - Продължава оценката на щетите от урагана, очаквам да имам окончателните данни най-късно до утре. А до сряда в МВР при министър Радев трябва да внесем документите, с които ще кандидатстваме за финансиране от Министерски съвет, а по думи на премиера Борисов от четвъртък очакваме и финансиране, с което реално да започнем възстановяването на щетите. В момента се следят и всички язовири и идеята е наистина до края на седмицата най-пострадалите къщи, домове и жители на общината да бъдат подпомогнати, допълни Каменов.", "date": "2018.03.19", "title": "Дават 500 000 лв. за пораженията от урагана във Враца"}
