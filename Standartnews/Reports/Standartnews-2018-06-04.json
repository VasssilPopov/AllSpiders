{"url": "http://standartnews.com/biznes/chuzhdentsi_pletat_shushoni_v_bansko-372245.html", "text": "Община Банско и това лято осигурява интересни занимания за туристите от страната и чужбина. Наплив на любители на планината и преходите в гората отчитат хотелиери в града под Тодорка през последните години. Общината, Читалище „Никола Вапцаров\" и Музейният комплекс дават възможност на българи и чужденци да практикуват стари занаяти в Посетителски информационен център и в Музей „Велянова къща\". Атрактивната инициатива ще се провежда всеки петък и събота за времето от 6 юли до 8 септември. Ще се правят демонстрации на бански занаяти – тъкане на разбой, дърворезба, предене, плетене на шушони, везане на гоблени, бродиране на сувенирни топки, плетене на кука игла, пресукване на вълна, изработка на сувенири от тъкани. Съботните демонстрации ще са съпроводени и с автентична фолклорна програма, песни и танци ще има от 18,00 до 18,30 часа. В сградата ще бъдат подредени за целия период на инициативата „Културни вечери – традиции и изкуство\" 14 изложби. Един от авторите е отец Костадин Калайджиев, който ще покаже свои творби – живопис, дърворезба и икони. Гостите на Банско могат да се запишат на уроци по народни танци, по тамбура, гайда и пеене срещу 5 лева за един учебен час в дните от понеделник до петък. Организират се в работните дни и еднодневни турове до археологически комплекс „Свети Никола\" и  късноантичната крепост „Ситан кале\", цената е 15 лева на човек. От понеделник до петък се провеждат информационни турове и в Музеен комплекс, за възрастни цената е 12 лева, а за деца – 6 лева. Малчуганите могат да участват в интерактивни игри „Деца в музея\" в Музеен комплекс и в Посетителски информационен център от 09,00 до 13,00 часа в дните от понеделник до петък срещу 7 лева.", "date": "2018.06.03", "title": "Чужденци плетат шушони в Банско"}
{"url": "http://standartnews.com/biznes/tema_finansov_udar_po_sporta_-372251.html", "text": "3 милиона годишно ще губи държавното тото у нас, ако се приемат поправките в Закона за хазарта, които забраняват и непряката реклама на фирми и игри на късмета, продажбата на лотарийни талони в търговските обекти, съобщаване на резултати и печалби. Това сочат изчисленията на финансови експерти. Според тях забраната за рекламиране на тотото и щастливците, които са спечелили от него, ще доведе до най-малко 10% спад в приходите. А това буквално може да \"счупи\" бюджета за българския спорт тази година. В момента Българският спортен тотализатор (БСТ) има годишни приходи от около 100 млн. лв. От тях Министерството на младежта и спорта получава 27 %. Останалата част от средствата му са от държавния бюджет. Поради тази причина спортното министерство е единственото у нас, което няма предварително фиксиран годишен бюджет, а зависи от приходите на БСТ. За разлика от останалите хазартни игри, държавната чрез БСТ има задължение да подпомага спорта чрез отчисления. При намаляване на приходите на тотото, ще намалеят и парите, които спортното ведомство получава от него. Това ще се отрази и върху средствата за спортните федерации. Така в средата на годината вероятността бюджетът за спорт да не издържи е реална. Това е така защото парите вече са разпределени в спортните федерации съобразно предложените от тях планове, а оценка на риска не е правена. 2019 г. пък е особено важна година, защото е предолимпийска, в която ще се атакуват квотите за летните игри в Токио, а тогава българският спорт ще е с по-малко средства. Очакванията за силно представяне ще претърпят песимистични корекции. Най-силно ще пострада развитието на младите спортисти, защото ММС полага усилия да насочи приоритетно средствата от тотализатора за подкрепа на спорта при подрастващите. Частните компании, които не са длъжни да правят отчисления за спорта, но пък спонсорират спорни таланти или клубове, значително ще намалят подкрепата си, ако поправките минат. Защото промените в Закона за хазарта удрят най-вече тях. С остри позиции срещу предлаганите промени в закона за хазарта излязоха вече най-голямата работодателска организация, Асоциацията на българските радио и телевизионни оператори (АБРО), в която влизат най-големите телевизии, Българският футболен съюз и родните клубове. \"Нека не убиваме спорта в България\", призова ръководството на \"Левски\" и в специална позиция обяви, че \"развитието на професионален футбол изисква сериозни инвестиции към поддържане и изграждане на инфраструктура, издръжка на професионални футболисти и треньори, детско-юношеска школа и необходимите поддържащи дейности, които подпомагат дейността на един футболен клуб\". \"Имайки предвид, че само много малка част от приходите на професионалните футболни клубове идва от разпределението на продадени телевизионни права, ние виждаме в ограничаването на рекламирането на дейности, традиционно асоциирани със спорта, сериозна заплаха за дейността и съществуването не само на професионалния футбол, но и на спорта като цяло. Щом няма желание да се помогне, нека поне не се пречи, за да има български футбол и утре\", заявиха от \"Левски\". Подобна бе и позицията на ЦСКА. \"Червените\" смятат, че \"подобни бъдещи действия от страна на държавата биха навредили пряко на българския футбол и на българския спорт. \"Лицензираните оператори в България, които подкрепят българския спорт и българския футбол - 99% от отборите в професионалния футбол, част от непрофесионалните отбори и организациите за аматьорски футбол, ще бъдат неравнопоставени спрямо всички чуждестранни оператори, които от своя страна ще достигат до феновете чрез „пряка\" и „непряка\" реклама, освен ако не забраните излъчването на Шампионска лига, Лига Европа, Англия - Висша лига, Германия - Бундеслига, Испания - Премиера дивисион, Италия - Серия „А\", което би било доста притеснително\", обявиха от ЦСКА. И допълниха, че хазартът у нас плаща данък печалба, корпоративен данък, такса отговорен хазарт и не възстановява ДДС.", "date": "2018.06.03", "title": "ТЕМА: Финансов удар по спорта"}
{"url": "http://standartnews.com/biznes/150_000_gosti_na_praznika_na_rozata-372249.html", "text": "Близо 150 хиляди гости са посетили 115-ия Празник на розата в Казанлък. Това съобщи Сребра Касева от администрацията на Община Казанлък. Празникът завърши по традиция с шествие, което поведе Царица Роза '2018 Михаела Хаджиева. Над 5000 малки и големи участници от училища, народни читалища, детски градини, спортни клубове, сдружения, детски школи, театри, рокери, патриотични организации от Казанлък, както и представители на културни институти, читалища и формации от други градове на България се включиха в шествието. Колорит внесоха и танцьорите от десет държави, участници в Международния фолклорен фестивал. Царица Роза 2011 Симона Петкова, журналисти и адвокати бяха в редиците на шествието с девет бездомни кучета от местния приют с призив да се подкрепи инициативата \"Подай лапа - вземи сърце\" . Нека да носим Казанлък в сърцата си\", заяви в началото на шествието кметът Галина Стоянова. Председателят на Народното събрание Цвета Караянчева приветства казанлъчани и гостите и отбеляза, че маслодайната роза и розопроизводството у нас са изключително важни. \"Дали има смисъл от Закон за розопроизводството, това ще решат представителите на Комисията по земеделие и Министерство на земеделието, храните и горите\", коментира пред журналисти Караянчева. Тя поясни, че по повод протестите на розопроизводители преди известно време, е инициирала среща между тях и Комисията по земеделие. „Върви в момента дискусия по темата, надявам се в много кратки срокове да се решат проблемите. Пазарът е отворен и цената се формира на база конкуренцията, която имаме на пазара. Каквото можем като държава ще помогнем, но не можем да се месим във формирането на цените\", каза Цвета Караянчева. Гости на празника бяха също министрите Лиляна Павлова и Николина Ангелкова, областният управител Гергана Микова, народни представители, дипломати, гости от побратимени на Казанлък градове и членовете на журито на Международния конкурс по лютиерство. Карнавалното шествие по централния булевард през вчерашния ден, който бе и празник на града, бе кулминацията на тържествата. Само в празничното шествие са включили представителни групи от многото побратими на Града на розите, както и над 3000 доброволци от цялата страна.  \"Ще запомним 115-те празници на розата тази година с избора на юбилейнатаа 50-та Царица \"Роза\", със 100-годишнината на лютиерството в града и провелия се първи междунороден музикален фестивал на лютиерското изкуство и рекордния брой гости, които подещнахме\", отбеляза в празнично си слово кметицата Галина Стоянова. По време на празника бяха организирани възстановка на розобер и демонстрация на старинно розоварене. Тази година реколтата от розов цвят бе прибрана по-рано. Туристи от Япония и Русия си набраха макове, след като не намериха рози в масивите.", "date": "2018.06.03", "title": "150 000 гости на Празника на розата"}
{"url": "http://standartnews.com/biznes/vivacom_podaryava_po_100_000_mv_internet-372246.html", "text": "Летните месеци ще са пълни с безкрайни интернет емоции. От началото на юни потребителите на VIVACOM, които сключат нов или преподпишат съществуващ договор за мобилни услуги, ще получат бонус -  по 100 000 MB интернет на максимална скорост. Допълнителните мегабайти са месечни и могат да се използват в рамките на първите три месеца от подписването на договора. Това означава, че клиентите на телекома, които изберат своя план, ще си подсигурят свободно сърфиране в мрежата за цяло лято. Гледане  на видеа от плажа, споделяне на всеки специален момент онлайн, видео разговори, работа от вилата, гейминг до превъртане на любимата игра – всичко е възможно със 100 000 мегабайта на разположение в 4G мрежата с най-добро покритие на населението. Промоцията ще е валидна за всички планове за гласови услуги от SMART M+ до SMART XL+. Така и потребителите на по-достъпни тарифи като SMART M+ за 19,99 лв. на месец ще имат на разположение допълнителни 100 000 мегабайта за всеки от първите 3 месеца. Бонус мегабайти ще получат и абонатите, които изберат някой от пакетите за мобилни данни от i-Traffic M+ до i-Traffic XXL+. Цените на тарифите варират от 16,99 лв. до 39,99 лв. на месец.", "date": "2018.06.03", "title": "VIVACOM подарява по 100 000 МВ интернет"}
{"url": "http://standartnews.com/svyat/prints_hari_i_megan_vrashtat_nezhelani_podaratsi_za_7_miliona_liri-372217.html", "text": "Принц Хари и съпругата му - херцогинята на Съсекс Меган, връщат получени в разрез с кралските разпоредби сватбени подаръци, оценени на 7 милиона лири, съобщи Контактмюзик. Протоколът не позволява на новобрачната двойка, както и на членове на кралското семейство, да приемат подаръци от хора, които не познават лично. Целта е да се избегне експлоатирането на даровете с рекламна цел. Въпреки стриктните правила, които трябва да се спазват, и отправения от принц Хари и Меган Маркъл призив към хората, желаещи да им направят подарък вместо това да дарят средства за благотворителност, младоженците са били \"наводнени\" от сватбени дарове. Сред официалните подаръци, които херцогът и херцогинята на Съсекс могат да запазят, са двойка коали. Симпатичните животинки, кръстени Хари и Меган, са дар от австралийския щат Нов Южен Уелс и ще обитават зоопарка Таронга в Сидни. Според изданието принц Хари и съпругата му понастоящем са на сватбено пътешествие в Канада.", "date": "2018.06.03", "title": "Принц Хари и Меган връщат нежелани подаръци за 7 милиона лири"}
{"url": "http://standartnews.com/biznes/svetat_shte_uznae_za_balgarskata_rakiya-372241.html", "text": "- През последните няколко години българската индустрия на високоалкохолни напитки претърпя огромна промяна и предлага страхотни напитки на високо ниво. Малцина знаят, че България е преди всичко производител на високоалкохолни напитки и произвежда 180 милиона литра алкохол годишно, в сравнение със 120 милиона литра вино на година. Една от основните цели на Spirits Selection by Concours Mondial du Bruxelles е да запознае членовете на журито с нови производители и с автентични напитки. На глобално ниво се прогнозира ръст на всички високоалкохолни напитки, които са пречистени и направени майсторски. Ракията е дълбоко свързана с традициите на Балканите и е национална напитка на българите. Но извън този регион за тази категория се знае малко. В света са наблюдава тенденция към предпочитание и по-високо потребление на \"craft\" напитки – на по-малки производители и занаятчии, в по-малки количества, но с високо качество. Потребителите искат да знаят какво пият, откъде идва, кой го произвежда. Те търсят напитки с история и наследство и истинско усещане за мястото, на което са направени. България може да предложи всичко това. Провеждането на конкурса тази година в Пловдив ще бъде отличен повод лидерите на мнение, международните вносители и разпространители да открият българската ракия и българската индустрия на високоалкохолни напитки. Основната цел на конкурса е да рекламира страната-домакин, нейното производство, традиции, история и култура. - По време на 4-дневната програма членовете на журито на Spirits Selection ще имат възможност да научат повече за произхода и традициите на българската ракия, да посетят местни производители и да станат свидетели на производствения процес и, разбира се, да опитат българска ракия, както и други високоалкахолни напитки. Дегустациите са от 21 до 23 август, до обяд. Посещенията на местните производители са планирани за следобедите на всеки един от трите дни. Преди Конкурса (на 20 август 2018), ще има няколко мастъркласа за членовете на журито и за българската високоалкохолна индустрия. Ще има мастъркласове и за българската ракия, а след това – дегустация. Българските производители на високоалкохолни напитки и на вино могат да предоставят за дегустация, както и да презентират своите напитки още на 20 август 2018 г., на тържествената вечеря преди официалното откриване на Spirits Selection. Това е прекрасна бизнес възможност за пряк контакт с членовете на журито от цял свят – вносители, енолози, специализирани журналисти, лидери на мнение. За онези от членовете на журито, които се интересуват да научат повече за българската индустрия и за българската история и култура, ще предложим разширена програма, която включва посещение на производители и туристически забележителности в централната и източна част на България, не само в региона на Пловдив. - Регистрацията на напитки вече е отворена. Най-лесно е да се направи онлайн на http://registration.spiritsselection.com/index.php?page=identification. 22 юни 2018 г. е крайният срок за регистрация и изпращане на мостри в България. Всеки производител трябва да изпрати по 2 бутилки от 1 мостра на адрес: M&M Militzer & Muench BG Co Ltd., ул. „Андрей Германов\" 11, гр. София. Може да се изпращат мостри в най-различни категории: уиски, ром, бренди, джин, ликьор, водка и др. Таксата за участие с една мостра е 186 евро, а за всяка мостра след третата има нарастваща отстъпка. Препоръчваме на производителите от България да се включат и в първия ден на програмата на Spirits Selection,  когато има възможност да изложат свои продукти – по време на тържествената вечеря. Най-добрият начин за създаване на нови бизнес контакти! - България участва в Spirits Selection за първи път през 2015 г. Успеваемостта ви (спечелени отличия спрямо подадени мостри) e между 30% и 40%. През 2017 г., когато  1200 мостри от 54 страни се бориха за отличие, българска напитка е отличена за първи път с Grand Gold медал от Конкурса. За участие в конкурса в Пловдив тази година искрено се надяваме да получим минимум 50 мостри на високоалкохолни напитки от България. Бихме искали тази година повече производители на ракия да регистрират своите най-добри продукти в Конкурса. Ако това стане, е възможно да се очаква повече от един медал за различните видове ракия, произведена тук. - Опитвал съм няколко пъти българска ракия. За първи път – през 2015 г. Това беше първата година, в която български производители взеха участие в Spirits Selection. По време на Балканския фестивал на ракията миналата година опитах различни ракии – от дюля, круша, сливи, кайсия. Всички бяха страхотни! Свежи, със сложни аромати и вкусове, запазили качествата и мириса на плода, от който са направени. Гроздовата ви ракия е на същото ниво, на което е доброто бренди от други части на света!", "date": "2018.06.03", "title": "Светът ще узнае за българската ракия"}
{"url": "http://standartnews.com/svyat/kosovo_targuva_mir_sas_sarbiya_sreshtu_nezavisimost-372248.html", "text": "Косово ще се съгласи на помиряване със Сърбия в замяна на признаване на независимостта му, заяви премиерът Рамуш Харадинай, като предупреди, че това обаче няма да означава, че Прищина ще забрави причинените й злини, предава македонската информационна агенция „Макфакс\". „Какво може да даде Косово в замяна на договор за признаване? Може би помирение, защото няма какво друго да даде. Помиряването не е нещо незначително, защото значи да забравим нашата болка за изчезналите и убитите, за щетите и жертвите на сексуално насилие, но можем да се помирим срещу признаване. Дали това ще се случи тази година? Не мога да кажа\", заяви Харадинай. Той добави още, че през тази година Косово ще стане член на международната полицейска организация Интерпол, защото е убеден, че някои страни поискат членството на Прищина в него. Харадинай изрази надежда и че въпросът за членството на страната в ООН може да се реши много бързо.", "date": "2018.06.03", "title": "Косово търгува мир със Сърбия срещу независимост"}
{"url": "http://standartnews.com/svyat/obviniha_rusiya_che_privatizira_pobedata_vav_vtorata_svetovna-372231.html", "text": "Президентът на Беларус Александър Лукашенко отправи критики към Москва за опитите и да \"приватизира\" победата във Втората световна война. Изявлението беше направено пред журналисти в Брест, съобщават местните медии. Видео от изказването на Лукашенко беше разпространено от беларуската информационна агенция \"Белта\". \"Напоследък следя тази тенденция, наблюдавам я. Появява се все повече информация по тази тема. Удивително е, че някой не може да се удържи - в Русия, да приватизира тази победа. Като че ли не е имало други в тази война - беларуси, украинци, грузинци, арменци, таджики, туркмени...\" - посочва Лукашенко. По думите му, да се дели победата значи \"да се налива вода в мелницата на съперниците и противниците\". \"Те се радват, че започнахме тази делба. И вие знаете откъде тръгна тя. Затова приемам крайно негативно тези твърдения, че някой сам е спечелил тази победа.\" - обобщава Лукашенко. Коментарът му се появи в отговор на публикации в рускоезичната преса, че \"Беларус се занимава с исторически сепаратизъм\".", "date": "2018.06.03", "title": "Обвиниха Русия, че \"приватизира\" победата във Втората световна"}
{"url": "http://standartnews.com/svyat/protest_na_balgarski_prevozvachi_prez_evroparlamenta-372230.html", "text": "Български превозвачи имат готовност за протест пред Европейския парламент. Това разкри в ефира на Нова телевизия евродепутатът Ангел Джамбазки. Той уточни, че освен български превозвачи в организацията на протеста се включват още унгарци, поляци. \"В нашия случай става дума да 120-150 хиляди български семейства, чиито глави на семейства работят това. Усилен труд, трудна работа, но хората си изкарват парите с труда си\", коментира Джамбазки. Средната заплата в този бранш е около 1900-2000 евро, което прави около 4 000 лв. Джамбазки бе категоричен, че тези хора ще емигрират, ако бъде приет пакет \"Мобилност\". \"Става по-лесно да бъдеш турски тираджия, отколкото полски или български такъв\", посочи още той. Фирмите, които имат много работници, са не повече от 10. Много хора работят това сами със семействата си. Андрей Новаков - евродепутатът, който се качи на ТИР и видя с очите си какво е ежедневието на един шофьор на камион, увери, че повече от една година се работи по темата.", "date": "2018.06.03", "title": "Протест на български превозвачи през европарламента"}
{"url": "http://standartnews.com/svyat/germaniya_predstavi_viziyata_si_za_evrozonata-372234.html", "text": "Германският канцлер Ангела Меркел за първи път представи отговора си на предложението на френския президент Еманюел Макрон за реформа на еврозоната, приемайки идеята за бюджет за инвестиции и защитавайки идеята за създаване на Европейски валутен фонд, предаде Франс прес. \"Имаме нужда от по-голяма икономическа конвергенция между страните - членки в еврозоната\", каза Меркел в интервю, публикувано в днешното издание на в. \"Франкфуртер алгемайне цайтунг\". \"Поради тази причина предложихме бюджет за инвестиции за еврозоната в коалиционния договор на новото германско правителство между консерваторите и социалдемократите и аз подкрепям идеята\", каза Меркел. Канцлерът спомена като сума за бюджета цифра, \"сведена до две цифри в милиарди евро\", тоест няколко десетки милиарда евро. Това е доста далеч от очакванията на Макрон, който е в основата на плана за бюджет на еврозоната. Макрон иска бюджет, възлизащ на няколкостотин милиарда евро. Меркел освен това представи в интервюто германското предложение за създаването на Европейски валутен фонд, който ще подпомага страните в затруднено положение в замяна обаче на строги условия и строг надзор на подкрепените по този начин държави. \"Ние искаме да станем малко по-независими от Международния валутен фонд\", обясни Меркел. Този Европейски валутен фонд ще поеме част от прерогативите на Европейския стабилизационен механизъм, който сега подпомага финансирането на дълга на страни в криза като Гърция, като им отпуска дългосрочни заеми. Но Европейският валутен фонд ще стига по-далеч. Той ще може да отпуска и краткосрочни кредитни линии, например  за пет години, казва Меркел. Тези заеми ще бъдат предназначени да подкрепят страните, срещнали трудности, чиито причини са външни. В замяна тези страни ще трябва да приемат, че Европейският валутен фонд има правото на поглед и на намеса в техните национални политики. Този Европейски валутен фонд ще бъде натоварен с оценката на платежоспособността на страните членки и с помощта на адаптирани инструменти ще може да възстанови тази платежоспособност, ако тя не е осигурена, смята Меркел. Защото според нея и дума не може да става в еврозоната да се създава Съюз на дълговете.", "date": "2018.06.03", "title": "Германия представи визията си за еврозоната"}
{"url": "http://standartnews.com/balgariya/danail_kirilov_se_zakani_na_elena_yoncheva_na_vtora_instantsiya-372252.html", "text": "Парламентът извършва своята дейност нормално, законодателната програма се движи добре. Парламентът е политически орган и би трябвало да има политически дебат, но често той е заменян от политическа реклама. Войната има принципи. Нека да се борим политически принципно. За това призова председателят на правната комисия в Народното събрание Данаил Кирилов от ГЕРБ по Канал 3. „Това напомня на детска игра - да се надпреварваме към деловодството на НС. В тези действия трябва да се търси единомислие, а не противопоставяне. Ние търсим професионален дебат, колегите са пуснали първи предложението, за да покажат, че имат законодателна инициатива\". Така Кирилов коментира инициативата на БСП да внесе законопроект за сваляне на мораториума за строителството на АЕЦ „Белене\". Безспорно имаме качествени закони.\", категоричен бе той. Това е първоинстанционно решение, не съм чел решението на съда. Съдебното решение свидетелства за това, че има качествено правосъдие и съдът не се е повлиял от това, че става въпрос за министър-председателя. Убеден съм в тезата на нашия лидер в това твърдение. \"Сигурен съм, че на втора инстанция, истината ще излезе наяве\", заяви той по повод делото, което журналистката и депутат от БСП Елена Йончева води и спечели на първа инстанция срещу премиера Бойко Борисов.", "date": "2018.06.03", "title": "Данаил Кирилов се закани на Елена Йончева на втора инстанция"}
{"url": "http://standartnews.com/sport/evropeyska_titla_za_gratsiite-372239.html", "text": "Момичетата от българския ансамбъл успяха да се съберат за последното изпълнение във финала с топки и въжета и завършиха участието си на европейското първенство по художествена гимнастика в Гуадалахара със злато, след като изиграха отново много трудно съчетание и с леки грешки извоюваха титлата с 22.825 точки, като получиха 14.200 за трудност. За златните отличия се пребориха възпитаничките на Весела Димитрова и Михаела Маевска в състав Симона Дянкова, Елена Бинева, Мадлен Радуканова, Лаура Траатс и Стефани Кирякова. Сребърното отличие на извоюваха шампионките на пет обръча от Италия, които също изиграха великолепно съчечание и заслужиха бронза с 22.350 точки. Страхотен пробив направи ансамбълът на Азербайджан, който успя да се пребори за третото място с 20.350 точки.", "date": "2018.06.03", "title": "Европейска титла за грациите"}
{"url": "http://standartnews.com/balgariya/samolet_padna_v_kazanlashko_3ima_postradaha_-372242.html", "text": "Леко са пострадали трима души при падането на самолет в района на казанлъшкото село Овощник днес преди обяд. Това са собственикът на машината и на летището Захари Бочев, друг човек и 7-годишно момиче, които са се качили за демонстрационен полет. Те са прегледани и са освободени за домашно лечение с охлузвания. На 2 км от селото има летище за лека авиация, което също е собственост на Бочев. Инцидентът е станал в района на обекта, съобщи бТВ. Според работещи на летището, при кацането машината е загубила мощност и паднала от 10 м височина сред дървета и храсти. Вероятна причина за инцидента е претоварване. Самолетът днес е трябвало да прелети над Казанлък по повод закриването на Празника на розата.", "date": "2018.06.03", "title": "Самолет падна в Казанлъшко, 3-има пострадаха"}
{"url": "http://standartnews.com/balgariya/prezidentat_nagradi_uchenitsi_ot_proekta_narodnite_buditeli_i_az-372240.html", "text": "Над 6500 ученици от пет области в страната - Пловдив, София, Разград, Пазарджик и Варна, участваха в осмото издание на проекта \"Народните будители и аз\", а днес в Пловдив бяха обявени победителите. От 2010 година насам над 70 000 ученици от цялата страна се включиха в проекта на Ротари клуб, чиято цел е да мотивира децата да се запознаят по-отблизо с живота и дейността на хората, изградили с делото си духовната история на страната ни. Още от самото начало проектът се провежда под егидата на Президентството. \"Трябва да помним, че България е създадена и градена не само със силата на меча, а и със силата на словото\"- каза в приветствието си към учениците президентът Румен Радев. \"Днешното време търси нови строители, които да градят бъдещето на нашето общество. То има нужда от вашата сила, талант и родолюбие. Вие сте надеждата на това общество, продължавайте със същата непоколебима вяра да отстоявате българските традиции, да ги опазвате и да ги развивате. Вие сте нашите утрешни будители.\" Учениците и учителите в залата, както и гостите, прочетоха заедно откъс от стихотворението на Христо Ботев \"Хаджи Димитър\". Тази година отличени са седем паралелки от петте области, с двудневна екскурзия - най- високата награда, бяха зарадвани петокласници от Математическата гимназия в Пловдив.", "date": "2018.06.03", "title": "Президентът награди ученици от проекта \"Народните будители и аз\""}
{"url": "http://standartnews.com/balgariya/15_mln_za_novi_chudesa-372238.html", "text": "1,5 млн. лв. дава държавата за нови Чудеса. Парите за археология тази година се увеличават с 500 000 лв., съобщи зам.-министърът на културата Амелия Гешева по време на 57-ата Национална археологическа научна конференция. Заповедна на министър Боил Банов ще излезе до дни. Най-много средства ще бъдат насочени към подводната археология - около 20 хиляди лева за обект. Подкрепихме колегите, ще има финансиране и за Несебър, и за Ропотамо, каза доц. д-р Людмил Вагалински, директор на Националния археологически институт с музей при БАН. Той уточни, че средствата за подводна археология ще са поне два пъти по-високи от тези на наземни разкопки, защото разходите са по-големи. Решението е взето след значителните резултати от миналогодишната експедицията на научно-изследователския кораб за подводно проучване в родни води. 140 заявления за разкопки са подадени в министерство на културата. Парите варират от 5 до 15 000 лв. в зависимост от значимостта на обекта. Надявам, че археологическият сезон ще бъде изключително активен и ще се радваме на още по-добри открития които да отчитаме на следващата конференция заедно, каза зам.-министър Гешева. Учените от ЕС, които участваха в 57-ата конференция дадоха висока оценка за нивото на археологията у нас. Миналата година правителството ни отпусна един милион лева за разкопки, а от културен туризъм страната ни спечели повече от милион и половина лева, отчетоха участниците във форума. Те коментираха и съдбата на черноморските ни острови. Единственият остров, превърнат в културно-историческа атракция у нас е Света Анастасия. Приходите от туристите, които го посещават, за значителни. Учените смятат, че след мащабни археологически дейности в туристически атракции могат да се превърнат и островите Свети Кирик и Юлита и Свети Иван край Созопол. Там най-интересните открития тепърва предстоят.", "date": "2018.06.03", "title": "1,5 млн. за нови Чудеса"}
{"url": "http://standartnews.com/balgariya/katastrofa_pak_zapushi_trakiya-372244.html", "text": "Около 15 км задръстването от автомобили запуши АМ \"Тракия\" от Вакарел в посока столицата следобяд. Колите се движеха в три колони. Причината за натоварения трафик беше катастрофа между  лек автомобил и джип. Това беше второто запушване на \"Тракия\" през уикенда, след като в събота цистерна се преобърна на изхода на София и тарфикът беше пренасочен по амтернативни маршрути.", "date": "2018.06.03", "title": "Катастрофа пак запуши \"Тракия\""}
{"url": "http://standartnews.com/balgariya/fandakova_i_mis_balgariya_podkrepiha_bazar_za_bolnite_detsa-372250.html", "text": "  Йорданка Фандъкова и актуалната Мис България подкрепиха базара за болните деца Неузнаваема с бейзболна шапка, спортен екип и колело, кметицата на София Йорданка Фандъкова бе сред първите, които пристигнаха в Южния парк, за да подкрепят благотворителния базар за малките Цвети и Самуил, които се борят с церебрална парализа. Събитието беше организирано от журналистките Нина Никол Хамилтън и Нина Норд. Хората, които се тълпяха до Samer Grill House, които бяха домакини на инициативата, разпознаха в дамата с бейзболна шапка столичната кметица, едва след като тя проговори, за да пожелае късмет на малките герои, докато пазаруваше от базара. Бившият шеф на парламента Димитър Главчев и зам.-кметицата на район \"Триадица\" Милица Генчева, които научили от социалните медии за благотворителното събитие, пристигнаха с куп ръчно изработени сладки, и осигуриха украса от балони и чадъри за продавачките в адската жега. Актуалната Мис България Тамара Георгиева дотича в оранжев спортен екип с двете си кученца, за да помогне на каузата на Цвети и Самуил, . Фолкпевицата Магда, която преди няколко месеца стана майка, също пристигна, за да подкрепи двете болни дечица. Хора от различни градове изпратиха дрешки, играчки, бижута, картини, икони, козметика и стоки за бита, за да помогнат на малките супергерои. В базара се включи с огромно дарение от ценни предмети лелята на Криси – малкият футболист Кристиян Илиев от футболна академия \"Царско село\", за когото цяла България начело с Тити Папазов се обедини, за да събере средства за лечението му. Сред клиентите на благотворителния базар имаше деца, които се разделяха с последните си джобни, за да помогнат на непознатите за тях Цвети и Самуил, имаше и възрастни хора, които събираха стотинки от почти празните си портмонетата, за да се включат в каузата. Базарът, който продължи повече от 7 часа, успя да събере 1445 лв. за малките герои. Хората с добри сърца, които искат да подкрепят Цвети и Самуил в борбата им за здраве, могат да го направят с дарение в сметките им: Банка ДСК ЕАД IBAN BG27STSA93000024931514 BIC STSABGSF Paypal:  Самуил Чавдаров Йорданов IBAN BG75STSA93000024933075 BIC STSABGSF Враца Цветозара Данаилова Йорданова", "date": "2018.06.03", "title": "Фандъкова и Мис България подкрепиха базар за болните деца"}
{"url": "http://standartnews.com/balgariya/pargov_stoplyame_otnosheniyata_s_moskva-372243.html", "text": "Ледовете се топят и това е пътят. Следващата важна стъпка е как икономически да оползотворим посещенията на Радев и Борисов в Москва. Опитвахме се дълго време да служим на чужди интереси. От голям шлем стана малка каска. От всички коз минахме на без коз, но поне не сме валат. Това коментира председателят на БСП-София Калоян Паргов по Канал 3. \"Радев прокара път, използвайки културата, след това посещението на Борисов мина на икономическо ниво. Можеха по-добре да го изиграят с цел националния интерес и да си съгласуват позициите, каза още социалиста. \"Радев е държавен глава, нека да разберем, че той е по-различен от предишния. Беше ли редно председателството да мине без президента?, попита той. Радев има конституционни правомощия\", заяви той. „От една година наблюдаваме протест скрити зад завесата на европейското председателство. Хората излизат и за най-малкото. Повечето протести, които се правят в София са справедливи, хората плащат данъци и очакват нещо в замяна. Ние като опозиция трябва да ги натиснем това да стане. Надеждите, които са дали по време на изборите, трябва да се материализират\", заяви Калоян Паргов и изреди протестите в Малашевци, Орландовци, Казичене и Панчарево. „Поставихме въпросите пред общините и това е ролята на опозицията\", отсече той.", "date": "2018.06.03", "title": "Паргов: Стопляме отношенията с Москва"}
{"url": "http://standartnews.com/kultura/makrame_i_faberzhe_izkushavat_bulkite-372206.html", "text": "Роклите, с които бившата разведена холивудска актриса Меган Маркъл се превърна в херцогиня на Съсекс продължават да вълнуват международния моден свят. \"Много ми харесват. Дама, която влиза в династията на Елизабет Втора, трябва да изглежда точно така на сватбения си ден - в стила на най-изтънчените кралски традиции. Никакви излишни украси, никакво разточителство. Двата модела просто греят с чистотата на линиите и с перфектната изработка\", коментира експертът Анелия Петкова, която представя жанровите тоалети \"Брайдъл фешън\". Сред най-големите хитове сред булките продължават да бъдат феериите \"Проновиас\", \"Ензоани\", \"Модека\", \"Бадли/Мишка\", но към челните места в класацията са се устремили и творенията на \"Таормина\", \"Лисбоа\" и \"Елизабет Грейс\". \"На почит са тоалетите, които са почти изцяло ръчна изработка. Материите са луксозни, а дизайнът е иновативен. Роклите блестят с кристали, декорирани чрез техниката Faberger. Гамите са две - с нежните пастелни нюанси и с нежните студени тонове, от кварц до глетчер, от екрю до синьо. Фаворит е дантелата macramé и нейните съчетания до пет вида в една рокля, като естествената коприна е както основен материал, така и в подплатата на одеждите, за да бъдат красиви, удобни и луксозни. Модерната булка бяга от класическата сватбена визия - тя е свободна, различна и ултра модерна, носеща духа на XXI век и неговата динамика. Така трябва да изглеждат съвременните градски принцеси - футуристични, но и много елегантни\", уточнява Анелия Петкова.", "date": "2018.06.03", "title": "Макраме и Фаберже изкушават булките"}
{"url": "http://standartnews.com/mneniya/slanchev_bryag_kato_sarvayvar-372255.html", "text": "Дойде юни, стане време за море и Слънчев бряг току открие сезона с някоя кървава \"атракция\". Тази година курортът, който следва да се прекръсти на Сървайвър, се отчете с убийството на хазартен бос. Вярно, разстрелът няма общо с бизнеса на Коста Николов- Миджурина, явно става дума за любовна рулетка. Това обаче по никакъв начин не променя факта, че за пореден път най-големият ни курорт затвърждава славата си на Содом и Гомор на родното Черноморие. Не е тайна за никого, че Слънчака е предпочитано място за почивка от тези, които търсят евтина пиячка на корем, секс и разгул до припадък. Затова и тук рядко ще срещнете семейства с малки деца или организирани групи пенсионери. Най-честата гледка са тумби чужденци в почти тийнейджърска възраст или малко отгоре, които обикалят баровете в алкохолни турове или практикуват опасната мода \"балконинг\". Разбира се, Те са магнит за младите, купонджиите и почитателите на забавленията. Въпросът е защо сред \"атракциите\" Слънчев бряг трябва да предлага и кървави убийства. Разстрелът на Миджурина далеч не е първият случай, в който курортът влиза в криминалните хроники. Само преди две години, отново в началото на юни, небезизвестният Митьо Очите беше надупчен с пет куршума и по чудо прескочи трапа при стрелба в заведение в Слънчака. Един от бодигардовете му нямаше неговият късмет и загина. Слънчев бряг обаче не е само свидетел на подобни тежки криминални сюжети. Понякога далеч по-невинни на пръв поглед случки избиват в тежка агресия. И не говорим за пиянски сбивания по барове и механи - ако бяха само те, с мед да ги намажеш, както се казва. Спомняте ли си как бивш военен и настоящ общински полицай стреля по английски туристи, които си карали велосипеди по път недалеч от курорта. Вярно, карали по средата на пътя и имало реален шанс някой по-разсеян шофьор да ги прати в спешното на местната болница. Двамата чужденци обаче явно били далеч от прословутото спокойствие на английските джентълмени, ядосали се на забележката на полицая, Единият турист, който със сигурност ще запомни ваканцията си в България, се оказа ранен в крака. Стрелецът обаче също не излезе невредим от цялата история, защото явно от стреса получи сърдечна криза. Откъдето и да се погледне обаче, случаят имаше сравнително щастлив край, защото никой не загина. Но така или иначе допринесе за имиджа на Слънчака като място, подобно на Дивия Запад - не знаеш кой, кога и по какъв повод ще извади пищова и ще раздава лично правосъдие. Защо обаче да се ограничаваме само до Слънчев бряг? Подобни на неговите атракции се предлагат и в други български курорти и оставят незабравими спомени на туристите, независимо дали са родни, или чужди. Спомнете си само младият бабаит, който налетя да бие група незрящи летовници насред стария град на Несебър. Явно са му пречели да си пробие път през оживената търговска улица, закачил групичката и тъй като една от жените имала неблагоразумието да удари стъклото на колата, станал въргал. Както и чудесна \"реклама\" за отношението на средностатистическия българин към хората в неравностойно положение. След това иди обяснявай на чужденците, че са добре дошли в България. Както и че не всички българи са бабаити, които налитат на бой, стрелба и газене на хора. Само че нали знаете как е - една лъжица катран разваля цялата каца с мед. Независимо колко са ни хубави курортите, колко гостоприемно се отнасяме към туристите и какви удобства и забавления им предлагаме, един-два такива случая пращат по дяволите всичките усилия. Не бива обаче да се отчайваме - някои от чужденците на такива неща са се нагледали в собствените си държави, че нашият Слънчев бряг им се струва като глуха английска провинция!", "date": "2018.06.03", "title": "Слънчев бряг като Сървайвър"}
{"url": "http://standartnews.com/mneniya/gradus_kogato_imeto_raboti_za_teb-372253.html", "text": "Финансовото общество в България е в очакване на едно събитие, което няма аналог у нас за последните 10 години. На 18 и 19 юни ще се проведе аукционът на Българската фондова борса за първичното публично предлагане /IPO/ на акциите на \"Градус\" АД. Така ĸoмпaниятa ще yвeличи ĸaпитaлa cи и ще пpидoбие пyбличeн cтaтyт. С какво е уникално това събитие? Производителят на птиче месо \"Градус\" е първият, който ще направи своя дебют на борсата ни. В портфолиото на компанията влиза производството на пилешко месо /с 35% пазарен дял у нас/ и месни продукти, като е номер 1 на Балканите в добива на бели меса. Друг сегмент е производството на разплодни яйца, където \"Градус\" е производител номер 2 в Европа със 120 млн. яйца и 40 млн. еднодневни бройлери, произвеждани за година. 81% е люпимостта при разплодните яйца, което е най-високото ниво за сектора. Затова \"Градус\" се ползва с много добър имидж и доверие сред партньорите си, като изнася 80% от продукцията. Трети сегмент е зърното, където компанията е производител номер 1 на фураж. За 2017 г. компанията има продадени 169 хил. тона зърно. Твърде вероятно е обаче тази сума да бъде надхвърлена заради големия интерес. Български и чуждестранни инвеститори, както и партньори на основателите на \"Градус\" - Иван и Лука Ангелови в другите им бизнеси, са сред желаещите да се сдобият с книжа от \"Градус\". Друг бизнес на фамилиата е най-големият производител на олио у нас \"Бисер олива\", Също така, Ангелови  имат дял и от най-голямата група лечебни заведения у нас - Аджибадем Сити Клиник. Аджибадем, която придоби у нас болницата на Ангелови - \"Сити клиник\", както и \"Токуда\", е част от водещата медицинска структура в Турция. Веригата е част от базираното в Малайзия глобално публично дружество IHH Healthcare Berhad - световен лидер в предоставянето на висококачествени здравни услуги. IHH оперира в 10 страни (Малайзия, Сингапур, Турция, Индия, Китай, ОАЕ и др.), има 52 болници с 30 000 души персонал. \"Партньорите ни имат интерес и ще инвестират в книжата на \"Градус\" на борсата\", каза Ангел Ангелов, изпълнителен директор на \"Градус\" и управител на \"Аджибадем Сити клиник\". Към предстоящото IPO има огромен интерес и от страна на хора, които никога не са инвестирали на фондовата ни борса. И това е нормално, защото е ясно, че парите в банките не носят доходност и дори биват \"изяждани\" от таксите и инфлацията. Така че появата на компания, която е стабилна, със сигурност ще се развива и ще плаща дивиденти, е много примамлива възможност за вложение. Вече е ясно, че след IPO-то компанията ще разпределя поне 54% от консолидираната си нетна печалба като дивидент сред акционерите. Очаква се нетната печалба на дружеството да достигне 45 млн. лв. през следващата година, което ще бъде ръст от 19% на годишна база. Прогнозата е „Градус\" да осигури 7-процентна дивидентна доходност през 2019 г., като разпредели два дивидента на акционерите си - на база на печалбите от 2017-а и от 2018 г. „Обещаваме щедра дивидентна политика от минимум 5% на година от 2019 г.\", заяви Ангел Ангелов по време на инвеститорската презентация на „Градус\" АД. Всичко това кара експертите да прогнозират, че IPO-то на \"Градус\" може да се окаже най-голямото у нас, като счупи досегашния рекорд на Fіbаnk. На 18 май 2007 г. бaнĸaтa ycпя дa пpивлeчe 107 млн. лв. ĸaпитaл пpи cвpъxзaпиcвaнe 5,97 пъти (нa бaзa oпpeдeлeнaтa цeнa нa aĸция oт 10, 70 лв.) Интересна подробност е, че пyбличнoтo пpeдлaгaнe тогава бe ocъщecтвeнo в cътpyдничecтвo cъc cпeциaлиcтитe oт eдин oт нaй-гoлeмитe инвecтициoнни пocpeдници и вoдeщ мeниджъp нa eмиcиятa - Πъpвa финaнcoвo-бpoĸepcĸa ĸъщa (ΠФБK). Същият посредник работи и по IPO-то на \"Градус\". \"Градус\" е създадена през 1992 г. като малка семейна фирма от двамата братя Иван и Лука Ангелови от Панагюрище, които са инженери по образование. Те се завръщат от Либия и влагат спечелените в чужбина пари в търговия с хранителни стоки. В кризисната 1992 г., когато на пазара има остър дефицит на пилешко месо, те решават да се справят с проблема - първо като вносители, а после и със собствено производство. Наемат бази в Старозагорско, където най-напред започва отглеждането на пилета за месо. Днес \"Градус\" е затворила напълно производствния цикъл. Има собствени фуражни мощности, като произвежда 75 000 т фураж за собствени нужди.  Разполага с хладилни складове и специализирани транспортни средства. Производствените бази са с повече от половин милион квадратни метра площ и са разпръснати стратегически на картата на страната. Например в Русе и Ямбол компанията отглежда родителски стада, в Ямбол, Чирпан, Хасково, Стара и Нова Загора са люпилните и фермите за угояване на пилета, кланиците и месопреработвателните мощности. Освен икономически и ресурсно оправдана, тази географска диверсификация действа като биозащита за бизнеса при епидемии по птиците. По данни на групата капацитетът на месопреработвателните мощности е 30 хил. тона годишно, а фермите за угояване доставят на пазара по 25 млн. бройлера годишно. Фуражният завод мели по 95 хил. тона храна за животните. Основният пазар за пилешкото е България, а 30% от производството се изнася. \"Решението да станем публична компания дойде като естествено надграждане на постигнатото досега\", коментира Ангел Ангелов. \"Ние виждаме, че компаниите, с които се сравняваме в световен мащаб, са минали по този път на публичността, за да станат такива, каквито са. Покрай другите ни бизнеси, в частност в здравеопазването, видяхме всички предимства на това да бъдеш публичен. Аз съм в управата на \"Аджъбадем Сити Клиник\". Нашата компания-майка е листната на Малайзийската борса. \"Аджибадем\" се търгува на Истанбулската борса. Наясно сме с всички допълнителни изисквания откъм отчетност и прозрачност, които съпътстват публичността, но намираме, че позитивите са повече. Смятаме, че \"Градус\" е на нивото да направи следващата стъпка в своето развитие и това е основният ни мотив за борсата\", обяснява изпълнителният директор на \"Градус\". Компанията се фокусира върху вложения с висока възвръщаемост при запазване на стабилна финансова позиция с крайна цел максимизиране на стойността за акционерите. \"Инвестираме само в доказани бизнеслинии, не в нови\", посочи Ангел Ангелов. Една от тях е разплодните яйца, като се планира увеличението им с 20 млн. броя до края на 2019 г. Компанията си поставя за цел разширяване на производствения капацитет на люпилните, като се извърши ремонт на сградите и навлизане в отглеждането на прародители на бройлери. В сегмента на месото и местните продукти се предвижда увеличение на капацитета с цел навлизане в ХоРеКа сектора. И тъй като \"Градус\" е единствената компания в производството на месо у нас, която има сертификат \"халал\", тя планира да разшири експорта в арабските страни и в европейските държави, където мюсюлманите постоянно се увеличават. \"Градус\" ще навлезе и в премиум сегмента на домашното пиле с нов бранд. Инвестиции са предвидени и за марката кренвирши от свинско месо \"Аз ям!\", която за една година на пазара вече има 60% разпознаваемост. Идеята е за четирикратно повишение на обемите на \"Аз ям!\" до 2021 г. Друго намерение е придобиване на премиум бранд за свински деликатеси. Търговията със зърно ще продължи да има спомагателна роля за другите два сегмента, като \"Градус\" ще остане в позиция, която да позволи разрастване на бизнеса при наличие на възможности. \"Залагаме на разплодните яйца, пилешкото месо и бранда \"Аз ям!\" като основни носители на печалба за сметка на намаляване на търговията със зърно\", обясни Ангел Ангелов. Тази търговия се залага консервативно с марж от 5%, въпреки че през 2017 г. компанията е имала от нея 100 млн. лева оборот, а и през 2018 г. се очертават добри възможности. Слънчогледът е основният вид зърно, с който работи \"Градус\". Основен пратньор е Турция, която е голям консуматор на олио. И това основателно е повод за гордост за собствениците на \"Градус\". Стъпка по стъпка, активите на компанията са стигнали до 349 млн. лева, а дългосрочните задължения са 0. Инвестиционен дълг не е натрупан, вземани са заеми само за оборотни средства. И сега, въпреки че е ухажвана от всички банки, които под дърво и камък търсят стабилни клиенти, за да им дадат пари, от \"Градус\" отново са решили да не забагат на банково финансиране. \"Собствениците не обичат дълговете, разчитаме, че инвестиционната програма ще доведе до ръст в приходите\", категоричен е Ангел Ангелов. Той каза още, че политиката на компанията и занапред ще бъде развитие без дългово финансиране, защото то утежнява. \"Сега нивата на лихвите са добри, но не е ясно какво ще се случи в бъдеще\", посочи Ангелов. Тази политика е помогнала на \"Градус\" да остане стабилна и по време на кризите, съпътствали прехода ни, в 27-годишната история на компанията. В случая с \"Градус\" се е изпълнила максимата: \"Първо ти работиш за името, после името работи за теб\". \"Този бранд е като Кока кола - разпознават го над 99,8% от българите, а за 50,3% е любима марка\", каза Ангел Ангелов, като цитира цифри от проведена анкета. Тя показва още, че за 68,4% \"Градус\" е първата посочена марка, а общото й проникване е 94,5%. \"Брандът, налаган 27 години, е основният актив на собствениците. След 27 г. усилена работа, за първи път го показваме публично\", казва Ангел Ангелов. Той е категоричен, че създателите на \"Градус\" - баща му Иван Ангелов и чичо му Лука толкова много държат на компанията, че никога няма да се разделят с нея. И въпреки, че на 18 и 19 юни на борсата ще бъдат пуснати поне  55 555 556 акции, фамилията ще остане мажоритарен собственик на дружеството.", "date": "2018.06.03", "title": "\"Градус\": Когато името работи за теб"}
{"url": "http://standartnews.com/mneniya/ima_globi_no_nyama_globeni_za_nepravilno_hvarlen_bokluk-372254.html", "text": "- Беше крайно време да бъде направена подобна наредба. Пластмасата е материал, който, ако не се събира и рециклира, периодът му на разпад е хиляди години. Замърсяването на природата наистина е много сериозно. Що се отнася до този тип пластмаси за еднократна употреба - чинии, чашки за кафе, бъркалки, сламки и т.н., те наистина трябваше да бъдат забранени, защото се правят от тип пластмаса, която не подлежи на рециклиране. И те ще си останат в околната среда. Какво ще означава тяхната забрана? Първо, за производителите означава да преминат на друг тип материали, от които да правят този тип изделия. - Например пластмасова чашка за кафе може да бъде направена от хартия. - Не е така, защото има много хартия, която може да се рециклира. И това правим ние - събираме хартията, тя се рециклира и от нея се правят нови продукти. Бъркалката за кафе може да е от дърво. За сламката има идея да бъде от житно стебло. Сега има сламки от материал, който е като макарони - пиеш и след няколко дни те се разлагат. Има начини, но това ще струва пари. Производителите трябва да минат на тези нови материали и всичко това ще го плати обществото. Не мога на този етап да кажа колко точно ще струва, но съм категоричен, че тази стратегия за забрана и ограничаване на пластмасите беше наложителна. - Да, хората трябва да са убедени, затова трябва да има кампании, трябва да има промяна на културата. Затова трябва да се обяснява. Човечеството е изправено пред два огромни планетарни проблема. Единият проблем е липсата на питейна вода - тя ще става все по-малко и по-малко. Вторият проблем е, че планетата може да бъде затрупана от отпадъци. И няма как да я изчистим. Обществото трябва да бъде информирано. То трябва да знае защо плаща, примерно, още 2 стотинки, когато пие кафе. Искането на 100% пластмасата да бъде рециклирана, това са малко теоретични приказки. Да не са 100%, нека да са 90, нека да са 85%. Но в момента е по-малко. Всичко това е насочено към спирането на една огромна опасност и е правилно. А че ще струва на обществото средства - да. - Не е точно така. След слагането на цени на найлоновите торбички, количеството на произведените в България е намаляло с една трета през тези години. Да, найлоновите торбички са навсякъде, и по пътища, и по дървета висят. Какво пречи, както беше едно време, хората да си носят торбички и да си слагат покупките в тях? Вече и много граждани започнаха да го правят това - носят си платнена или друга торбичка, заместваща найлоновата, която я хвърляме някъде. Повярвайте ми, те не се рециклират. Отиват за изгаряне. Това също е правилна мярка, друг е въпросът, че тук ограниченията трябва да бъдат още по-строги. И топката отново е в полето на производителите, които могат да кажат: Добре, ние ще произвеждаме платнени торбички, които няма да струват 5 ст., а 50ст. И ще си ги плащате. Ако не искате да си ги плащате, ще си носите. - Това е много трудно. Ние нашите работници и служители ги обучаваме дълго време, за да различават отделните пластмаси, които са няколко вида. Така че по-добре носете си платнени торбички. - Абсолютно съм съгласен с това, че трябва да има по-строги санкции. Но в България никой на никого не налага санкции в тази област. Ако питате кметовете на общините колко граждани са санкционирали заради това, че не си изхвърлят правилно отпадъците или не ги третират правилно, отговорът е: нито един. Закони има, но санкции няма. Например за неправилно изхвърляне на отпадъци глобата в Столична община е до 1000 лева. За ровене в кофите от клошари също има глоби. Но нито един не е глобен досега. - Липса на воля на органите, на които това им е работата. - Това е стара градска легенда, която не е вярна. Всеки път, когато камионът на \"Екопак\" събира отпадъци, има огромна табела: \"Днеска събираме зелените контейнери. Или жълтите, или сините\". И това гражданите могат да го видят. Камионът взема само един тип отпадъци, защото ако ги събира заедно, те вече не стават за преработка - не могат да се сортират, не могат да се балират и т.н. Ние нямаме полза да смесваме отпадъците. Защото когато съберем този отпадък, ние искаме да го изчистим и да го рециклираме. Срещу което вземаме пари. Ако го направим по другия начин, ние няма да получим пари от тази работа. Тези приказки за смесването на отпадъците са глупости, това не е вярно, няма и икономически смисъл да се прави по този начин. Така че отделно се събират от всеки контейнер, балират се и се представят за рециклиране. - Какви отпадъци виждате по плажовете най-често? Кенове за бира и пластмасови бутилки. Потреблението на алуминиеви кенове в Европа се увеличи много. У нас ръстът не е толкова голям, той е от порядъка на 2-3% на година. Друга причина е, че ако алуминият не се отделя от черните метали, той обърква процеса на рециклиране. А самият алуминий е лесен за рециклиране, той кипи при 200 градуса. Освен това е и стратегическа суровина. - У нас рециклиращата индустрия е добре развита. Имаме три стъкларски завода с капацитет за рециклиране на 350 000 тона. В Румъния и Гърция има по един завод. Пластмасови отпадъци у нас преработват 34 завода. За хартия у нас е най-големият завод на Балканите, който преработва над 100 000 т. Черни метали се рециклират в \"Стомана Индъстри\", имаме и два завода за алуминиеви отпадъци. Така че имаме добър старт, пред другите сме. - Би следвало гражданите да очакват, но това е въпрос обаче към общините. Защото в развитите държави има примерно тъмнозелен контейнер за зелени отпадъци, кафяв контейнер за органични отпадъци и доста още типове контейнери, в които хората съвсем дисциплинирано си изхвърлят отпадъците. Ако не го правят - биват санкционирани. И на въпроса към мои колеги от Западните страни как са постигнали този успех, те казват: \"Чрез санкции и стимули\". Друг начин няма. Не е въпрос на съзнание на гражданите. Всички сме еднакви на този свят. Разликата е в това как ни контролират и как ни управляват. - Има си органи. Едните са общинската администрация, те си имат вътрешни наредби. На държавно ниво това се прави от органите на Министерството на околната среда и водите, РИОСВ, има си Изпълнителна агенция и т.н. Друг е въпросът че това не се изпълнява. - В големите общини, където има регионални депа, това се случва. Там има специални съоръжения, които ги разделят. Биологичните отпадъци се събират и се компостират. В това отношение България има напредък. Друг е въпросът, че обществото трябва наистина да стигне едно ниво на нетърпимост и да не се съгласява с нарушителите. Защото няма друг път. Неизбежното вече се случва! Играчките, произведени в Китай, могат да повлияят на качеството на живота в Европа, а емисиите на парниковите газове от Австралия - на изчезването на дъждовните гори в Бразилия. Факти, които говорят за необратими и пагубни процеси. Разделното събиране, повторната употреба и рециклирането са дейностите, които ще спасят и запазят останалата ни природа. За \"Екопак\" това е мисия и кауза. Затова имаме толкова много кампании за повишаване информираността на гражданите за ползите от разделното събиране и изграждането на трайни навици у тях за това.", "date": "2018.06.03", "title": "Има глоби, но няма глобени за неправилно хвърлен боклук"}
{"url": "http://standartnews.com/balgariya/tsveta_karayancheva_se_vklyuchi_v_madrostta_na_rozata-372237.html", "text": "Председателят на Народното събрание Цвета Караянчева присъства на Празника на розата в Казанлък, който започна с възстановка на розобер и демонстрация на старинно розоварене в розовите градини край града. По-късно Цвета Караянчева посети Музея на розата и се включи в традиционното празнично шествие, което тази година е под надслов \"Мъдростта на розата\". Това съобщават от пресцентъра на Народното събрание. Изключително щастлива съм, че сме заедно на най-вълнуващия, най-колоритния ни празник. Днес този прекрасен български край продължава да ни озарява с великолепието си, да ни обгръща с пъстрота и изящество, да пленява очите и сърцата ни с хубост, е отбелязала Цвета Караянчева. Розата е символ на България от векове, не само божествен дар от природата, но и послание към света. Тя е самочувствие и гордост за България и национално богатство, е заявила още председателят на Народното събрание, цитирана в съобщението. Караянчева е припомнила, че вече 350 години нашето розово масло е ненадминато в целия свят и 115 години след първото си издание фестивалът на розата  продължава да събира и сприятелява хора от близо и далеч. Председателят на парламента е пожелала на казанлъчани да се гордеят със своята история и традиции и да предават това чувство на приемственост на своите деца и внуци.", "date": "2018.06.03", "title": "Цвета Караянчева се включи в \"Мъдростта на розата\""}
{"url": "http://standartnews.com/balgariya/avtomobil_blasna_kon_na_bulevard_v_sofiya-372233.html", "text": "Лек автомобил е блъснал отскубнал се от каруца кон на бул. \"Владимир Вазов\", съобщиха от пресцентъра на МВР. По първоначални данни конят се е отскубнал от каруцата, в която е бил впрегнат, и е тръгнал по бул. \"Владимир Вазов\", където е ударен от лек автомобил. Шофьорът е направил забележка на водача на каруцата, в следствие на което се е стигнало до саморазправа. Няма сериозно пострадали при инцидента. Нанесени са леки материални щети на автомобила, конят не е със сериозни наранявания.", "date": "2018.06.03", "title": "Автомобил блъсна кон на булевард в София"}
{"url": "http://standartnews.com/balgariya/ima_zadarzhan_za_razstrela_v_slanchev_bryag-372229.html", "text": "Задържаният за жестокия разстрел в Слънчев бряг снощи е 37-годишен, съобщи на извънреден брифинг в Несебър главният секретар на МВР Младен Маринов. Мъжът е направил опит да избяга през границата ни с Турция. \"Имаме загинал мъж на 54 години и пострадало момиче на 22 години, което е в тежко състояние в болницата в Бургас. След бърз анализ  и провеждане на оперативно-издирвателни действия извършителят беше задържан в опит да премине границата (с Турция) на ГКПП \"Лесово\", каза Маринов. По първоначални данни мотивът за убийството е ревност. Снощи след 21 ч. бе застрелян в Мерцедеса му 55-годишния собственик на игрални зали Коста Николов с прякор \"Миджурина\", роден в Нова Загора. Тежко ранена след изстрел в главата бе и приятелката му Симона, 22-годишна. \"Най-вероятно има чувства към нея\", каза главният секретар за мотива му да стреля по младата жена и бизнесмена. По думите му, убиецът и девойката се познават от около месец.  Убийството е извършено съвсем хладнокръвно, с особена жестокост към жертвите, каза Младен Маринов. Държавното обвинение ще иска постоянен арест за извършителя на тежкото престъпление, извършено с особена жестокост. Ще му бъдат повдигнати обвинения за убийство и опит за убийство.Това каза по време на брифинг административният ръководител на Окръжна прокуратура - Бургас Георги Чинев. \"Тепърва предстои аутопсията на убития, която ще ни даде точна информация с колко изстрела е настъпила смъртта\", добави Чинев. Той обясни, че извършителят на убийството последователно е стрелял първо в бизнесмена и после в младата жена, която е седяла до него и уточни, че колата не е била в движение по време на стрелбата. От думите му стана ясно, че извършителят на убийството е работил в Слънчев бряг.", "date": "2018.06.03", "title": "Има задържан за разстрела в Слънчев бряг"}
{"url": "http://standartnews.com/balgariya/remont_zatrudnyava_dvizhenieto_na_granitsata_s_gartsiya-372222.html", "text": "Пътуващите за Гърция трябва да имат предвид, че при Кулата-Промахон се очаква затруднено придвижване. Причината за това са ремонтни работи в района на пункта от гръцка страна. За временна организация са поставени пътни знаци и конуси. Според гръцката полиция ремонтът ще продължи около месец. От българската Гранична полиция призоваха шофьорите да използват и другите пунктове в района, където трудности в преминаването няма. Повече за ситуацията на границата вижте във видеото.", "date": "2018.06.03", "title": "Ремонт затруднява движението на границата с Гърция"}
{"url": "http://standartnews.com/balgariya/sedmichen_horoskop_2__8_yuni-372192.html", "text": "Овен Започва седмица със запомнящи се събития. Имахте и все така са актуални няколко важни намерения. Сега можете да се задействате с всички сили. Не очаквайте затрудненията по пътя сами да изчезват – вие трябва да намерите начин за преодоляването им. Вашето присъствие, вашата оценка и вашата намеса са наложителни и във взаимоотношенията. Не пренебрегвайте нуждата от единомислие и при връзките със служебен характер. Освен това с лекота се пренагласяте спрямо обстоятелствата заради активните елементи в планетните въздействия, което ще се види още на 5, 6 и на 7 юни. Тези дни ще ви помогнат да преоткриете в старото нови форми или път в желана посока. В самия край на периода очаквайте следващата порция предложения от служебно или професионално естество. Онези, които разчитат на себе си, за да просперират, получават подкрепата на хора и от обстоятелствата. Телец Изкачат стари проблеми. Те са от различно естество, но са провокирани в основата си от едно и също: от невъздържание. То би могло да провокира неприятности в личния, в семейния ви живот. Вие сте готови да настоявате на своето при разговорите с околните, но това не води до конструктивни преговори. Не разчитайте на разбиране и подкрепа, ако действате така. Най-доброто, което можете да направите, е през дните от 4 до 7 юни да си премълчавате забележките. Звездните аспекти на седмицата не толерират също шишалкавенията. Комбинацията Меркурий/Нептун, Меркурий / Слънце настоява, ако непременно трябва да си кажете думата, то да сте искрени. Бъдете готови с аргументи за позицията си без да влизате в пререкания или спор. Близнаци Планирайте по възможност отдих или ваканция между през следващите дни. Или, поне не се претоварвайте. Нервите ви не държат, чувствате психическа умора. Обстоятелствата ще се извъртат и все ще ви се налага да прекрояване намеренията си. Моето предложение към вас е да си вземете отпуска преди 6 юни. Това е подходящото време да се пътува или да се отдадете на семейно-домашните си задължения, като е все така актуална препоръката за въздържание от намеса в обществените процеси. Не планирайте започване на нова работа на 7 и 8 юни. Въздръжте се от подписването на важни документи, на бизнес споразумения на същите дати. Използвайте енергиите на Меркурий и Марс за измъкване на полезна информация, за нововъведения. Раздвижването на ума в този момент носи гаранция за блестящи идеи. Рак Срещате се с трудности заради желанието си да сте изрядни и добронамерение в общуването. Но, заедно с тях, укрепват силите ви на борец за правда и вие все по-често влизате в ролята на медиатор по време на спор или конфликт във вашата среда. На вас ще разчитат и по време на преговори по спорни или актуални обществени теми на 2 и на 3 юни. Не избирайте примиренческата позиция. Всъщност, подсказвам ви, че трябва да искате и да очаквате от живота повече. Мога да потвърдя, че всичко, което се случва, позволява да погледнете на нещата от друг ътъл. За пренагласата ви се предоставят няколкото по-спокойни дни: 7 и 8 юни. Тогава забравете за емоциите и еуфорията, претегляйте отново и отново събития, ситуации и размишлявайте над това дали личните отношения ви удовлетворяват. Лъв Звездите непрекъснато ви дават задачи, товарят ви с отговорности. А вие трябва да  планирате така времето си, че да ги изпълните и да намерите време за кратък отдих. Той ви е необходим, за да осмислите случващото се. Предстои ви интересен и раздвижен период, а вие трябва да сте готови да реагирате на момента на предложенията, които идват от различни посоки. Как да постъпите ли? Звездите ви поставят в епицентъра на важните събития. Присъствието на сложни планетарни конфигурации изисква на първо място твърдост и търпение. Най-търпеливият ще грабне наградата. Всеки един от представителите на Лъв ще моделира обстановката по своему в зависимост от личните потребности, но няма как да се размине без вземане на важни решения. Запомнете, във тази връзка, деня 2 март. Дева Трудно се харесвате. Още по-малко сте склонни да показвате одобрението си на поведението, желанията, действията на партньора. Съгласие и единомислие се превръщат в Еверест, който вие не намирате за необходимо да покоряване точно сега. И все пак. Дайте шанс на другата страна за изява. Това няма да влезе в разрез с желанието ви да направлявате сами живота си. Дори може да ви е от полза. Но, за да го разберете, трябва първо да допуснете подобна ситуация на 4 или на 5 юни. Има и друго. Установявам, че към 2 юни мнозина ще са склонни да рискуват, пренебрегвайки всякакви границите и ограничения по отношение на физическите и финансовите си възможности. Пазете се от подобни щения. Предлагам ви да сведете до минимум навлизането на позната територия. Везни Имам чудесна новина за вас. Истински хармоничният аспект Марс/Сатурн ви влияе изключително позитивно:не сте склонни да приемате съвети на доверие, не търсите печалба без истинска работа, не одобрявате негативизма на околните и се пазите да не ви заразят. Сигурна съм, че няма да се случи така, щом ви занимават и проблемите на другите. Вие им вдъхвате спокойствие с поведението си. От 3 до 8 юни пътувайте, общувайте, запознавай те се. Тъй като сте подредили своите мислите в ред, новостите в делника ще ви помогнат да видите в бъдещето надежда за по-добри времена. А и е подходящо да си дадете сметка кое вкарва усещането за неудовлетвореност. Още повече, че вече разполагате с механизъм за противодействие – желанието за променя. Скорпион Попадате в нова обстановка. Бих казала, най-накрая, че ви е дошло времето да планирате кратък отдих. 2 и 3 юни са идеални за целта. Ако се окажете на място, което ви зарежда с енергия или ви дава възможност да общувате с хората, които обичате, не пестете думи и обещания. Дори нещо повече. Ако имате романтични намерения спрямо половинката си, сега е моментът да ги осъществите. След този кратък преход, делникът се завръща с нова сила. Мнозина от вас ще се нагърбят с отговорности, които ще подплатят основателно чувството им на гордост. Звездните съчетания на планетите Меркурий, Марс  и Нептун  отварят вашето съзнание за възприемане на нова или непозната информация. Вие се пускате в реализацията на проекти и идеини виждания, които в скоро време могат да променят за добро вашия професионален статус или финансово положение. Първите, които ще го разберат, са хората, на които ще разчитате занапред. Стрелец Не отклонявайте поглед от целите си. Отстоявайте визията си за бъдещето. Сега ви е паднало не само да умувате кое как да е, а и да претворявате намерения, визии в дела. Очакванията за резултати се сбъдват. На 6 и на 7 юни ще отметнете повече важни задачи, отколкото за целия предходен перио от началото на годината. Убедена съм, че към 6 юни  ще чуете много нови и примамливи идеи, както и предложения за съвместна дейност. 4 и 5 юни са и подходящите дни за търсене на сътрудници и партньори за начинанията. Допускам, че новите моменти в обстоятелства ще ви подтикват да вземете решения за промени в своя професионален статус – да си потърсите друга работа. Ако сте правилно насочени, до средата на май ще затворите страницата и освен, че ще сте на ново място, определено ще сте доволни. Козирог Мислите ви се реят в плана на духовното и на интелектуалните интереси, докато реалността на делника ви настоява вие да се съсредоточите върху дела от личен характер и семейните ангажименти. Точно сега изкачат прекрасни възможности да подобрите екзистенцията си, да повишите доходите в семейния бюджет. Всичко, което може да се търгува и да влезе в оборот, трябва да се представи, да се изложи на показ: от собственост за продан или наемане, до способности, дремали дълго без приложение в професионалния ви живот. На 4, 5 и на 6 юни бъдете готови да също да зарежете старите модели на поведение, ако изведнъж попаднете сред непознати. Мислете как да се промените и какво още можете да спечелите от срещата, а не как нещата няма да се случат. Водолей Искрено се надявам да постигнете вътрешна хармония през седмицата. Точно за целта се възползвайте от разумността на аспекта Меркурий/Нептун. Насъщно се нуждаете от усещането за спокойствие, за да мислите за делничното без напрежение. Успявате, тъй като сте в чудесна форма на духа и силата му се проявява в ежедневието. Когато транзитиращият Меркурий почти изпреварва Слънце, намиращо се в Близнаци, както е сега, нямате нужда от терзания, а от действия. Способността ви да анализирате трезво и да се ползвате от силата на логиката, ще предопредели кой ще е победителят в суматошната реалност: това ще са правилните умозаключение и чувството за реалност. Правилно е в тази ситуация да разчитате на интуицията си. Ако тя на 3, 4 и на 5  юни ви шушне да си държите езика зад зъбите по време на напрегнат разговор,  доверете й се. Риби Пак сте самоуверени, а с напредването на дните самочувствието ви расте. Същественото е сте изградили ясни представи за своята роля в делничните отношения. Дали се виждате като арбитър в дела, за които сте наясно, че надскачат вашата компетентност? Ако е така, внимавайте. Високото ви самомнение е в състояние да ви вкара в затруднения. Не си позволявайте прибързани решения на 2 и на 3 юни - специално по финансови въпроси. Използвайте всяка свободна минути за обмисляне на намеренията, а не за решение. На 4 и 5 юни са възможни усложнят на личните взаимоотношения заради  несъстоятелни претенции. Предлагам ви да не се бъркате в живота на другите, ако искате спокойна и приятна атмосфера по празничните 4 и 5 март. Необходимо е и да предупредя, че през седмицата е неразумно да не се залавяте с инвестиционни проекти. Въздръжте се и от кандидатстване за заеми, кредити. Утре ще установите, че потребностите ви са далеч по-скромни, но парите пак ще се връщат.", "date": "2018.06.03", "title": "СЕДМИЧЕН ХОРОСКОП /2 - 8 юни/"}
{"url": "http://standartnews.com/balgariya/ese_za_andre_zhid_na_izpita_po_balgarski_i_literatura_v_su-372228.html", "text": "На 3 юни с изпити по български език и литература, по италиански език и по философия и социални науки продължават кандидатстудентските изпити. Изпитът по Български език и литература е от 9 ч., по италиански език и философия и социални науки - от 14 ч. В 9.00 часа в аудитория 224 в Ректората на Алма матер бе дадено началото на конкурсния изпит по български език и литература. Кандидатите, заявили явяване на изпита, са 1581. Кандидат-студенти изтеглиха тестови вариант № 2 и темата на есето - \"По-добре да те мразят за това, което си, отколкото да те обичат за това, което не си\" (Андре Жид). Заместник-ректорът на Софийския университет проф. Ренета Божанкова приветства с „Добре дошли\" кандидат-студентите и изрази увереността си в добрата им подготовка. Тя им пожела успех и да работят спокойно и съсредоточено, за да представят своите знания. Председател на изпитната комисия е проф. Йовка Тишева. С успешно издържан изпит по български език и литература кандидат-студентите могат да изберат следните специалности: \"Философия\" (на български език), \"Философия\" (на английски език), \"Психология\", \"Социология\", \"Културология\", \"Публична администрация\", \"Библиотечно-информационни науки\", \"Публични информационни системи\", \"Комуникационен мениджмънт\", \"Педагогика\", \"Социални дейности\", \"Неформално образование\", \"Славянска филология\", \"Българска филология\", \"Балканистика\", \"Румънска филология\", \"Арменистика и кавказология\", \"Предучилищна и начална училищна педагогика\", \"Социална педагогика\", \"Специална педагогика\", \"Логопедия\", \"Физическо възпитание и спорт\".", "date": "2018.06.03", "title": "Есе за Андре Жид на изпита по български и литература в СУ"}
{"url": "http://standartnews.com/balgariya/parvanov_pak_lobira_za_aets_belene-372232.html", "text": "Не виждам друг вариант освен падането на мораториума. Парламентът трябва да развърже ръцете на правителството в контактите с инвеститорите. По това две мнения няма. Това каза президентът на България за периода 2002-2012 г. Георги Първанов в предаването „Неделя 150\" по БНР. „Какъв интерес ще има един инвеститор, ако знае, че има забрана на парламента да се строи\", попита той. „Аз мисля дали междувременно няма да се обади някой „голям брат\", някой приятел отвън, който да наложи забрана за развитието на проектите. Независимо от затоплените отношения отвъд океана, аз все мисля, че има едни трайни интереси, които не са в наша полза. Руското икономическо и енергийно присъствие не е желано за мнозина на запад, но за нас то е жизнено необходимо и ние трябва да си отстоим интереса. Идеята със снабдяване с компресиран или втечнен газ през океана ми се струва нереалистична\", допълни Георги Първанов. Мисля, че не е добре нашите двама първи мъже да се надскачат, когато стане дума за външна политика, особено когато става дума за отношенията с Русия. Има място и за двамата. Елементарна координация трябва да се получи между тях. Това каза президентът на България за периода 2002-2012 г. Георги Първанов в предаването „Неделя 150\" по БНР. „Сега ми се ще президентът Радев да създава климата, да допринася за подобряване на отношенията в политико-дипломатическата сфера, премиерът Борисов и неговия екип да правят конкретни неща. Тази конкурентност между президента и премиера за мен е необяснима\", допълни той.", "date": "2018.06.03", "title": "Първанов пак лобира за АЕЦ \"Белене\""}
{"url": "http://standartnews.com/balgariya/zhega_i_dnes-372212.html", "text": "Днес ще преобладава слънчево време. В следобедните часове и до полунощ в северозападната половина от страната ще се развива купесто-дъждовна облачност и на много места там ще превали и прегърми, възможни са градушки. Вятърът ще се ориентира от северозапад и дневните температури съвсем слабо ще се понижат. В понеделник на много места ще има краткотрайни валежи и гръмотевични бури. Вероятността за значителни валежи и по-интензивна гръмотевична дейност е по-голяма за Източна България. Слънчеви часове ще има преди обяд. Преобладаващите максимални температури ще бъдат около и над 30 градуса.", "date": "2018.06.03", "title": "Жега и днес"}
{"url": "http://standartnews.com/balgariya/zastrelyaha_hazarten_bos_v_slanchev_bryag-372227.html", "text": "Хазартен бос беше застрелян пред комплекс \"Сън Вилидж\" в Слънчев бряг, близо до автомивка \"Луксор\" и стария аквапарк на курорта.  Убитият е Коста Миджурин, известен като Коцето от Нова Загора, откъдето е родом.  55- годишният бизнесмен притежава казино \"Гладиатор\"  в Слънчев бряг и още 15 казина в страната. На негово име се водят също хотел и транспортна фирма. В зората на демокрацията е бил собственик на първата игрална зала с покер автомати в \"Снек бар Централ\" в курорта от 1991 г. , съобщи \"Флагман\". Миджурин е бил в луксозен мерцедес S-класа със софийска регистрация като до него е седяла 23-годишна жена, за която се предполага, че е негова приятелка. На задната седалка е имало още двама спътници. Убийците са дошли с БМВ и са изпразнили цели пълнители от пистолети в спрелия мерцедес около 21 часа в събота. Миджурин е загинал на място, а приятелката му е простреляна в главата. Тя е откарана в болницата в Бургас, където е в кома, а лекарите се борят за живота й. Другите двама спътници по чудо са останали невредими. Те са дали показания като свидетели на покушението. Полицията отцепи целия курорт, иззети са записите от охранителните камери в района. Според Дарик радио късно снощи на изхода на Ахелой е задържано БМВ с двама души, за които има подозрения, че са свързани с разстрела. Конфликти между основните играчи в хазарта в Слънчев бряг е водеща версия за убийството. През зимата една от игралните зали в курорта беше запалена и още тогава се заговори за напрежение между хазартните босове. \"Работим върху всички версии, включително и личен мотив\", заяви окръжният прокурор на Бургас Георги Чинев, който дойде на мястото на убийството.  Миджурин е разведен е със съпругата си, има 21-годишна дъщеря.", "date": "2018.06.03", "title": "Застреляха хазартен бос в Слънчев бряг"}
