{"url": "http://standartnews.com/regionalni/divlya_bila_divno_selo_za_primer-370952.html", "text": "Китното село  Дивля с малко над 150 постоянни жители сега се  намира  в община Земен, но някога то самото е било община и то образцова. През 30-те години на 20-ти век  е имало  държавна политика  за издигането на селските райони в Царство България. През ноември 1934 г. в Държавен вестник  са  обнародвани  програма и правилник за  всестранната дейност на градските и селски общини. През 1937 г. Дивля е обявена за първата образцова община в Царството.  Три години преди това селото Дивля е било готово да бъде преименувано на Дивна. Общината била  съставена от  9 села. Общо  населението било  5590 човека. Местните хора  се занимавали повече с гурбетчилък и  по-малко с овощарство и търговия с дървен материал, но още по-малко със земеделие и скотовъдство. По това време горите  са изсечени и унищожени, вследствие на което големи пороища   са отнесли и засипали много плодородни градини, ниви и ливади. Това налага местната, а и държавната власт да предприеме  сериозни мерки да се залесят тия места и да се укрепят пороищата. \"За тази цел общинската власт  с трудова и извънредна повинност устройва общински разсадник, който дава ежегодно около 1 млн. акации и толкова борчета\", е записано в отчет от онова време.  Пак с трудова  повинност  се започва корекция на реката в протежение на няколко километра. Общинското ръководство се грижи да бъдат спасени и подобрени стотици декари градини и ливади, полага грижи за опазване на горите - почистени са 500 дка залинели общински и училищни гори. Преценено е, че овощарство   може да се развие и да стане основен поминък, затова се подготвя овощен разсадник за евтини и подбрани фиданки, които да се предоставят на населението.  Преценява се, че и се правят постъпки пред Министерството на народното стопанство за това, за да се стигне до откриването му. В района сериозно са развити \"санитарни грижи\", както се казвало тогава. Има участъков лекар, амбулатория, акушерка, здравна съвещателна станция, хигиенически съвет във всяко село. В справка  се пояснява, че селата притежават изобилна балканска вода, но не са водоснабдени  и затова  общинската управа с общински средства и извънредна трудова повинност  първоначално строи  3 водопровода с дължина 800 м,   с един резервоар от 10 хил. литра и 7 чешми в селата Дивля и Горана Глоговица, а след това и още 4 водопровода - 3 хил. м в с. Долна и Горна Глоговица, Калотинци и Реянци. След това се правят още водопроводи и чешми. Към 1935 г.  в района има 8 първоначални училища, една прогимназия с 23 учители и около 900 ученици. На училищни сгради се правят сериозни ремонти и се отварят трапезарии. Строят се нови три училища. През зимата е открит  селски народен университет, в който са изнесени 60 сказки и беседи,  посетени от около 3 000 слушатели. Има и курс за неграмотни и  друг  - за желаещи да разширят образованието си. За разцвета на общината особено много помага американската Близкоизточна фондация, основана през 1915 г. - първоначално за подпомагане на арменското и сирийското население, а малко по-късно обхваща в програмите си целия район на Източното Средиземноморие и Балканите. В края на 1929 г. получава статут на филантропична корпорация с наименованието Близкоизточна фондация (Near East Foundation). Активната  благотворителна дейност в България е основана на възгледа, че През лятото на 1935 г. Министерството на вътрешните  работи и народното  здраве предлага на  фондацията  да вземе под свое покровителство Дивлянската селска община,  защото там вече има условия тя да стане  образцова, а нейното всестранно повдигане може да послужи  за пример при създаване на други  образцови общини в Царството. След щателно проучване на местните условия представителят на фондацията у нас Леон Фелдман изработва  заедно с кмета на Дивля  Яни Танев план за всестранно повдигане на общината. Планът отчита положението, посочва желателните подобрения и  какви са очакваните резултати.  \"Такъв един план, според моето представление, трябва да засяга всички страни на живота в общината и същевременно да почива върху настоящето реално положение на нещата. Не може да се мисли за никакви подобрения, без да се вземат под внимание днешните условия, защото, ако ние искаме да подобряваме, трябва да знаем какво трябва да бъде подобрено. Невъзможно е да се направи всичко от веднъж. Преди всичко да се направи най-важното. Инициативите да се разделят на категории по важност и според това да се предприема работата.\", казва тогава пред местните Фелдман. Той идва често в селото, за да наблюдава как то постепенно придобива градски тип. А местните го наричат \"Вуйчото от Америка\". За кратко време  центърът на  селото  започва да напомня  градче с по-многобройно население. По  периферията се ширват  покрити със зеленина дворове. Къщите почти без изключение са масивни. Някои са изградени с особени зидарии. В дворовете се виждат на пръв поглед почти еднообразни хигиенични кладенци, отходни места и торища. Плановете за тях са предоставени от фондацията. На двата края на селото сред просторни дворове са издигнати първоначално училище и прогимназия.  Срещу общината е читалището. Радио над входа му   всеки обед и вечер съобщава новините на местните хора. На един от близките хълмове е издигнат паметник  на загиналите във  войните дивленчани. На паметника има голям кръст, осветяван от електричество, а около него -  изкуствени горички от борове, засадени по поройните места.  За децата са направени специални детски и спортни площадки. На път за Първия  балкански конгрес за закрила на децата, състоял се  в Атина на 5 април 1936 г.   у нас на 26 март  идва г-ца де Морсие  - главен секретар на Международния  съюз за закрила на децата. Тя посещава  Дивля, където е особено впечатлена от грижите  за децата  с   отворените трапезарии  за деца,  дневен детски дом където децата се забавляват и си подготвят уроците за следния ден, здравно-съвещателна станция, в която майката-селянка идва да почерпи знания за своето дете, детско лятно игрище - широко и добре обзаведено. По това време В пресата от онова време на  8 октомври 1936 г. се съобщава, че в околностите на село Дивля започва заснемането на новия български  филм \"Под игото\" и под  режисурата на Ал. Вазов, внук на поета Иван Вазов.  Пояснява се, че сцените на филма ще бъдат снимани  в 42 исторически местности из страната, които са тясно свързани със сюжета на романа, а в Дивля ще бъдат направени снимки на Мунчо. Просперитетът на селската община около Дивля се дължи до голяма степен на кмета Яне Танев. Намерили се завистници обаче, които го наклеветили, при това анонимките стигнали чак до столичните вестници. Някои не обърнали внимание на неподписаните клевети, но други ги публикували и тогава кметът тръгнал по столичните редакции да се оправдава. \"Тих малък човек - на чаша кафе. Рови в чантата, вади книжа, окръжни. Какви ли скучни доводи ще ми приведе  в своя полза\", пише редактор за случката.  Но Яне Танев вади  Окръжно №1 на софийския областен директор с дата от 1 януари. В този  тържествен ден и час  той се обръща към всички селски кметове, като им казва какъв трябва да бъде всеки кмет, какво трябва да прави и повече от 100 реда гласят - бъдете като Яне Танев, подражавайте на Яне Танев, мислете и вършете като него. Отдолу е подписът на  соф.  обл.  дир.  Андреев. В окръжното се казва, че   за две години  Яне Танев е извършил в селото работа за 2.4 млн. лева. , от които общината е дала само 309 хил. лв. , а другите са дадени в труд материали и др. от възпламенените от него за дела селяни.", "date": "2018.04.27", "title": "Дивля била дивно село за пример"}
{"url": "http://standartnews.com/mneniya/polovinata_balgari_razchitat_na_kasmeta_drugite_na_truda_si-370949.html", "text": "42% от българите смятат, че в живота у нас може да се успее преди всичко с повече късмет. 53% смятат, че се успява преди всичко с повече работа. Делът от 42% не е малък и свидетелства за важни народопсихологически особености, за качеството на живот на мнозина у нас, както и за усещането за несправедливост. Това са част от данните от новото издание на традиционния сондаж на „Галъп интернешънъл\" по актуални теми, проведен сред 801 души чрез телефонно интервю между 19 и 22 април. На този фон 5% от запитаните твърдят, че редовно играят игри като тото, лотария, посягат към форми на хазарт и т.н. Те се равняват условно на близо 300 хиляди души. Тези хора харчат средно по 43 лв месечно за такъв тип игри. 19% пък (или над 1 млн.) казват, че играят от време на време и харчат средно по 21 лв. месечно. Играещите много рядко са 33% (над 1.8 млн.) и влагат по 9 лв на месец в това. Така, общо 57% от запитаните (или над 3 милиона) се оказват играещи, макар и с различна честота. 43% пък са тези, които твърдят, че не играят такива игри. Средно, играещите у нас харчат по 15 лв. на месец. Най-общата калкулация показва, че за такъв тип игри хората явно харчат по около половин милиард на година. Това е приблизително колкото 5% от ежедневните харчове за хранителни стоки и стоки за бита, например. Огромното мнозинство - 86% - от играещите свидетелстват, че никога не са печелили сума, която да смятат за значима. Сред останалите пък личат най-вече хора печелили до 99 лв. За по-големи суми свидетелстват малцина, а само 1% от общо всички запитани в изследването твърдят, че са печелили суми над 5 хил. лв. Проучването засяга и въпроси от текущата политика. Мнозинство от 60% са чули за речта на президента, а мнозинство от 69% от тях одобряват критиката към правителството. 19% не я одобряват, а останалите се колебаят. Друга идея от последните седмици – собствениците на по-замърсяващите автомобили да плащат повече, се възприема на принципно ниво. Мнозинство от 66% одобрява. Очевидно обаче тази идея би се натъкнала на обострената социална чувствителност. Тази чувствителност личи в ред индикатори, като например подкрепата за предложението на Корнелия Нинова за намаляване на заплатите (91% от запитаните), мнозинството от 84%, което казва, че в този момент не би могло да понесе увеличение на цената на тока или пък мнозинството от 63%, което се противопоставя на връщането на царските имоти. Високо е и желанието за прекратяване на злоупотребите с инвалидни пенсии - 92% от запитаните споделят, че такива злоупотреби са много и това трябва да се прекрати. Това е още един израз на нарушеното усещане за справедливост. Сагата с Иванчева обаче по-скоро поляризира общественото мнение. 44% намират, че случващото се с Иванчева изглежда по-скоро скалъпено, 34% са на обратното мнение, а цели 22% не могат да преценят. Тези резултати показват, че независимо от силното обществено желание за справедливост, охраната на човешкото достойнство като ценност стои високо в скалата на българите. В същото време ясната позиция на прокуратурата по казуса с Желяз и останалите българи, търсени в САЩ (заявена още в средата на месеца), печели симпатии за прокуратурата и главния прокурор – мнозинство от 60% одобрява това, че прокуратурата не потърси задържане на всяка цена за Желяз и другите.", "date": "2018.04.27", "title": "Половината българи разчитат на късмета, другите на труда си"}
{"url": "http://standartnews.com/svyat/borisov_iska_sarbiya_i_kosovo_da_se_sdobryat-370955.html", "text": "Доналд от името на всички от Балканите благодарим за усилията и затова, че намери време в толкова ангажираната си програма, да минеш за няколко дни по страните и да добиеш лични впечатления от региона. Благодаря от името на всички, защото това досега не е правено. Това каза премиерът Бойко Борисов от Скопие, където участва в срещата на лидерите на страните от Процеса „Бърдо-Бриони\" в Скопие. \"Благодаря и на Ангела Меркел, защото ако нещо добро се случи на Балканите, убеден съм, че това може да стане само с нейната лична ангажираност. Благодаря на Тереза Мей, че работим много активно за срещата юли месец в Лондон по Берлинския процес. Благодаря на всички президенти, които сте тук и Ви поздравявам, Албания и Македония за поканата и разбира се Сърбия и Черна гора, подчерта българският премиер. \"Настоявам колегите Вучич и Тачи да решат всички проблеми между Сърбия и Косово. Достатъчно силни лидери са, достатъчно силни амбиции имаме на Балканите и се надявам егоизмът на никой да не надделее и да спре целят процес за целите Балкани, защото това е важно и за Румъния, важно е и за Гърция. Надявам се по същия начин и лидерите на Гърция и Македония да намерят решение за името и това трябва да стане възможно най-бързо. Имаме исторически шанс.", "date": "2018.04.27", "title": "Борисов иска Сърбия и Косово да се сдобрят"}
{"url": "http://standartnews.com/sport/sani_zhekova_zakri_ski_sezona_kato_manekenka-370933.html", "text": "Българската федерация по ски и Българския олимпийски комитет закриха със стилна церемония състезателен сезон 2017/2018. Водещи бяха Георги Бобев, зам.председател на БФСки и звездата ни в сноуборда Сани Жекова. Присъстваха много треньори, деятели, състезатели и гости от цяла България, а също така и много представители на медиите. Изминалият сезон премина под знака на Олимпийските игри в ПьонгЧанг, поредното успешното провеждане световната купа по сноуборд в Банско, спечелването на бронзовия медал на световното първенство по ски алпийски дисциплини за младежи в Давос и десето издание на проекта \"Научи се да караш ски\". Председателят на БФСКи Цеко Минев награди с почетни плакети за подкрепа на проекта \"Научи се да караш ски\" през който преминаха през тези 10 години точно 30 000 деца, Асен Марков, главен секретар на ММС и Ваня Кастрева, началник на Районното управление по образование София град. По традиция с плакети бяха наградени и ветерани на българските зимни спортове, които са навършили кръгли годишнини през сезона. Призовете този сезон бяха за Стефка Кожухарова, навършила 90 г, Константин Стоев, 80 г, Ресми Ресмиев, 70 г, Иван Лебанов и Здравко Здравков 60 г. Да получат призовете са дойдоха Иван Лебанов и Здравко Здравков, а останалите не присъстваха поради отсъствие от страната и ангажименти. Председателят на БФСки Цеко Минев награди с почетен плакет за уникалното си спортно дълголетие Сани Жекова и нейния баща и треньор Виктор Жеков за хъса с който продължава да работи за развитието на сноуборда ни. Зам.председателят на БОК проф. Пенчо Гешев награди с грамота и значка на МОК Сани Жекова за шестото й място на олимпийските игри в ПьонгЧанг. Значки на МОК за участието си на зимните игри получиха и останалите 9 представители на БФСки, които участваха на олимпиада 2018. Лично Илияна Захариева, директор \"Корпоративни комуникации\" на Мтел награди Сани Жекова и Виктор Жеков със специални подаръци от водещия български телеком. За уникалните си кариери в алпийските ски и ски бягането с почетни плакети бяха наградени Мария Киркова и Веселин Цинзов. Главният секретар на ММС Асен Марков получи от БФСки приз за изключителната подкрепа от страна на министерството на федерацията. Генералните спонсори на БФСки - Fibank, Audi, Мтел и Дженерали баха наградени с плакети за подкрепата, която и през изминалия сезон оказаха на федерацията. Бронзовият медалист в гигантския слалом от световното по ски алпийски дисциплини в Давос Алберт Попов и неговия треньор Иво Борисов получиха парични премии от Fibank. Те им бяха връчени от Илона Станева, директор \"Маркетинг и реклама\" на банката. След това дойде ред и на награждаването на спортистите в четирите направления за купа \"България\" и купа \"Надежди\". СКИ АЛПИЙСКИ ДИСЦИПЛИНИ Носител на купа \"България\" при мъжете е Камен Златков (СК Мотен) При жените купа \"България\" спечели Ева Вукадинова (Боровец). Купите им връчи Пепа Мицева, генерален секретар на БФСки купа \"Надежди\" Младша - Иван Главчев (СК Юлен) и Бояна Радева (СК Юлен) Старша - Константин Стоилов (СК Грийн роуд) и  Юлия Златкова (СК Юлен). Купите връчи Иван Каневчев, директор \"Алпийски дисциплини\" в БФСки Пепа Мицева връчи специални плакети в групата до 12 години за отлично представяне през целия сезон на Павел Марков (СК Чамкория) и Катерина Ваклиева (СК Грийн Роуд). Наградата при треньорите за отлична работа с деца до 12 г получи Иво Димов, (СК Юлен) Носители на купа \"България\" в категория Фристайл ски и Ски крос. \"Фристайл ски\" - Виктор Калайков (СК Пампорово) \"Ски крос\" - Никола Чонгаров (СК А-тийм) Наградите връчи отново Пепа Мицева СНОУБОРД Купа България Паралелни дисциплини мъже – Радослав Янков (Амер спортс) Купа България Паралелни дисциплини жени – Теодора Пенчева (Амер спортс) Купа България Сноуборд крос  мъже – Валентин Миладинов (Бороборд) Купа България Сноуборд крос  жени – Александра Жекова (Блейд) Купа България фрийстайл  мъже – Симеон Митрев - (Бороборд) Купа Надежди U15 момчета – Борис Петров – (Бороборд) Купа Надежди U15 момичета – Теодора Илиева (Борд райдър) и Неда Пенчева(Бороборд) Купа Надежди U13 момчета – Иван Иванов(Мотен) Купа Надежди U13 момичета – Андреа Коцинова (Блейд) Специални плакети в групата до картотека за отлично представяне през целия сезон получиха момчета U11 – Яна Попова (Бороборд) момичета U11 – Ивайло Ерменков СКИ БЯГАНЕ купа България мъже Веселин Цинзов (АСК \"Александър Логистикс\") жени Нанси Окоро (АСК \"Александър Логистикс\") Призовете връчи Даниела Машова, отговорник \"Ски бягане\" в БФСки купа Надежди момчета старша възраст - Марио Матиканов (СК \"Рилски скиор\") момичета старша възраст - Гергана Джаджарова (СК \"Паничище 2009\") момчета младша възраст - Дани Чолаков (СК \"Рилски скиор\") момичета младша възраст - Елена Христева (СК \"Тритон Екстрийм\") купа \"Олимпийска надежда\" Красимир Атанасов, СК \"Паничище 2009\"- юноши младша възраст Валентина Димитрова, СК \"Паничище 2009\"- девойки младша възраст Призовете връчи Даниела Машова, отговорник \"Ски бягане\" в БФСки СКИ СКОК - Купа България  - Владимир Зографски - Купа Надежди момчета старша – Иван Славков - Купа Надежди момчета младша – Камен Сотиров Призовете връчи Захари Сотиров, отговорник направления \"Ски скок\" в БФСки. Влади Зографски и неговия треньор Матиаж Зупан получиха и специална награда от \"Дженерали Застраховане\". Тя им бе връчена от Радослав Димитров, изпълнителен директор на \"Дженерали Застраховане\". За перфектната организация на световната купа по сноуборд в Банско плакети получиха домакините от \"Юлен\" АД и 101-ви алпийски полк. Призовете връчи Цеко Минев, председател на БФСки. По традиция и тази година БФСКи връчи приз за Най-обективно отразяване на работата на федерацията през сезона. Наградата бе за екипът на вестник \"Банско утре\" и сп. \"Банско\". Георги Бобев връчи плакета на Крикор Румян, главен редактор на изданията. Специална награда имаше и за екипа на Българската национална телевизия. Тя бе за цялостно отразяване на зимните спортове.", "date": "2018.04.27", "title": "Сани Жекова закри ски сезона като манекенка"}
{"url": "http://standartnews.com/biznes/balgari_specheliha_svetoven_konkurs_na_kokakola-370951.html", "text": "Те са млади, образовани и талантливи. Имат големи мечти, не се плашат от трудности и определено обичат предизвикателства. Те са сред онези красиви умове, които вярват, че нещата се случват, ако влагаш ума и сърцето си в тях. И го правят. Представяме ви Радостина Циркова и Янислав Илиев – българите, които спечелиха световния конкурс на Кока-Кола „Сладко предизвикателство\". Надпреварата стартира през август 2017 г. като предизвика хора от цял свят да разкажат писмено и с видеа любими и изпитани методи за естествено подслаждане на храни и напитки в своите култури, общности или семейства. Целта на конкурса е да разшири търсенето на иновативни идеи за натурални подсладители като част от стратегията на компанията да предлага все повече напитки с намалено или никакво съдържание на захар. Проектът, с който Радостина и Янислав  спечелиха $ 20 хиляди от Кока-Кола, разказва вдъхновяваща история за малко познатия, но богат на естествена сладост рожков. Те са братовчеди и имат много общи спомени. Оказва се, че една от техните забавни семейни истории е свързана с това интересно растение. За първи път двамата откриват сладкия вкус на рожков на остров Кипър, където гостуват на свои роднини. Братовчедите правят мащабно проучване за рожков, в което наблягат на автентични разкази от Кипър, доказани исторически факти и различни приложения на сладкото растение. След това Янислав създава чудесно видео, в което има и рецепта за приготвяне на курабийки, а Радостина влага сърце и душа в историята, която изпращат за конкурса. И печелят в надпревара с 1309 души в 124 отбора от цял свят. При това те са най-млади сред победителите, останалите от които са от Австралия, Англия, Мексико, Индонезия и Боливия.", "date": "2018.04.27", "title": "Българи спечелиха световен конкурс на Кока-Кола"}
{"url": "http://standartnews.com/regionalni/kod_nosiya_na_gergyovden_v_dobrinishte-370903.html", "text": "Белия рид, Бунаре, Вабело и Шебелица. Това е целият град Добринище - четирите махали, в които живеят близо 3000 души. Навсякъде тече трескава подготовка за честването на Гергьовден. В празничния ден на площада ще се съберат не само те, но и много гости от страната и чужбина. Местните ще са облечени в традиционни за този край български носии, чужденци, които живеят тук, ще се пременят по същия начин. Жените ще са с ризи от бял памучен плат, дълга и тясна престилка, наричана прескутник, избродирана с цветни мотиви, кърпа, вързана под косите, шарени чорапи и изобилие от накити – ушници, пафти, пендари и коланчета. Бялото и червеното са цветовете, които преобладават и в носията на мъжете от този край. За тях е задължителен червеният вълнен пояс, както и черният калпак. Навръх Гергьовден веселбата започва още в 05,00 часа сутринта във всяка една от четирите махали с песента „Ти, убави свети Георги\". Изборът на песента не е случаен. Тя се пее заради автентичния ритуал \"Топене на китки\". Обичаят е важен и почитан тук. Ритуалът започва още вечерта на 5 май. Всяка девойка носи китка цвете, на която с червен конец завързва някакъв предмет – синджирче, пръстен, гривна, обеца, мънисто. Това са белези за разпознаване чия е китката. В голям глинен съд – кюп, се налива вода. Момите потапят китките в него и те престояват цяла нощ под трендафил. Рано сутринта на Гергьовден се отива на поляната. Една девойка взема една по една китките и дава наричания за здраве, обич, късмет и сполука през годината. Тя не знае коя китка на коя мома я. Те научават какво ги чака през годината и чрез песента „Ти, убави свети Георги\" – коя дума се изпее при ваденето на китката, това ще се случи на нейната притежателка - коя ще се омъжи, коя ще си намери работа, коя ще пътува в чужбина, коя ще получи блага вест. Жители и гости на града ще бъдат на тържествената служба в църквата „Свети свети Петър и Павел\". „Четирите махали ще се съберат на площада в 08,30 часа и през целия ден ще има музика, песни и танци. Всяка махала е поканила гост-изпълнител, но засега имената им се пазят в тайна. Магията на нашия уникален празник води все повече туристи. Хотелите и къщите за гости ще са пълни, а легловата ни база е 3000 места. За да усети магията в пълна степен, човек трябва да е облечен в българска народна носия. Цялото ни семейство ще е в носии\", казва кметът на Добринище – Китан Галчев. Феерията от български народни носии ще допълнят и съвсем малки дечица, че и бебета. „Това е най-важно – да предадем любовта към народните традиции и обичаи на поколенията след нас\", категорични са хората в Добринище.", "date": "2018.04.27", "title": "Код „носия\" на Гергьовден в Добринище"}
{"url": "http://standartnews.com/mneniya/olya_stoyanova_zhiveem_sred_paradoksi_koito_ne_zabelyazvame-370936.html", "text": "- Не. Нито съм си задавала подобни въпроси, нито наградите някога са ми били цел. Но си спомням, че когато бях ученичка, се занимавах с философия - ходихме с приятели на лагер школи, на семинари и олимпиади по философия, представяхме доклади и когато се връщах с някакви отличия, тате ме питаше: Това сега какво е – философия ли е или състезание? Истината е, че наградите не бяха важни – тръпката беше в откриването на смисъла. И оттогава знам, че наградите не променят нищо. Те би трябвало да имат друго значение - да дават смисъл. Да ни посочват дали сме на прав път или не. Да ни дават смисъл в моменти, когато сме разколебани, да бъдат някакъв знак в мъглата, че напред има път. Нали така хората се ориентират в планината – по маркировка, по жалони по билото, все знаци, които можеш да следваш, в случай, че си загубил посоката. В случай, че те интересува посоката, разбира се. А всичко останало е суета – малко повече или малко по-малко, но суета, особено ако не ни дава усещане за смисъл. - Защото историята се оказа много интересна – никога не съм имала амбиции, нито пък съм правила планове да работя по тази тема. След предложението на Бойка Велкова просто започнах да чета, за да видя каква е тази история, да знам по-добре. И открих безкраен документален материал. Опитах се да отсея романизираните истории от фактите, а процесът на проучване се оказа много интересен, работата с документите, ровенето в книгите, неподозираните възможности, които дават архивите. А след това вече бях потънала в историята. За написването на този текст ми бяха необходими почти две години, а почти една година само четях, без въобще да правя планове за писане. Но пък открих много общи неща с нашия ден – темата за властта, за това доколко един човек с власт може да си позволи да жертва себе си за другите. Ето – Мария Стюарт, жертва другите заради себе си, целият й живот е низ от саможертви на много хора в името на това тя да бъде кралица, да остане до последно на престола, да си върне короната. Докато Елизабет прави обратното – тя се отказва от майчинството, от любовта, никога не се омъжва - може да е само привидно, само поза, но тя заявява, че е Кралицата дева, и цял живот се придържа към този образ. Ето това противопоставяне ми беше интересно – да имаш властта и да я използваш за инструмент, и напротив – ти да се превърнеш в инструмент, при това - в името на нещо, което е по-голямо от теб. Преди време ми бяха разказвали как в Габрово първите кметове след Освобождението, първите индустриалци правят нещо за града си. Кой строи мост, кой – училище, кой – дарява сгради, кой – тегли кредит и помага за изграждането на водопровода. Кметът Христо Конклиев, например, тегли личен заем, за да се изплатят заплатите на учителите, защото парите не стигат. Индустриалецът Пенчо Семов дарява сгради за болници, за университети, училища и приют за бездомни. Търговецът Иван Хаджиберов пък става финансов гарант за построяване на железопътната линия от Габрово до Царева ливада. Това са все хора, които използват властта и парите като инструмент, за да остане нещо след тях, за да бъдат пример. Може би това е нещо, което липсва на днешните политици – липсва им кауза, нещо по-голямо от тях самите. - Да, има парадокс в техните отношения. Дълги години си разменят мили писма, в които си обещават подкрепа, но в крайна сметка Елизабет Първа подписва заповедта на екзекуцията на Мария Стюарт. Да, погледнато така, шотландската кралица е трагическа героиня и може би ни е малко по-симпатична. Въобще ние винаги сме по-склонни да симпатизираме на жертвите. Но ако тази история свърши с обезглавяването на Мария Стюарт, ние няма да научим много от нея. Истината е, че едва след това Елизабет ще спечели големите битки, ще настъпи време на мир, а нейното управление ще остане в историята като онзи Златен век, който знаем. Още повече, че тя поставя на престола като свой наследник не друг, а синът на Мария Стюарт – Джеймс, който става крал и на Англия и на Шотландия. Явно обезглавяването е било трудно и тежко политическо решение, взето повече с разума, отколкото със сърцето. - По-скоро се опитвам да видя героите от онази епоха – независимо дали са мъже или жени - като хора, които живеят днес. Това е смисълът на историческите текстове – да си представим героите, които познаваме от учебниците като обикновени персонажи: с техните страхове, бунтове, недостатъци. Да гледаме на тях не като на изключителни личности, а като на обикновени мъже и жени, които са имали дързостта или лудостта да действат и да направят нещо изключително. - В интерес на истината винаги съм харесвала повече героите мъже – те са по-склонни към бунт, към насилие и към по-радикални жестове. През последните години обаче изненадващо и за мен самата повечето от героите ми се оказаха жени. В жените харесвам това, че съчетават силата и безсилието, колебанието и решителността. В „Жените от портокаловите градини\" героини са всички онези жени, които отидоха да берат ягоди и портокали на другия край на света, докато децата им отраснаха сами, гледани от баби и дядовци. Това е поколението на майка ми – жени, които познавам, и които заминаха някъде другаде да работят, без героични пози, без много думи. Просто мълчаливо се жертваха в името на семейството си - на децата си, на мъжете си, които изведнъж се оказаха неспособни да водят големи битки. И странното е, че тези жени са силни, те не се възприемат като жертви. Напротив – силни са, защото имат усещането, че всичко е в техни ръце. Колкото до това какво не харесвам в днешните жени – това е същото, което не харесвам и в днешните мъже – прекалено голямата амбиция, усещането, че знаят всичко и че светът с нищо не може да ги изненада. Напротив: светът винаги може да ни изненада. - Сигурно е абсурдно това, че в България много от селата и градовете функционират като старчески домове. Със старци, оставени накрай света, на доизживяване, сами със себе си, разколебани в това какво си струва и какво – не. Абсурдно може да бъде и това, че преди няколко години избягахме от децата вкъщи за десетина дни и отидохме с мъжа ми Живко да пазим две двойки лешояди в Родопите – да излетят малките, да не им се случи нищо лошо. И това може да звучи странно, ако се погледне отстрани. Но ние живеем сред парадокси, които обикновено не забелязваме. Но те най-добре се виждат, като се дръпнем две крачки назад. Като онези хора в село Маточина в граничните райони на Сакар, с които говорих преди време и които ми казаха, че живеят в странна зависимост – преди време крепостта Букелон, която се намира над селото, била голяма и запазена, но хората имали нужда от камъни и започнали да свалят камъните от нея, за да си правят къщи и огради. После къщите опустели малко по малко, хората толкова намалели, че вече нямало с кого да се скараш, но по някаква програма започнали възстановяването на крепостта и камъните от същите тези огради започнали да се връщат пак там – във високото. И кулата отново станала голяма, а селото започнало да се смалява... - Това, което се вижда, е, че София не е България. Че има много хубави места и много варианти човек да е щастлив и спокоен. Бих искала да можем да си позволим да живеем някъде другаде, където това, което се случва в големия град, ще достига само като ехо – далечно и чуждо. Засега не можем да си позволим този лукс да избягаме от големия град, но е въпрос на време. А може и да бъркам, защото само преди дни се върнахме от едно село на границата с Гърция – Сив кладенец, Ивайловградско – чудно красиво и абсолютно пусто място без нито един жител. С голям паметник, на който старателно са записани имената на хората „загинали за родината през 1913 г.\" С църква, от която стърчат само стените. С червени зидове на големи къщи, които сега се разпадат. Къщи на два-три етажа, иззидани преди повече от сто години от червени неизпечени тухли, които сега се ронят и отново стават на пръст. Ето това не разбирам: защо хората бяха оставени сами на себе си по тези места? Защо на толкова хубаво място няма живот. Защо нивите на няколко села принадлежат само на един собственик. Толкова е предвидимо какво ще се случи с тези места, където няма училище, няма лекар, няма пътища и няма работа за хората... И все си мисля, че тези процеси можеха да бъдат спрени. Сега вече не съм сигурна. А в същото време отсреща – само на няколко километра, се виждат чуждите села – големи, пълни с къщи, което показва, че има и друг вариант. А ние просто не сме си свършили работата. - Не, защото хората не си приличат един с друг. Всички сме различни – високи и ниски, шумни и кротки, мълчаливи и приказливи, широко скроени и притеснителни, вечно сърдити и непрекъснато усмихнати. Светът е пъстър и това е най-хубавото. - Може би най-хубави и най-странни са били срещите ни с хората. То заради тях си струва да се пътува – не за да описваме пейзажи, хубавите места са само повод човек да тръгне на път. Срещите с хората се помнят и от тях тръгват историите. Като срещата с онзи свещеник в Гложенския манастир, който още преди двайсет години отказа да ни пусне да спим навън на палатка, а ни покани в манастира, направи ни каша от коприва и вечерта извади да ни прочете от стиховете, които пише. Така са ни отключвали и джамии, и църкви, говорили сме си за това накъде е тръгнал светът и колко хората са еднакви, прегръщали сме се и сме се разделяли като стари приятели с непознати. Ето, само преди дни се срещнахме с Николай Терзиев от Хасково, който заедно с кучето Барс са единственият у нас екип за борба с отровите. Те двамата се опитват да оправят щетите от онова, което някой без да мисли, причинява, като хвърля отровни примамки на дивите животни. А отровата може да попадне не само в храната на лешоядите и да унищожи усилията на много хора, които години наред се борят да запазят тези птици, но и в човека. И въобще показва колко много се свързани всички. А срещата с Николай Терзиев беше една от онези щастливи срещи, които доказват, че не са се свършили хората, обичащи онова, което вършат. Защото в последно време като че ли свикнахме, че винаги може да се „отбие номера\". Че всичко може да се направи надве-натри – и в образованието, и в здравеопазването, и в журналистиката, и в литературата. Затова е хубаво да виждаме, че има и друг вариант – че има хора, които наистина обичат онова, което правят и то им носи чиста радост. - Да. Винаги съм казвала, че родопската атмосфера не е въпрос само на въздух. Понякога имам усещането, че в планината все едно попадаме в друг свят, с който нашият има много малко допирни точки. И ето – веднага давам пример - само преди дни се върнахме от Родопите, където успяхме да видим не само лешояди, но и малък орел, креслив орел, орел змияр, който носеше змия в човката си, черна каня, мишелови, соколи... Все едно не виждахме обикновени птици, за които сме забравили, че съществуват, а митологични герои. - Не знам дали въобще съм напред с материала, но знам, че когато гледаме нещо прекалено отблизо, постепенно преставаме да виждаме цялата картина. За добро или лошо. Е, все пак мисля, че е за добро – за да не съдим, да не се нагаждаме, да не взимаме удобни решения, съобразени с моментната ситуация, а да пишем онова, което искаме и то да ни е достатъчно. - Сценарии за предаването, което водя - „Нашият ден\" в сутрешния блок на програма „Христо Ботев\". Отнема ми много време и ме праща в различни посоки. И може би е за добро. Винаги съм се отнасяла с подозрение към хората, които са съсредоточени в собственото си писане и собственото си его.", "date": "2018.04.27", "title": "Оля Стоянова: Живеем сред парадокси, които не забелязваме"}
{"url": "http://standartnews.com/svyat/poveche_ot_70_strani_shte_se_boryat_s_finansiraneto_na_terorizma-370924.html", "text": "Над 70 страни се ангажираха да увеличат усилията в борбата с финансирането на тероризма, свързано с \"Ислямска държава\" и Ал Кайда, предаде Асошиейтед прес. Участниците в международна конференция в Париж се съгласиха \"напълно да криминализират\" финансирането на тероризма чрез ефективни и съразмерни санкции \"дори при липса на връзка с конкретен терористичен акт\". Двудневният форум беше свикан от френския президент Еманюел Макрон, за да се съгласуват усилията за намаляване на терористичната заплаха в дългосрочен план. Сред присъстващите бяха американският финансов министър Стивън Мнучин, управляващият директор на Международния валутен фонд Кристин Лагард, саудитският външен министър Абдел Ал Джубейр и катарският външен министър шейх Мохамед бин Абдулрахман Ал Тани. Участниците призоваха за подобряване на споделянето на информация между разузнавателните служби, правоприлагащите органи, финансовите предприятия и технологичната индустрия. Те също така се съгласиха да подобрят възможностите за проследяване на финансови средства, отиващи към неправителствени организации и благотворителни дружества. Сред участниците имаше страни, които взаимно се обвиняват във финансиране на тероризма, особено от Персийския залив. Френските организатори отбелязаха, че военните поражения на \"Ислямска държава\" не й пречат да извършва своите терористични дейности наред с Ал Каида, особено в нестабилни региони на Афганистан, Малайзия, Филипините, Йемен, Египет и Африка на юг от Сахара. Терористичните групировки не разчитат само на кешовата икономика - те все повече използват трудни за проследяване инструменти като предплатени карти, онлайн портфейли и краудфъндинг. \"Ислямска държава\" също така инвестира в предприятия и недвижими имоти, за да си осигури финансиране. Според канцеларията на френския президент приходите само на \"Ислямска държава\" между 2014 и 2016 г. се оценяват на 2,5 милиарда долара. Френският прокурор за борба с тероризма Франсоа Моленс заяви по радио \"Франс енфо\", че \"Ислямска държава\" използва техники за микрофинансиране, за да събира много пари на малки суми. По думите му работата с подразделението за финансово разузнаване е помогнала за откриването на 416 човека във Франция, дарили пари за \"Ислямска държава\" през последните две години. Той каза, че парите са отишли при \"320 събирачи, главно в Турция и Ливан, от които джихадистите в Ирак и Сирия могат да получат финансиране\".", "date": "2018.04.27", "title": "Повече от 70 страни ще се борят с финансирането на тероризма"}
{"url": "http://standartnews.com/svyat/yastreb_nachelo_na_vanshnata_politika_na_sasht_bivshiya_shef_na_tsru_mayk_pompeo_stana_darzhaven_sekretar-370925.html", "text": "Американският Сенат гласува и одобри кандидатурата на бившия директор на ЦРУ Майк Помпео за държавен секретар. Помпео спечели доверието на Тръмп след една година в ЦРУ, но беше обвинен от демократите, че е твърде агресивен спрямо мюсюлмани и хомосексуалисти. След като номинацията едва премина през Комитета по международни отношения в Сената, позицията на Помпео беше лесно затвърдена от целия Сенат с 57 гласа „за\" и 43 гласа „против\", като шепа демократи сенатори, намиращи се в трудно положение, гласуваха „за\". Потвърждението дойде навреме за Помпео, за да води делегацията на САЩ по време на разговорите на външните министри в Брюксел този уикенд. Както и да се занимава с организацията на срещана на върха между Тръмп и лидера на Северна Корея Ким Чен Ун в следващите месеци. Помпео замести Рекс Тилърсън, който беше уволнен през март след година на напрежение и размирици в Държавния департамент, където той отчужди голяма част от персонала и срина морала в институцията. Но докато Тилерсон беше виждан като гласът на разума и умереността в администрацията на Тръмп, то Помпео прилича по-скоро на ястреб, който в комбинация с новия съветник по сигурността на Белия дом Джон Болтън залагат една доста по-агресивна позиция на Тръмп в световната сцена.", "date": "2018.04.27", "title": "Ястреб начело на външната политика на САЩ! Бившия шеф на ЦРУ Майк Помпео стана държавен секретар"}
{"url": "http://standartnews.com/mneniya/razvedryavane_za_dvete_korei-370954.html", "text": "27 април е ден като всички останали от календара на 2018 г., но и един от дните на благодатната пролет за страните, които населяват 38-ия паралел на северното полукълбо. Пролетта там е както и у нас, в България. За две държави обаче, които по волята на историческите дадености, разположени на Корейски полуостров, разделени по линията на 38-ия паралел, денят е повече от пролетен. Президентът Мун Дже Ин използва символа и каза: \"Пролетта настъпи на Корейския полуостров\". Този ден може да стане нов ден в тяхната история. Както е отбелязано в резюмето на документите на Пленума на корейските комунисти, цитирам точно \"de'tente\" (разведряване). Първите хора на Южна и Северна Корея - Мун Дже Ин и Ким Чен Ун се срещнаха в граничната зона при Панминджон и си подадоха ръце. След това Ким Чен Ун стана първият севернокорейски лидер, официално пристъпил граничната линия от 65 г. После, хванати за ръце, двамата лидери се върнаха няколко крачки на север. След това, в така наречената \"къща на мира\", откъдето обикновено започват посещенията за туристи в демилитаризираната зона, сега предназначена за първите разговори на върха, двамата отново подадоха ръцете си пред забележителното пано на планината Къмганг, която ги разделя и събира, защото тя е една за символи и за надежда. Тази година е 65-тата на примирието, натоварено от спекулации, апокалиптични прогнози и критични заплахи за братоубийствени войни на полуострова. Стотици са жертвите, милиарди са средствата, неизлечими са раните от обиди и заклинания. Но вчера двама корейци, в чийто вени тече сродна кръв, си подадоха ръце. Приеха се, Свикнали сме да лепим етикети от позиция на противопоставянето. Забързани се поддаваме на опасенията да не ни набедят в крайности, когато обясняваме случващото се около нас и за по-лесно разчитаме на стереотипите за добро и лошо. Но ето че идва време да се замислим по-дълбоко. Идва ден, в който дългоотглежданите ни съмнения се отдръпват както отлива от морските брегове. Ето две теми, промушили се в съзнанието на стереотипите. С дни съм се разхождала по най-чистия плаж на света, този край рибарското селце Сокчо в провинция Кауанг, където се намира и курорта Пьонгчанг, мястото на зимните Олимпийски игри. И защо е най-чист? Защото е в периметъра на Демилитаризираната зона. Само на 5-6 км е границата - непристъпна местност за хора, животни и кораби в морето. Май за там е създадено изречението \"и пиле не може да прехвръкне\". Моята скъпа приятелка мис Нам един ден ме попита какво толкова ми харесва, природа като природа. И ми каза защо на нея не й харесва. Била на седем годинки, когато заливчето край Сокчо вряло като чорба от падащите бомби и дълго след като утихнела стрелбата, морето било червено от кръвта на жертвите. И така продължило няколко седмици, докато дошъл ред, буквално да я вкарат през прозореца на един автобус, претъпкан с бягащи хора, за да се спаси на юг от този ад. Но не тя ми разказа втората част от този драматичен разказ, а директорът на местното училище, на което Нам Сук Ки подари част от библиотеката си, след като се пенсионира. Миналата година, между два от най-критичните военни опита на Северна Корея, имах възможност да посетя Пхенян и планината Пекту. Поводът бяха грандиозни юбилейни празници за възхвала на лидерите на комунистическата държава Ким Ир Сен и Ким Чен Ир. Програмата, както се досещате, беше импозантна, бяхме на места, които обикновените корейци трябва да заслужат с много труд и личен принос, за да посетят. Бяхме в същата концертна зала, където през март южнокорейските артисти изпълниха своята програма пред Ким Чен Ун и високите пратеници от Южна Корея. После, на път за легендарното езеро на върха на планината Пекту, ядохме печени картофи и се наслаждавахме на ангелогласни малки певци и танцьори на светлината на лагерен огън. Бяхме над 530 гости от цял свят. Важно е да кажа, че точно по същото време на Северна Корея бяха наложени за търговия с въглища и морски дарове за Китай. Отядохме се на скариди. Сближихме се с нашите съпътстващи преводачи, гидове, пазачи и всякакви сътрудници. Това е задължително по номенклатура, заради протокола на затворената държава. Едно от младите момчета, с които пътувахме, попита най-спонтанно една от преводачките ни, къде са военните бази. Нейният отговор бе кратък - \"навсякъде\". Този разказ, много значителен за мен, беше като баланс за предишния ми спомен от райския бряг на Сокчо. Но да се върнем на деня петък, 27 април 2018. Какво предшества срещата на върха - пленумът на ЦК на КТП. Ще припомня журналистическата роля при редактирането на партийните документи  от недалечното минало на всички комунистически държави, включително и у нас. Накратко, общоприето бе да се преразказват, за да могат по-лесно и по-бързо да стигнат до слушателите, беше прието да се отброява колко пъти е споменато името на съответния лидер. Речите обикновено бяха дълги по десет и повече страници и така имената на вождовете се споменаваха десетки пъти. Кое е различното. Първо, пленумът беше на 20 април, а на следващия ден в интернет вече можеше да се прочете резюмето на документите. Там не се споменава нито едно име на корейски лидер, нито от миналото, нито от настоящето. Има четири кратки точки, които оповестяват прекратяването на военните опити, спирането на военните програми, затварянето на северния полигон и начало на ново, революционно сроителство на социализъм, цитирам \"при съвременните изисквания за развитие\". Набляга се на пренасочването на усилията от военния сектор към наука и образоание и се говори за модерна инфраструктура и щастливо бъдеще за хората, разбира се съобразно социалистическата структура. Споменава се и за развитие на модерно селско стопанство. Отбелязват се и имената на целия партиен, държавен и военен апарат, на най-важните в държавата. Това бе щрих от атмосферата, личеше новото самочувствие, непозната стилистика, предшестваща срещата в Панминджон. Ако не бях отишла и не бях видяла, например новия жилищен квартал в Пхенян, замислен за научни работници и техните семейства, и бях на ваше място, щях да си помисля, че стилистиката на документите от пленума е поредна пропаганда, но не е така. Бях там и видях, че модерен квартал има. Вярно, вечерта беше тъмно. Едно от обясненията е, че има недостиг на ток, а според други, защото към тези блокове, съвременно строителство, проявяват интерес купувачи от Великобритания, Китай, а чрез посредници и от Южна Корея. Животът днес е много по-различен от хладното лято на 1953 г. Но никой не си прави илюзии, че всичко ще се промени бързо. Днес ценното е, че Според мен тъкмо премереността на срещата е новото в подхода, стилистиката и стремежа към най-важното доверие. Ако написаното прилича на лозунг, отдайте го на поколенческа обремененост. Но моля да приемете ентусиазма ми, че няма нищо по-естествено от събирането на един народ, който все още може да открие роднините си през границата на 38-ия паралел. И ако казаното от Нийл Армстронг за малката крачка на Луната като огромен скок за човечеството, то подадените вчера ръце, могат да бъдат подобна метафора за мира на един народ. С право анализаторите мислят какво следва. Един от най-трудните въпроси е ако процесът на разведряване се ускори, то как ще се отрази на вътрешната съпротива в Пхенян, на статуквото за старата гвардия, за онези, които не се разделят с медалите, за усилието, което номенклатурата трябва да направи, за да преодолее чувството си за превъзходство над останалите обикновени севернокорейци. Сигурно ще има и страх от реванш от онези, които са въдворени в непристъпните лагери. Вярвам, че в случая няма да се повтаря начинът, по който Съветският съюз се оттърси от сталинизма и Китай от маоизма. Сега живеем в друг век. Анализаторите знаят, че днес в Северна Корея вече носят значки с лика само на Ким Чен Ун. Две поколения носеха лика на Ким Ир Сен на реверите си, после с ликовете на Ким Ир Сен и Ким Чен Ир заедно. Днес има само една малка значка с Ким Чен Ун. Това е само белег, достатъчно убедителен обаче, че корейците са готови да оставят миналото в миналото и да създават силна държава, такава, каквато исторически е била. И за да ви докажа, че символите в азиатската култура са много важни, ще припомня, че в един от предварителните сценарии за общ обяд беше предвидено в менюто на южнокорейските домакини да има рьощи. Това е жест към ползата от доброто образование. Все пак сегашният севернокорейски лидер е учил в Швейцария, в атмосферата на пансион за потомствени лидери от цял свят. Ако всичко е така, както го разказваме и коментираме с радост и облекчение, към Китай и Виетнам ще се прибави още един представител на модерно развиващите се страни в Азия. А договорът за мир, който да замени примирието отпреди 65 години по-рано или по-късно ще се случи, заради 27 април 2018, по-особеният ден в историята на Корейския полуостров, наречен и време за de'tente.", "date": "2018.04.27", "title": "Разведряване за двете Кореи"}
{"url": "http://standartnews.com/svyat/kim_chen_un_obeshtal_da_ne_budi_poveche_prezidenta_na_yuzhna_koreya_s_raketi-370929.html", "text": "Лидерът на КНДР Ким Чен Ун е обещал, че повече няма да буди президента на Южна Корея Мун Дж Ин с ракетни опити, които северокорейската страна обикновено извършваше рано сутрин. Това съобщи на брифинг говорителят на президента на Република Корея Юн Йон Чан, цитиран от БТА. \"Ким Чен Ун каза на президента Мун, че е чувал, че той винаги става много рано сутрин заради ракетните изпитания на Севера и обеща, че повече няма да тревожи съня му\", каза прессекретарят, цитиран от ТАСС. В делегацията е включена и сестрата на Ким Чен Ун - Ким Йо Чен. По време на официалните разговори тя е прдложила да се ускори обединението на двете Кореи, предаде БТА. Това изказване било посрещнато с одобрителен смях от всички присъстващи на преговорната маса. Президентът на Южна Корея Мун Дже Ин на свой ред е предложил да бъдат свързани железниците на двете страни, защото това би осигурило съществен принос към икономическото сътрудничество. Проектът за междукорейска жп линия е обсъждан от ръководствата на двете държави и по-рано, но все още не е осъществен. Той предвижда в бъдеще и свързване на корейските железници с руската Транссибирска жп магистрала, което ще даде възможност товари от Корейския полуостров да се доставят в Европа много по-бързо, пояснява ТАСС. Предложението на Ким Чен Ун президентът на Юга Мун Дже  Ин да прекрачи демаркационната линия и да стъпи на севернокорейска земя, бе направено спонтанно, информира говорителят на южнокорейския лидер. \"Щом Ким Чен  Ун мина откъм южнокорейската страна на границата, президентът Мун запита риторично кога ще може и той да стъпи в Северна Корея. Ким Чен Ун отговори мигновено: \"Може би ей сега\" и хвана президента за ръка с покана да го последва отвъд демаркационната линия\", посочи той. Южнокорейският президент го стори без колебание, след което двамата държавни лидери известно време позираха пред камерите, стоейки вече в севернокорейската част на зоната. Лидерът на КНДР призна на границата пред южнокорейския си колега, че е впечатлен от срещата с него на \"подобно историческо място\". \"Много се радвам на тази среща, не можах да сдържа своя ентусиазъм. Много съм впечатлен, че се срещнахме на подобно историческо място и че президентът Мун пристигна тук, за да ме посрещне лично на демаркационната линия\", цитира негови думи телевизия Ен Ейч Кей. Мун Дже-ин заяви на свой ред, че \"това е много смела стъпка\" от страна на севернокорейския лидер, \"ознаменувал с появата си този исторически момент\", добавя ТАСС.", "date": "2018.04.27", "title": "Ким Чен Ун обещал да не буди повече президента на Южна Корея с ракети"}
{"url": "http://standartnews.com/svyat/evrokomisar_balgariya_e_sledvashtiyat_chlen_na_evrozonata-370935.html", "text": "Европейският комисар по икономическите и финансови въпроси Пиер Московиси изрази увереност, че България ще бъде следващият член на Еврозоната. Изявлението френският политик направи преди заседанието на министрите на финансите на страните от валутния съюз, което се провежда в София. В отговор на журналистически въпрос за присъединяването на България към Еврозоната, Московиси заяви: „Нека не говорим за времеви рамки, нека разгледаме политическата картина. Каква е тя? България е ентусиазирана да се присъедини към Еврозоната и ние приветстваме този ентусиазъм. Наистина сме готови да посрещнем това. България ще бъде следващият член на еврозоната. Няма съмнение в това\". Същевременно обаче еврокомисарят предупреди: „Но ние обаче трябва да подготвим това много внимателно. Не трябва да бързаме, защото, ако пришпорваме нещата, ще се стигне до присъединяване към еврозоната, което не е перфектно. Има критерии, които трябва да бъдат изпълнени. Сред тези критерии е влизането в ERM II, където страната трябва да престои поне две години, защото влизането в еврозоната трябва да бъде позитив, а не шок\".", "date": "2018.04.27", "title": "Еврокомисар: България е следващият член на еврозоната"}
{"url": "http://standartnews.com/svyat/karvava_vendeta_napraviha_na_resheto_ubietsa_na_arkan_v_yuar-370931.html", "text": "В Южна Африка е застрелян Милан Джуричич-Мики, убиец на обявения за военнопрестъпник сърбин Желко Ражнятович-Аркан, покойния съпруг на Цеца Величкович. Джуричич е бил направен на решето в деня, в който е трябвало да се срещне с човек от престъпната Земунска групировка, твърди в. \"Курир\". Желко Ражнятович, печално известен със своите \"тигри\" от войните в Босна и Хърватия при разпадането на бивша Югославия, бе убит на 15 януари 2000 г. във фоайето на белградския хотел \"Интерконтинентал\". От 2006 г. Джуричич се укриваше в ЮАР. Там продължава да се укрива и друг участник в атентата срещу Аркан Доброслав Гаврич.", "date": "2018.04.27", "title": "Кървава вендета: Направиха на решето убиеца на Аркан в ЮАР"}
{"url": "http://standartnews.com/balgariya/sarvari_v_balgariya_izpolzvani_za_propaganda_ot_islyamska_darzhava-370943.html", "text": "На българска територия е спрян достъпът до четири сървъра, използвани за разпространение на информация от новинарската агенция на Ислямска държава \"Amaq\", съобщиха от пресцентъра на МВР. Работата по случая е резултат от сътрудничеството между отдел \"Киберпрестъпност\" към ГДБОП и партньорите им от Специализираното звено на ЕС за проследяване на незаконно съдържание в интернет с оглед противодействие на тероризма, екстремизма и нелегалната миграция /EU IRU/, федералната прокуратура на Белгия, Евроджъст, Франция, Холандия, Румъния, Великобритания, Канада и САЩ. Акцията е част от международен координиран удар, който има за цел да прекрати потока на терористична пропаганда. Съвместните действия са предприети на 25-26 април от правоприлагащи органи от държави членки на ЕС, Канада и САЩ. Действията са координирани от EU IRU към Европейския център за борба с тероризма (ECTC), разположен в централата на Европол. Разследването започва в края на 2015 г., когато специализираното звено информира всички държави членки на ЕС за възникването на новинарската агенция \"Amaq\" и за техническата устойчивост на терористичната онлайн инфраструктура. През 2016 г., благодарение на предоставените данни от страна на държави членки на ЕС и трети страни, са предприети действия по сваляне на мобилно приложение на \"Amaq\" и съответната инфраструктура. Вследствие на това лицата, стоящи зад агенцията, започват да изграждат нова и по-защитена онлайн мрежа с цел да затруднят правоприлагащите органи. През юни 2017 г. са извършени нови действия, ръководени от испанските власти от Guardia Civil и с подкрепата на EU IRU и САЩ, насочени към част от онлайн инфраструктурата на новинарската агенция. Благодарение на иззети сървъри и последващ анализ са установени радикализирани лица в над 100 държави.", "date": "2018.04.27", "title": "Сървъри в България използвани за пропаганда от Ислямска държава"}
{"url": "http://standartnews.com/svyat/balgariya_podkrepi_bosna_makedoniya_i_gruziya_za_nato-370939.html", "text": "България подкрепя политиката на отворени врати на НАТО и е на мнение, че е дошло време за задействането на плана за действие за членство за Босна и Херцеговина, Македония и Грузия. Това съобщи вицепремиерът Екатерина Захариева, която участва в днешното заседание на външните министри от НАТО в Брюксел. По нейните думи това е важно за сигурността и стабилността на нашия регион. Тя определи дебата като много важен и за България, и може би нелек. Захариева коментира, че поставянето на темата в дневния ред на днешното заседание е много важен знак. Въпросът дали ще се задейства планът за действие за членство за Босна и Херцеговина може би ще остане за лидерите през юли, поясни тя по повод предстоящата среща на държавните и правителствените ръководители от НАТО това лято. Вицепремиерът посочи, че вероятно в края на май може да се очаква ново заседание на Съвета НАТО-Русия. Общото мнение е, че засега няма причина за промяна на досегашния подход към Москва - развиване на способности за отбрана и продължаване на диалога, допълни Захариева. Тя отбеляза, че подкрепата на НАТО за коалицията срещу \"Ислямска държава\" трябва да се запази, защото не са решени всички проблеми с радикализацията и тероризма. Общо е мнението, че когато моментът дойде, трябва да се засили партньорството с Либия, добави тя. По повод събитията на Корейския полуостров вицепремиерът посочи, че днес наистина е важен ден и исторически момент. Всички сме обнадеждени от тези действия, но оставаме внимателни и на мнение, че трябва да се запазят всички мерки срещу Северна Корея до прилагането на днешните изявления - ядрено разоръжаване не се случва толкова лесно. Българската позиция е неизменна - твърди санкции, но запазване на каналите за диалог, добави вицепримерът.", "date": "2018.04.27", "title": "България подкрепи Босна, Македония и Грузия за НАТО"}
{"url": "http://standartnews.com/svyat/tusk_vpechatlen_ot_rabotata_na_borisov_za_balkanite-370950.html", "text": "Председателят на Европейския съвет Доналд Туск върна жеста на Бойко Борисов с комплимент при срещата им в Македония. \"На първо място, Бойко, искам да се възползвам от възможността да ти благодаря за всичките ти усилия, за всичко което ти и твоят екип правите. Чувствам се изключително спокоен преди предстоящата среща на върха през май в София. Нещата по подготовката са почти перфектни\", заяви Туск. Туск подчерта, че заедно с Борисов са успели да покажат на Европа този регион. \"Без Балканите не може да има стабилност и спокойствие нито в региона, нито в Европа. Това не може да се случи без да бъде дадена ясна европейска перспектива на тези страни\", заяви председателят на Европейския съвет. \"Може би ние с теб не сме дипломати по природа, но въпреки това успяхме да постигнем много, особени ти и особено с предстоящата среща през май в София\", каза Туск. \"Остава ми да се напъна за китайси и японски, нали ще имаме срещи и с тях, така че ше направя всичко възможно\", обеща през смях Туск.", "date": "2018.04.27", "title": "Туск впечатлен от работата на Борисов за Балканите"}
{"url": "http://standartnews.com/svyat/posolstvoto_ni_v_meksiko_protyaga_raka_na_balgarite_v_nikaragua-370953.html", "text": "Посолството ни в Мексико, акредитирано и за Никарагуа, следи ситуацията и е готово да съдейства на българските граждани. Това съобщиха от пресслужбата на Министерството на външните работи по повод политическата нестабилност в Никарагуа. До момента няма информация за пострадали в безредиците сънародници или тяхно имущество. Посолството ни в Мексико, както и почетният консул на страната ни в Манагуа са денонощно на разположение на следните телефони: Посолство на Република България в Съединените мексикански щати: +52 55 5596 3283 и +52 55 5596 3293; Хулио Сезар Авилес Абурто, почетен консул на България в Никарагуа: +505 2266 9684 и +505 2532 2231. От МВнР препоръчват на българите, намиращи се в Никарагуа да се запасят с храна, вода и лекарства от първа необходимост и при възможност да ограничат придвижването си в страната; да носят винаги у себе си валиден документ за самоличност; да се информират непрекъснато за ситуацията чрез средствата за масово осведомяване; да следят съобщенията за актуалната обстановка в Никарагуа, публикувани на сайта на българското посолство в Мексико - http://www.mfa.bg/embassies/mexico , както и на фейсбук-страницата на посолството ни в Мексико https://www.facebook.com/mexico.bgembassy/; да се съобразяват в максимална степен с въвежданите допълнителни мерки за сигурност, както и да следват стриктно препоръките на местните власти в тази насока; да се регистрират в електронната система на МВнР: http://www.mfa.bg/120/patuvamza. При необходимост от евакуация е необходимо да уведомят за желанието си по телефон или през социалните мрежи посолството ни в Мексико, почетния консул на България в Никарагуа или най-близкото посолство на страна-член от Европейския съюз в Манагуа. Всички българи с информация за свои близки в Никарагуа, с които не могат да установят връзка или се намират в бедствено положение, могат да подадат сигнал на телефоните за спешни случаи на посолството на България в Мексико, като се свържат с дирекция \"Ситуационен център\" на МВнР на телефон +359 2 948 24 04 или на имейл:   Сигнали се приемат денонощно.", "date": "2018.04.27", "title": "Посолството ни в Мексико протяга ръка на българите в Никарагуа"}
{"url": "http://standartnews.com/kultura/talanti_milchev_ti_shto_glatna_topcheto-370948.html", "text": "Талантът му е като съкровищницата на Али Баба. Може по всяко време да извади подходящия скъпоценен камък, около който да извае необходимия образ. Иначе казано, владее изразните си средства до безупречност. В природата му е. Той е сладурът Жорко от „Два дипотъра далекогледство\", Евтимчо от „Задача с много неизвестни\". Носи елегантния белег на краля на просяците Клопен в „Парижката Света Богородица\" и търпи стоически стягащото като юмрук на Терминатор тупе на Лука Лукич в „Ревизор\". Татко е на Доли и Кити в „Анна Каренина\", а в „Палачи\" е Сид Армфийлд, партньорът в екзекуциите на Деян Донков. Той е отличник във всяко превъплъщение вече близо 30 години в трупата на Театър \"София\". Изигра и ченгето Бенишев от „Под прикритие\". Той е: Милчев, Михаил Милчев. Любима работа му е ролята на Мадам Мишима – моноспектакъл, който си е висш пилотаж. Това е представление интелектуално, изключително текстово, на висок стил и език с безброй мъдрости, философски реения. Тук няма обичайните смешки, кривения и закачки за заглавия, наричани моно спектакли. Затова е работа нелека, но пък сладка. За душата, за ценители. Роден за да бъде актьор - от групата, която сме приели да наричаме деца – звезди. Кино Веднъж както си бръчкал носле срещу слънцето в двора, с ръце в джобчето, чудейки се с каква пакост да си осмислят деня с приятелчетата, баба му Геновева, известна със стихоплетски дарби и заложби на кулинарна магьосница в махалата, тъкмо приготвяла специалитета си „Снежни патици\". Шоколадов мус с плуващи белтъчени топки, избити геройски на ръка, чийто благоухания били известни и се носели по целия „Патриарх Евтимий\". По едно време чула по телевизията, че тече кастинг за деца за филмова продукция. Викали ги във Френската гимназия, на един хвърлей от тях. Със скоростта на светлината се освободила от готварската престилка, взела три за едно стъпало по стълбите и грабнала Мишо като балонче, повеждайки го към славата и професията, от която няма отърване. Бил на около 6 години, а режисьорката Мариана Евстатиева-Биолчева го помолила да изтича към нея с репликата „Моля, другарко, Димо се бие\". И получил първата си роля – в „Тигърчето\". Биолчева подхождала много внимателно и почтително към малките си актьори и всяка вечер се обаждала у тях с думите \"Да кажа на Мишо лека нощ\". Водела ги и на Витоша, непрекъснато се занимавала с тях. В три нейни филма се разписал Михаил. Последвали заглавията „Задача с много неизвестни\", „Два диоптъра далекогледство\", „Талисман\", „Преди всичко човек\", „Федерацията на Династронавтите\". В тях играели все обичани актьори - Парцалев, Коканова, Васил Михайлов... Всички били много мили с децата, с които снимали. Вечер, в края на снимачния ден, доставяли дребосъците актьори по домовете и майка му чакала пред входа да спре волгата с нейното съкровище. Поемала го полузаспал в прегръдките си и той на мига се отнасял блажено в света на сънищата в скъпите обятия. Всъщност мама Вени има голям принос в превръщането му в творец. Филиолог и професионален пианист, възпитавала у него фин вкус към изкуството по всеки възможен начин. Криела го под шлифера си, когато бил на 6 и влизала тайно с него в близкото до тях кино „Одеон\" да гледат френската класика „Особен урок\" – много чувствена любовна история с Натали Делон. Филм, който той помни и до днес. БГ лентите с негово участие се въртят и до днес, от БНТ ги пуснат от време навреме и по празници. В „Задача с много неизвестни\" три хлапета си играят на детективи и трябва да хвърлят жребий кой ще влезе в някаква стая да разследва. Доброволци за такава страшничка работа няма и затова оставят случайността да определи. Асистира им сестричката на единия от тях и слага топче в една от три чаши с мляко, без те да знаят в коя е точно. След като ги изпиват, се оказва, че топчето го няма в нито една. Когато веднъж Мишо се прибирал от градска отпуска в казармата дежурния офицер се спуснал към него, току-що изгледал филма, и започнал да го муши с показалец по рамото и да се хили, като че мучи:\"Абе, Милчев, ти защо глътнА топчето?\". Репродукция Макар че има натрупан кино стаж в крехка възраст и до днес почитателите на седмото изкуство го помнят. „Я, момченцето от „Два диоптъра далекогледство\"! Как така не е пораснало?!\", гледал с ококорени очи все едно, че е в машина на времето възрастен господин в Борисовата и сочел към Михаил и хлапето до него. А приликата между сина му Матей и екранния герой на таткото била поразителна. Като две капки вода. Тогава Матей бил десетинагодишен, а сега е интересен тийнейджър с кичара като на Робърт Плант, но никак не се изкушава от актьорския занаят. Поне за момента, въпреки че и двамата му родители (майка му Росица Гевренова е възпитаничка на ексцентричната Възкресия Вихърова) да го изповядват, ами по-скоро се оглежда за приключения в необятния компютърен свят. Когато Мишо бил в гимназията, съучениците му чинно се стрижели първи номер, а той като нафукан хашлак най-необезпокоявано се разхождал с коса до раменете. Имал светлосин документ от СИФ (Студия за игрални филми) „Бояна\", че му е забранено да се подстригва за нуждите на киното и ролите. След гимназията Михаил не се втурнал към ВИТИЗ, защото не се чувствал подготвен. Замислял се да кандидатства право, донякъде и защото дядо му бил върховен съдия. След казармата бачкал една година като сценичен работник в Народния театър и тогава се пробвал в академията. Завършва класа на професор Николай Люцканов. Михаил и още петима негови колеги попадат в трупата на Театър \"София\" малко преди да завършат. Тогава театърът се разделя на „Зад канала\" и големия „София\", който останал без млади актьори и бил благодатен момент за младоците. Този театър се славел не само като един от най-интересните, но и някак дисидентски. „Така ми тръгна, че завърших с пиеса на Булгаков - „Зойкина квартира\", силно антикомунистическа творба. Първите една-две години на 90-те бяха време, в което ни се струваше, че всичко започва наново, че всичко потръгва. И след това разочарованието беше огромно. Всичко заби. Може би не беше само въпрос до пари, истината е, че нямаше идеи. След 94-та бяха едни мрачни години, играли сме 13 човека на сцена пред 15 души публика в салона. По-късно започнаха да се връщат\", разправя той. И добавя: „Имал съм няколко изключителни срещи с духовни пътешественици - Стоян Камбарев, Бойко Богданов, Елена Цикова, бяха от друго измерение. Не бяха тук и сега. Те обитаваха духовно пространство, където им е мястото. Сядахме на маса за репетиция, времето спираше и ни беше все едно колко ще работим. Никой не си гледаше часовника. Тези хора ни омагьосваха. Те вече го бяха гледали това, което искаха да направят. И с цената всичко вървяха към него\". „Мадам Мишима\" - reborn „Казват, че човек бил млад, докато духът му останел млад. Глупости. Духът остарява пръв. Накрая само тялото има значение. В противен случай козметичната индустрия изобщо не би съществувала\", твърди от затворническата си килия пленителната Мадам Мишима. Кой или коя е тя е сред приятните занимания за ума след представлението. Кимоното на загадъчния персонаж от едноименния моноспектакъл той ще облече съвсем скоро след кратка пауза, а ветрилото й ще развее така, че ще се усети чак до Битоля - на 2 май ще посрещне публика в Открита арт сцена на Шипка, (РКИЦ) на  „Шипка\" 34. На 14 май ще очакват постановката с целия й екип на фестивала за монодрама в Македония. Преди година го аплодираха японският посланик и служители посолството, които се насладиха на разказа с английски субтитри. Авторката на пиесата Елена Алексиева, получи „Икар\" за брилянтния, изискан, остроумен текст, който не само малко жени биха съчинили, но писатели изобщо. Историята е за крайно ексцентричен персонаж, носител на крайно екзотична (поне спрямо нас) култура - японската. Юкио Мишима е известен писател, поет, бохем, създател на своя частна армия. \"Първоначално се уплаших от този текст, защото ми се стори недостижим. Неизкачваема планина. Разбрах, че има много мрачни неща у мен, някои от тях са ми пречили, други са били основни мотори за това, което ми се е случило. Много тежки неща, които съм преживял, са били на мястото си и са били важни. Трябвало е да се случи точно това, точно така и точно тогава. Всяко нещо е било част от пътя ми. Тази пиеса обърна и представите ми за смъртта. Защото японците разсъждават по съвсем друг начин от християнския. При тях е път към освобождаване\", спомня си той.", "date": "2018.04.27", "title": "ТАЛАНТИ. Милчев, ти що глътнА топчето?"}
{"url": "http://standartnews.com/balgariya/borisov_blagodari_na_tusk_za_otechestvo_lyubezno_video-370944.html", "text": "Първо трябва да ти благодаря за речта ти на български в София - завинаги спечели сърцата на българите. Това каза премиерът Бойко Борисов на Доналд Туск на съвместна пресконференция в Скопие. Преди това Туск също изрази благодарността си към Борисов. \"Знам колко си зает и колко е трудно да направиш всичко това във Варна и да си толкова добре подготвен\", продължи Борисов. \"Искам да поздравя целия политически елит на Балканите, че усетиха, че сега е моментът да се придвижим напред. Като започнем от Гърция и Румъния до Словения. Така че аз ти благодаря, Доналд\", каза премиерът. \"Тук също така и аз искам да кажа - на нас, може би дори на мен, че успяхме да запознаем Европа с факта, че без Балканите не може да има стабилност и спокойствие нито в региона, нито в Европа\", заяви Туск. \"Може би ние с теб не сме дипломати по природа, но въпреки това вярвам, че успяхме да постигнем много, особено ти\", допълни той.\"С твоята упоритост как бързо научи английския, как говори на български в София, убеден съм, че  една реч можеш да направиш за целите Балкани. С малко повече усилия ще научиш и останалите балкански езици\", похвали го Борисов. \"И може би ми остава доста повече да се напъна за китайския и японския\", пошегува се Туск. Борисов участва в срещата на лидерите на страните от Процеса \"Бърдо-Бриони\" и е специален гост на разговорите заедно с председателя на Европейския съвет Доналд Туск.", "date": "2018.04.27", "title": "Борисов благодари на Туск за \"Отечество любезно\" /ВИДЕО/"}
{"url": "http://standartnews.com/balgariya/mikrobus_v_balgari_se_preobarna_v_sarbiya_ima_raneni-370945.html", "text": "Микробус с наши сънародници от Бургас и Карнобат се преобърна в Сърбия, на пътя Ниш – Белград, край селището Чуприя. Има ранени с охлузвания, една жена е с по-сериозна травма и е в болница. Бусът е тръгнал от Бургас за сръбската столица. Пред Би Ти Ви управителката на превозвача „Евелин Р\" Евелина Пулева разказа, че шофьорът е изгубил управление над превозното средство. „Има едни колчета, в които се удари и се преобърна\", допълни тя.", "date": "2018.04.27", "title": "Микробус в българи се преобърна в Сърбия, има ранени"}
{"url": "http://standartnews.com/balgariya/putin_chaka_radev_v_moskva_prez_may-370956.html", "text": "Москва очаква визита на българския президент Румен Радев в средата на май и тогава ще се говори за евентуално ответно посещение на руския президент Владимир Путин. Това заяви руският посланик у нас Анатолий Макаров, който присъства на честванията по случай 200 години от рождението на император Александър II, съобщи Би ти Ви. По думите му, при срещата между Радев и Путин се очаква да бъдат поставени важни въпроси, като тези за подобряване на отношенията между Русия и Европейския съюз \"Така е правилно, двамата президенти се срещат и взимат решения за по-нататъшни стъпки. На тази среща може да се обсъди евентуална бъдеща визита на президента Путин в България\", отбеляза руският посланик. Президентът Румен Радев ще бъде на посещение в руската столица Москва от 21 до 23 май. Визитата е преди 24 май - Деня на българската просвета и култура и на славянската писменост.", "date": "2018.04.27", "title": "Путин чака Радев в Москва през май"}
{"url": "http://standartnews.com/kultura/olya_stoyanova_zhiveem_sred_paradoksi_koito_ne_zabelyazvame-370936.html", "text": "- Не. Нито съм си задавала подобни въпроси, нито наградите някога са ми били цел. Но си спомням, че когато бях ученичка, се занимавах с философия - ходихме с приятели на лагер школи, на семинари и олимпиади по философия, представяхме доклади и когато се връщах с някакви отличия, тате ме питаше: Това сега какво е – философия ли е или състезание? Истината е, че наградите не бяха важни – тръпката беше в откриването на смисъла. И оттогава знам, че наградите не променят нищо. Те би трябвало да имат друго значение - да дават смисъл. Да ни посочват дали сме на прав път или не. Да ни дават смисъл в моменти, когато сме разколебани, да бъдат някакъв знак в мъглата, че напред има път. Нали така хората се ориентират в планината – по маркировка, по жалони по билото, все знаци, които можеш да следваш, в случай, че си загубил посоката. В случай, че те интересува посоката, разбира се. А всичко останало е суета – малко повече или малко по-малко, но суета, особено ако не ни дава усещане за смисъл. - Защото историята се оказа много интересна – никога не съм имала амбиции, нито пък съм правила планове да работя по тази тема. След предложението на Бойка Велкова просто започнах да чета, за да видя каква е тази история, да знам по-добре. И открих безкраен документален материал. Опитах се да отсея романизираните истории от фактите, а процесът на проучване се оказа много интересен, работата с документите, ровенето в книгите, неподозираните възможности, които дават архивите. А след това вече бях потънала в историята. За написването на този текст ми бяха необходими почти две години, а почти една година само четях, без въобще да правя планове за писане. Но пък открих много общи неща с нашия ден – темата за властта, за това доколко един човек с власт може да си позволи да жертва себе си за другите. Ето – Мария Стюарт, жертва другите заради себе си, целият й живот е низ от саможертви на много хора в името на това тя да бъде кралица, да остане до последно на престола, да си върне короната. Докато Елизабет прави обратното – тя се отказва от майчинството, от любовта, никога не се омъжва - може да е само привидно, само поза, но тя заявява, че е Кралицата дева, и цял живот се придържа към този образ. Ето това противопоставяне ми беше интересно – да имаш властта и да я използваш за инструмент, и напротив – ти да се превърнеш в инструмент, при това - в името на нещо, което е по-голямо от теб. Преди време ми бяха разказвали как в Габрово първите кметове след Освобождението, първите индустриалци правят нещо за града си. Кой строи мост, кой – училище, кой – дарява сгради, кой – тегли кредит и помага за изграждането на водопровода. Кметът Христо Конклиев, например, тегли личен заем, за да се изплатят заплатите на учителите, защото парите не стигат. Индустриалецът Пенчо Семов дарява сгради за болници, за университети, училища и приют за бездомни. Търговецът Иван Хаджиберов пък става финансов гарант за построяване на железопътната линия от Габрово до Царева ливада. Това са все хора, които използват властта и парите като инструмент, за да остане нещо след тях, за да бъдат пример. Може би това е нещо, което липсва на днешните политици – липсва им кауза, нещо по-голямо от тях самите. - Да, има парадокс в техните отношения. Дълги години си разменят мили писма, в които си обещават подкрепа, но в крайна сметка Елизабет Първа подписва заповедта на екзекуцията на Мария Стюарт. Да, погледнато така, шотландската кралица е трагическа героиня и може би ни е малко по-симпатична. Въобще ние винаги сме по-склонни да симпатизираме на жертвите. Но ако тази история свърши с обезглавяването на Мария Стюарт, ние няма да научим много от нея. Истината е, че едва след това Елизабет ще спечели големите битки, ще настъпи време на мир, а нейното управление ще остане в историята като онзи Златен век, който знаем. Още повече, че тя поставя на престола като свой наследник не друг, а синът на Мария Стюарт – Джеймс, който става крал и на Англия и на Шотландия. Явно обезглавяването е било трудно и тежко политическо решение, взето повече с разума, отколкото със сърцето. - По-скоро се опитвам да видя героите от онази епоха – независимо дали са мъже или жени - като хора, които живеят днес. Това е смисълът на историческите текстове – да си представим героите, които познаваме от учебниците като обикновени персонажи: с техните страхове, бунтове, недостатъци. Да гледаме на тях не като на изключителни личности, а като на обикновени мъже и жени, които са имали дързостта или лудостта да действат и да направят нещо изключително. - В интерес на истината винаги съм харесвала повече героите мъже – те са по-склонни към бунт, към насилие и към по-радикални жестове. През последните години обаче изненадващо и за мен самата повечето от героите ми се оказаха жени. В жените харесвам това, че съчетават силата и безсилието, колебанието и решителността. В „Жените от портокаловите градини\" героини са всички онези жени, които отидоха да берат ягоди и портокали на другия край на света, докато децата им отраснаха сами, гледани от баби и дядовци. Това е поколението на майка ми – жени, които познавам, и които заминаха някъде другаде да работят, без героични пози, без много думи. Просто мълчаливо се жертваха в името на семейството си - на децата си, на мъжете си, които изведнъж се оказаха неспособни да водят големи битки. И странното е, че тези жени са силни, те не се възприемат като жертви. Напротив – силни са, защото имат усещането, че всичко е в техни ръце. Колкото до това какво не харесвам в днешните жени – това е същото, което не харесвам и в днешните мъже – прекалено голямата амбиция, усещането, че знаят всичко и че светът с нищо не може да ги изненада. Напротив: светът винаги може да ни изненада. - Сигурно е абсурдно това, че в България много от селата и градовете функционират като старчески домове. Със старци, оставени накрай света, на доизживяване, сами със себе си, разколебани в това какво си струва и какво – не. Абсурдно може да бъде и това, че преди няколко години избягахме от децата вкъщи за десетина дни и отидохме с мъжа ми Живко да пазим две двойки лешояди в Родопите – да излетят малките, да не им се случи нищо лошо. И това може да звучи странно, ако се погледне отстрани. Но ние живеем сред парадокси, които обикновено не забелязваме. Но те най-добре се виждат, като се дръпнем две крачки назад. Като онези хора в село Маточина в граничните райони на Сакар, с които говорих преди време и които ми казаха, че живеят в странна зависимост – преди време крепостта Букелон, която се намира над селото, била голяма и запазена, но хората имали нужда от камъни и започнали да свалят камъните от нея, за да си правят къщи и огради. После къщите опустели малко по малко, хората толкова намалели, че вече нямало с кого да се скараш, но по някаква програма започнали възстановяването на крепостта и камъните от същите тези огради започнали да се връщат пак там – във високото. И кулата отново станала голяма, а селото започнало да се смалява... - Това, което се вижда, е, че София не е България. Че има много хубави места и много варианти човек да е щастлив и спокоен. Бих искала да можем да си позволим да живеем някъде другаде, където това, което се случва в големия град, ще достига само като ехо – далечно и чуждо. Засега не можем да си позволим този лукс да избягаме от големия град, но е въпрос на време. А може и да бъркам, защото само преди дни се върнахме от едно село на границата с Гърция – Сив кладенец, Ивайловградско – чудно красиво и абсолютно пусто място без нито един жител. С голям паметник, на който старателно са записани имената на хората „загинали за родината през 1913 г.\" С църква, от която стърчат само стените. С червени зидове на големи къщи, които сега се разпадат. Къщи на два-три етажа, иззидани преди повече от сто години от червени неизпечени тухли, които сега се ронят и отново стават на пръст. Ето това не разбирам: защо хората бяха оставени сами на себе си по тези места? Защо на толкова хубаво място няма живот. Защо нивите на няколко села принадлежат само на един собственик. Толкова е предвидимо какво ще се случи с тези места, където няма училище, няма лекар, няма пътища и няма работа за хората... И все си мисля, че тези процеси можеха да бъдат спрени. Сега вече не съм сигурна. А в същото време отсреща – само на няколко километра, се виждат чуждите села – големи, пълни с къщи, което показва, че има и друг вариант. А ние просто не сме си свършили работата. - Не, защото хората не си приличат един с друг. Всички сме различни – високи и ниски, шумни и кротки, мълчаливи и приказливи, широко скроени и притеснителни, вечно сърдити и непрекъснато усмихнати. Светът е пъстър и това е най-хубавото. - Може би най-хубави и най-странни са били срещите ни с хората. То заради тях си струва да се пътува – не за да описваме пейзажи, хубавите места са само повод човек да тръгне на път. Срещите с хората се помнят и от тях тръгват историите. Като срещата с онзи свещеник в Гложенския манастир, който още преди двайсет години отказа да ни пусне да спим навън на палатка, а ни покани в манастира, направи ни каша от коприва и вечерта извади да ни прочете от стиховете, които пише. Така са ни отключвали и джамии, и църкви, говорили сме си за това накъде е тръгнал светът и колко хората са еднакви, прегръщали сме се и сме се разделяли като стари приятели с непознати. Ето, само преди дни се срещнахме с Николай Терзиев от Хасково, който заедно с кучето Барс са единственият у нас екип за борба с отровите. Те двамата се опитват да оправят щетите от онова, което някой без да мисли, причинява, като хвърля отровни примамки на дивите животни. А отровата може да попадне не само в храната на лешоядите и да унищожи усилията на много хора, които години наред се борят да запазят тези птици, но и в човека. И въобще показва колко много се свързани всички. А срещата с Николай Терзиев беше една от онези щастливи срещи, които доказват, че не са се свършили хората, обичащи онова, което вършат. Защото в последно време като че ли свикнахме, че винаги може да се „отбие номера\". Че всичко може да се направи надве-натри – и в образованието, и в здравеопазването, и в журналистиката, и в литературата. Затова е хубаво да виждаме, че има и друг вариант – че има хора, които наистина обичат онова, което правят и то им носи чиста радост. - Да. Винаги съм казвала, че родопската атмосфера не е въпрос само на въздух. Понякога имам усещането, че в планината все едно попадаме в друг свят, с който нашият има много малко допирни точки. И ето – веднага давам пример - само преди дни се върнахме от Родопите, където успяхме да видим не само лешояди, но и малък орел, креслив орел, орел змияр, който носеше змия в човката си, черна каня, мишелови, соколи... Все едно не виждахме обикновени птици, за които сме забравили, че съществуват, а митологични герои. - Не знам дали въобще съм напред с материала, но знам, че когато гледаме нещо прекалено отблизо, постепенно преставаме да виждаме цялата картина. За добро или лошо. Е, все пак мисля, че е за добро – за да не съдим, да не се нагаждаме, да не взимаме удобни решения, съобразени с моментната ситуация, а да пишем онова, което искаме и то да ни е достатъчно. - Сценарии за предаването, което водя - „Нашият ден\" в сутрешния блок на програма „Христо Ботев\". Отнема ми много време и ме праща в различни посоки. И може би е за добро. Винаги съм се отнасяла с подозрение към хората, които са съсредоточени в собственото си писане и собственото си его.", "date": "2018.04.27", "title": "Оля Стоянова: Живеем сред парадокси, които не забелязваме"}
{"url": "http://standartnews.com/balgariya/karadaya_v_dps_sme_chuvstvitelni_na_tema_evroatlantizam-370957.html", "text": "Коалиционните партньори на ГЕРБ в управлението са пешки, не \"царици\". Това заяви лидерът на ДПС Мустафа Карадайъ в предаването \"Панорама\" по БНТ. Изказването на Карадайъ бе по повод визитата на лидера на \"Атака\" Волен Сидеров в Крим. ГЕРБ дължат отговор за поведението и ориентацията на техния партньор Волен Сидеров от \"Атака\" в Крим. ЕНП дължи отговор, смята Карадайъ. \"От първия ден на тази коалиция ясно заявихме позицията си, че основният субект за отговорност за формулата на управление е ГЕРБ\", заяви в началото на участието си в \"Панорама\" Мустафа Карадайъ. \"Управляващата коалиция не е смешна, а опасна за страната. Трябваше да се стигне до ситуацията в Крим, за да разберете колко е опасна. В Крим председателят на ПГ на Обединените патриоти и зам-председателят на НС изразиха антиевропейска позиция\", изтъкна Карадайъ. \"ДПС като национално отговорна партия винаги е била отговорна, ние сме чувствителни по темата евроантлантизъм, от 1990 г. имаме ясна позиция в подкрепа на тази тема\", подчерта лидерът на ДПС. „Европредседателството не е нито на ГЕРБ, нито на коя да е партия, а е българско. В този смисъл безпочвени бяха и призивите към опозицията за определено поведение по време на председателството, докато коалиционните партньори на ГЕРБ рушат имиджа на страната и поставят под въпрос евроатлантическото бъдеще на страната\", коментира още Мустафа Карадайъ.", "date": "2018.04.27", "title": "Карадайъ: В ДПС сме чувствителни на тема евроатлантизъм"}
{"url": "http://standartnews.com/biznes/otchitame_rekorden_zimen_turizam_ot_vlizaneto_ni_v_es-370947.html", "text": "Изпращаме много успешен зимен сезон, който по брой посещения на чуждестранни туристи е рекорден от влизането на България в Европейския съюз. Резултатите доказват устойчивото развитие на сектора и утвърждаването на страната ни като конкурентна целогодишна туристическа дестинация. Така министърът на туризма Николина Ангелкова коментира огласената днес статистика на НСИ за чуждестранните туристически визити у нас, съобщиха от Министерството на туризма. Данните сочат, че за периода декември 2017 - март 2018 г. общият брой туристически посещения на чужденци в България е 1 653 490, като ръстът спрямо зимния сезон 2016/2017 г. е 12 процента. Тогава чуждестранните туристически посещения от декември до март са били общо над 1,476 млн. Класацията води Гърция с над 318 хил. визити /9,4 на сто ръст/. Втора е Румъния - над 223 хил. туристи /29,9 на сто ръст/, трета е Турция - над 213 хил. визити /14,4 процента ръст/, следвана от Македония и Сърбия. Великобритания е изпратила у нас над 63 хил. туристи, което регистрира 10,9 на сто ръст. Гостите от Германия са били над 57 хил. - 11,9 на сто ръст. Израелските туристи са с 34,9 процента повече спрямо миналия зимен сезон /над 53 хил. посещения/. Настоящата година също е започнала много добре. От началото й, т.е. за периода януари-март 2018 г., страната ни е посетена от общо 1 196 363 чуждестранни туристи, което отчита 10,8 процента ръст спрямо същия период на 2017 г.", "date": "2018.04.27", "title": "Отчитаме рекорден зимен туризъм от влизането ни в ЕС"}
{"url": "http://standartnews.com/biznes/tema_ot_denya_122_mlrd_za_bg_boyna_tehnika-370946.html", "text": "1,22 млрд. лв. планира да даде кабинетът за модернизацията на бойната ни техника, но при условие, че тя се произвежда у нас - в наши заводи, от наши учени и инженери. Това стана ясно вчера при посещението на министър-председателя Бойко Борисов, вицепремиерите Красимир Каракачанов и Томислав Дончев в „ТЕРЕМ – Хан Крум\" - Търговище. Тримата се запознаха на място с технологичните възможности на военно-ремонтния завод и разгледаха част от готовата продукция – ремонтирани танкове Т-55 и Т-72 и модернизирана машина МТЛБ-М1. Амбицията ни е проектът за модернизиране на машините за Сухопътните войски да бъде реализиран в български предприятия и в процеса да бъдат ангажирани български учени, инженери, механици, обяви Борисов. Това ще позволи отпуснатите средства от държавния бюджет да останат в България и да спомогнат за развитие на научния потенциал и за повишаване на жизнения стандарт, каза министър-председателят. „За съжаление, не така е било през последните години. Най-лесно е да се купува, да се харчат парите на данъкоплатците\", коментира вицепремиерът Томислав Дончев. Той посочи, че желанието на правителството е да бъде ангажиран целият индустриален и научен потенциал на страната. „Ако този потенциал бъде развит, той ще може да намери и други клиенти\", посочи Дончев. В момента тече междуведомственото съгласуване на проектите за инвестиционни разходи за придобиване на основна бойна техника за Сухопътните войски и на нов боен самолет. Очаква се те да бъдат внесени за разглеждане от Министерския съвет на заседанието на 9 май, посочи вицепремиерът и министър на отбраната Красимир Каракачанов. Проектът за бойните машини е разработен за времеви интервал от 12 години и е на стойност 1,22 млрд. лв. без ДДС. Той предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава. Според втория инвестиционен проект ще бъдат закупени 16 самолета на два етапа. През първия етап, който е финансово осигурен с 1,5 млрд. лв. без ДДС, ще бъдат придобити не по-малко от осем самолета, ще се осигурят средства за наземно обслужване, обучение на състава, първоначална интегрирана логистична поддръжка за 3 години и въоръжението. \"Идеята е сглобяването по всички тези проекти за новите бронирани машини, както и ремонтът и модернизацията на съществуващата техника, да се извършва единствено в България. Една част ще бъде правена в Търговище, друга във Велико Търново и т.н.\", каза вицепремиерът Красимир Каракачанов. Борисов поздрави работниците в търговищкия завод. Той изрази надежда, че \"ТЕРЕМ-Хан Крум\" може да стане още по-модерен. В края на визитата си в Търговище министър-председателят получи като подарък от директора на завода макет на танк Т-55.", "date": "2018.04.27", "title": "ТЕМА ОТ ДЕНЯ: 1,22 млрд. за БГ бойна техника"}
{"url": "http://standartnews.com/svyat/zapochna_istoricheskata_sreshta_mezhdu_liderite_na_severna_i_yuzhna_koreya-370920.html", "text": "Започна историческата среща между лидерите на Северна и Южна Корея. Малко след 3 часа българско време, двамата лидери се здрависаха и символично всеки от тях пресече границата между двете Кореи. Ким Чен-ун е първият севернокорейски ръководител, стъпил на южнокорейска територия. Севернокорейският лидер Ким Чен-ун изрази увереност, че преговорите му с президента на Южна Корея Мун Дже-ин ще доведат до „добри и значими резултати\". „Ние пристигнахме тук с надеждата да открием нова страница в историята на двете Кореи\", заяви Ким преди началото на преговорите в Дома на мира, намиращ се в южнокорейската част на граничното село Панминджон в демилитаризираната зона. Ким Чен-ун заяви също, че не иска „повторение на миналото\" и че е решен да изпълни всички задължения, които ще поеме Северна Корея. От своя страна Мун Дже-ин окачестви решението на севернокорейския лидер да пресече демаркационната линия между двете държави като „символ на мира\" и изрази надежда, че двамата могат да работят заедно, за да вземат „смели решения\".", "date": "2018.04.27", "title": "Започна историческата среща между лидерите на Северна и Южна Корея"}
{"url": "http://standartnews.com/svyat/vanshnite_ministri_na_chlenkite_na_nato_se_sreshtat_v_bryuksel-370919.html", "text": "В Брюксел ще се срещнат външните министри на страните-членки на НАТО. Водещите теми на разговор ще бъдат отношенията с Русия, ситуацията в Сирия и Близкия Изток и евроатлантическата перспектива на страните от Западните Балкани. Срещата попада в доста деликатен международен контекст. Часове преди началото ѝ, шефът на НАТО Йенс Столтенберг заяви, че санкциите срещу Северна Корея се запазват до наличието на конкретни доказателства за спиране на ядрените опити. Според генералния секретар на алианса, Русия проявява опасно поведение. Той даде и конкретни примери – присъединяването на Крим, действията в Украйна, кибератаки и фалшиви новини, подкрепа на режима в Сирия. Какъв ще бъде отговорът на НАТО и какви са възможностите за диалог с Русия – тези въпроси се налагат като водещи за днешната среща. Страната ни е представена от министъра на външните работи Екатерина Захариева.", "date": "2018.04.27", "title": "Външните министри на членките на НАТО се срещат в Брюксел"}
{"url": "http://standartnews.com/svyat/merkel_pristiga_vav_vashington_za_barza_sreshta_s_tramp-370921.html", "text": "Германският канцлер Ангела Меркел пристига във Вашингтон, където ще проведе разговори с американския президент Доналд Тръмп, съобщи ДПА. Посещението на ръководителя на германското правителство ще продължи по-малко от 24 часа, самите преговори ще са два часа и половина (150 минути). Акцентът ще бъде върху бъдещето на ядрената сделка с Иран, сътрудничеството в рамките на НАТО, както и търговските проблеми в отношенията между Европейския съюз и Съединените щати. Това е второто пътуване на Меркел във Вашингтон от март 2017 г.", "date": "2018.04.27", "title": "Меркел пристига във Вашингтон за бърза среща с Тръмп"}
{"url": "http://standartnews.com/balgariya/diplomi_ot_plovdivskiya_universitet_se_priznavat_i_v_moskva-370904.html", "text": "Московският държавен психолого-педагогически университет (МГППУ) съвместно с Пловдивския университет \"Паисий Хилендарски\" успешно реализират магистърските програми \"Психологическо благополучие в детска и юношеска възраст\" и \"Училищна психология\". Програмите предполагат практика в университета-партнер, защита на магистърска дисертация под ръководството на професори от двете страни и възможност за получаване на дипломи от руския и от европейския университет. В процесът на обучение магистратите проектират програми за развитие на компетенции в детска и юношеска възраст, провеждат динамична оценка на позитивно развитие, получават навици за практическа работа на психолога в общообразователно и висше професионално училище. По покана на факултета на МГППУ \"Психология в образованието\" Москва са посетили ръководителят на катедра психология и социална дейност на Педагогическия факултет на Пловдивския университет Румен Стаматов и доцент в катедрата Кирилка Тагарева. Те са прочели цикъл от лекции по позитивна психология. \"Перспективите за сътрудничество с катедрата по психология на Пловдивския университет са значителни\", – казва ръководителят на катедра \"Училищна психология\" на МГППУ Дмитрий Лубовский. По думите му, психолозите в Русия и България са заинтересувани в провеждането на междукултурни изследвания, които \"ще позволят по-дълбоко да разберат това, какви са съвременните деца, подрастващите и младежите в двете страни, а значи, да им се помага по-ефективно\". Днес, по мнението на професор Румен Стаматов, повсеместно се наблюдава \"необходимост в развитието на способности у децата към съпреживяване и съчувствие, благодарност и умение да я изразят\". В голям проблем се превръща свободното време на подрастващите и младежите, което \"съвсем не е така позитивно, както би се искало на родителите и учителите\". Колеги от Пловдивския университет се готвят отново да посетят МГППУ на 24 – 25 септември 2018 година в дните на провеждане на конференции, посветени в чест на 110-та годишнина от раждането на известната психоложка Лидия Божович.", "date": "2018.04.27", "title": "Дипломи от пловдивския университет се признават и в Москва"}
{"url": "http://standartnews.com/balgariya/koi_dni_shte_pochivame_prez_may-370917.html", "text": "През май месец предстоят няколко почивни дни. Неработен е 1 май - Ден на труда, който се пада във вторник. Тъй като Гергьовден се пада в неделя, ще почиваме и на следващия работен ден. Така ще ни се съберат цели три дни почивка – събота, неделя и понеделник (5, 6 и 7 май). Неработен ден е и 24 май, четвъртък, когато празнуваме Деня на българската просвета и култура и на славянската писменост.", "date": "2018.04.27", "title": "Кои дни ще почиваме през май?"}
{"url": "http://standartnews.com/balgariya/spetsprokuraturata_shte_iska_postoyanen_arest_za_zadarzhanite_ot_dai-370918.html", "text": "Специализираната прокуратура ще поиска постоянен арест за задържаните в началото на седмицата служители на ДАИ – Благоевград. Днес изтичат първоначалните 72 часа от задържането им. Защитниците на арестуваните 10 души настояват, че няма достатъчно доказателства, за да останат още в ареста. 1200 евро дневно са изкарвали чрез престъпната си схема служителите, разкриха от спецпрокуратурата. Транспортни фирми са изнудвани да плащат между 300 и 600 евро рекет, за да не им се налагат санкции за големи нарушения. Вместо това инспекторите отчитали дейност като вписвали дребни нарушения.", "date": "2018.04.27", "title": "Спецпрокуратурата ще иска постоянен арест за задържаните от ДАИ"}
{"url": "http://standartnews.com/balgariya/borisov_shte_e_gost_na_liderska_sreshta_po_protsesa_bardobrioni_v_skopie-370923.html", "text": "Лидерска среща по процеса „Бърдо – Бриони\"  ще се състои днес в Скопие. Неин домакин ще бъде президентът на Република Македония Георге Иванов. В срещата участие ще вземе и министър-председателят Бойко Борисов. Инициативата за Процеса „Бърдо-Бриони\", който се провежда от 2013 г., е на Словения и Хърватия. Неговата цел е стабилизиране и ускоряване на европейска интеграция на страните от Западните Балкани чрез укрепване на регионалното сътрудничество и решаване на откритите въпроси – теза, която България също застъпва и която е основен приоритет на ротационното председателство на Съвета на ЕС, ръководено от страната ни. В рамките на посещението си в Скопие премиерът Бойко Борисов ще проведе и двустранна среща с председателя на Европейския съвет Доналд Туск, на която ще се обсъди подготовката на срещата на върха за Западните Балкани в София на 17 май.", "date": "2018.04.27", "title": "Борисов ще е гост на лидерска среща по процеса „Бърдо-Бриони“ в Скопие"}
{"url": "http://standartnews.com/balgariya/opasnost_ot_gradushki-370902.html", "text": "Днес отново ще бъде топло, но с превалявания на отделни места. Ще бъде предимно слънчево, но около и след обяд отново ще се развива купеста и купесто-дъждовна облачност. На места в планинските райони и в източната половина на страната ще има краткотрайни валежи и гръмотевици, има условия и за градушки. Вятърът от северозапад временно ще се усили, по-късно през деня в източните райони ще се ориентира от север-североизток. Минималните температури ще са между 10 и 15 градуса, максималните между 24 и 29. Атмосферното налягане е и ще остане около средното за април.", "date": "2018.04.27", "title": "Опасност от градушки"}
{"url": "http://standartnews.com/balgariya/shte_kupuvat_kameri_za_kontrol_na_skorostta_s_pari_ot_globi-370922.html", "text": "Съюзът на българските автомобилисти (СБА) одобрява идеята досегашният Закон за движение по пътищата да се раздели на три нови закона. Това потвърди председателят на СБА инж. Емил Панчев по време на дискусия за трите проектозакона. От Съюза все пак уточняват, че има какво да се подобри в разписаните сега текстове. Проблем според него например е това, че и в новите текстове никой не носи отговорност за лошите пътища. От организацията са готови да внесат предложения в работната група, която пише новите правила за пътна безопасност. Новите проектозакони за Закон за движение по пътищата, Закон за водачите на МПС и Закон за пътните превозни средства са качени на сайтовете на МВР и транспортното министерство. В тях се предвижда системните нарушители да остават без книжка за три сериозни провинения; по-високи глоби за преминаване на червено и отнемане предимството на пешеходец; дистанция между МПС-ата; зони за успокоено шофиране. Дискусия по темата преди дни събра на една маса министърът на вътрешните работи Валентин Радев, председателят на парламентарната група на ГЕРБ Цветан Цветанов, депутати, представители на няколко министерства, асоциации, граждански сдружения и др. Те обаче се разделиха в мнението си доколко предложените три нови закона ще решат проблема с катастрофите и многото жертви у нас. Министър Радев сам призна, че дори след завишаването на глобите, което беше прието миналата година, ефект няма. Според експерти едно от добрите решения е купуването на нова техника за контрол на скоростта. Цветан Цветанов посочи, че във Фонда за безопасност на движението вече са събрани 60 млн. лева, които трябвало да бъдат инвестирани в нови камери и подобряване на пътната инфраструктура, както и за обучение в училищата. \"Защо да не приложим модела на западните страни, където на една отсечка като София-Пловдив имат поне три камери, които отчитат как се изменя поведението на водача през целия път\", предложи той. Председателят на Българското обединение на шофьорите Христо Радков посочи, че КАТ води сбъркана статистика. По думите му не може в 95% от случаите вина за катастрофите да носят водачите, докато в другите страни този процент да е около 60. Това означава, че у нас не се признават като причина за злополуките например лошите пътища. Негативни коментари имаше и по отношение на това, че не се предлагат мерки за качествено обучение на водачите - нещо, което се коментира от години.", "date": "2018.04.27", "title": "Ще купуват камери за контрол на скоростта с пари от глоби"}
{"url": "http://standartnews.com/balgariya/mustafa_karadaya_koalitsionnite_partnyori_na_gerb_rushat_imidzha_na_stranata-370927.html", "text": "ГЕРБ са длъжни да обяснят на обществото и на нашите партньори от НАТО и ЕС за поведението на коалиционните си партньори. По важни геополитически и геостратегически въпроси не може да има лично мнение, особено когато си част от управлението на страната. Това каза по време на брифинг председателят на ПГ на ДПС Мустафа Карадайъ във връзка с провеждащия се в София Съвет на Алианса либералите и демократите за Европа (ALDE), предаде репортер на Агенция „Фокус\". „Европредседателството не е нито на ГЕРБ, нито на коя да е партия, а е българско. В този смисъл безпочвени бяха и призивите към опозицията за определено поведение по време на председателството, докато коалиционните партньори на ГЕРБ рушат имиджа на страната и поставят под въпрос евроатлантическото бъдеще на страната\", коментира Мустафа Карадайъ. „Изразихме нашата силна тревога и загриженост за евроатлантическата ориентация на страната по повод изявлението от Крим на председателя на парламентарната група на коалиционния партньор на ГЕРБ, който връщайки се в България заяви, че и премиерът е бил информиран за това\", допълни още той. Според Карадайъ твърденията на зам.-председателя на ГЕРБ Цветан Цветанов, че някой ревизира евроатлантическата ориентация на страната се оказват верни. „Ако някой ревизира тази ориентация, то това са техните коалиционни партньори или можем да кажем, че това е днешната власт\", посочи още Мустафа Карадайъ.", "date": "2018.04.27", "title": "Мустафа Карадайъ: Коалиционните партньори на ГЕРБ рушат имиджа на страната!"}
{"url": "http://standartnews.com/balgariya/kod_nosiya_na_gergyovden_v_dobrinishte-370903.html", "text": "Белия рид, Бунаре, Вабело и Шебелица. Това е целият град Добринище - четирите махали, в които живеят близо 3000 души. Навсякъде тече трескава подготовка за честването на Гергьовден. В празничния ден на площада ще се съберат не само те, но и много гости от страната и чужбина. Местните ще са облечени в традиционни за този край български носии, чужденци, които живеят тук, ще се пременят по същия начин. Жените ще са с ризи от бял памучен плат, дълга и тясна престилка, наричана прескутник, избродирана с цветни мотиви, кърпа, вързана под косите, шарени чорапи и изобилие от накити – ушници, пафти, пендари и коланчета. Бялото и червеното са цветовете, които преобладават и в носията на мъжете от този край. За тях е задължителен червеният вълнен пояс, както и черният калпак. Навръх Гергьовден веселбата започва още в 05,00 часа сутринта във всяка една от четирите махали с песента „Ти, убави свети Георги\". Изборът на песента не е случаен. Тя се пее заради автентичния ритуал \"Топене на китки\". Обичаят е важен и почитан тук. Ритуалът започва още вечерта на 5 май. Всяка девойка носи китка цвете, на която с червен конец завързва някакъв предмет – синджирче, пръстен, гривна, обеца, мънисто. Това са белези за разпознаване чия е китката. В голям глинен съд – кюп, се налива вода. Момите потапят китките в него и те престояват цяла нощ под трендафил. Рано сутринта на Гергьовден се отива на поляната. Една девойка взема една по една китките и дава наричания за здраве, обич, късмет и сполука през годината. Тя не знае коя китка на коя мома я. Те научават какво ги чака през годината и чрез песента „Ти, убави свети Георги\" – коя дума се изпее при ваденето на китката, това ще се случи на нейната притежателка - коя ще се омъжи, коя ще си намери работа, коя ще пътува в чужбина, коя ще получи блага вест. Жители и гости на града ще бъдат на тържествената служба в църквата „Свети свети Петър и Павел\". „Четирите махали ще се съберат на площада в 08,30 часа и през целия ден ще има музика, песни и танци. Всяка махала е поканила гост-изпълнител, но засега имената им се пазят в тайна. Магията на нашия уникален празник води все повече туристи. Хотелите и къщите за гости ще са пълни, а легловата ни база е 3000 места. За да усети магията в пълна степен, човек трябва да е облечен в българска народна носия. Цялото ни семейство ще е в носии\", казва кметът на Добринище – Китан Галчев. Феерията от български народни носии ще допълнят и съвсем малки дечица, че и бебета. „Това е най-важно – да предадем любовта към народните традиции и обичаи на поколенията след нас\", категорични са хората в Добринище.", "date": "2018.04.27", "title": "Код „носия\" на Гергьовден в Добринище"}
{"url": "http://standartnews.com/balgariya/prokuraturata_obrazuva_novi_13_dosadebni_proizvodstva_za_bezstopanstvenost_v_bolnitsi_v_stranata-370928.html", "text": "Прокуратурата образува нови 13 досъдебни производства за безстопанственост в болници в страната. Главният прокурор С. Цацаров разпореди всички разследвания за безстопанственост в болниците да се ръководят от СГП и да се разследват от следователи от НслС, съобщиха от пресцентъра на Прокуратурата на Рбългария. В края на 2017 г. главният прокурор Сотир Цацаров разпореди проверка на ГД „Национална полиция\" и Министерство на здравеопазването във всички държавни и общински болнични заведения, сключили договори в нарушение на чл. 9 ал.6 от Закона за лечебните заведения, договори за съвместна дейност с други лечебни заведения, договори за наем на помещения и апаратура и др. Проверени бяха 329 договори, сключени от държавните и общински лечебни заведения на територията на страната. Резултатите, обявени от прокуратурата на 16 март 2018 г. бяха следните: На 15.03.2018 г. прокурори от Върховна касационна прокуратура образуваха досъдебни производства за безстопанственост в следните болнични заведения: - „УМБАЛ – Бургас\", гр. Бургас АД ; - „Д-р Ст. Черкезов\" АД, гр. Велико Търново; - „МБАЛ- Попово\" ЕООД гр. Попово; - „МБАЛ Д-р Атанас Дафовски\" АД гр.Кърджали; - „МБАЛ Благоевград\"АД гр. Благоевград; - „МБАЛ Русе\" АД гр. Русе. С постановление на главния прокурор от 16.03.2018 г. ръководството и надзора върху тези разследвания се възложиха на Софийска градска прокуратура, за да се избегнат съмнения в безпристрастност и за да се осигури по-пълно, всестранно и обективно разследване. На 16.03.2018 г. по изпратени от ВКП материали, Софийска градска прокуратура образува досъдебно производство за безстопанственост в УМБАЛ „Н.И. Пирогов\". По всички посочени досъдебни производства, главният прокурор Сотир Цацаров разпореди разследването да се извършва от следователи от Национална следствена служба. През месец април 2018 г. приключи и възложената на Министерство на здравеопазването проверка и изготвеният доклад от МЗ, съдържащ констатациите от извършени проверки от Изпълнителна агенция „Медицински одит\" и Звено „Вътрешен одит\" на МЗ постъпиха в прокуратурата. На 24.04.2018 г. прокурори от Върховна касационна образуваха 13 досъдебни производства за безстопанственост в следните болнични заведения: - „ Пета многопрофилна болница за активно лечение – София, ЕАД гр. София – в периода 2016 г. до настоящия момент; - „УМБАЛ „Царица Йоанна – ИСУЛ\" ЕАД София – в периода2016г. до настоящия момент ; - „СБАЛО проф. Бойчо Бойчев\" ЕАД София - в периода 26.01.2012 г. до настоящия момент; - „УМБАЛ „Света Анна – София\" АД – в периода 14.12.2010г. до настоящия момент; - „МБАЛ „Света Петка\" АД, гр. Видин –в периода 17.09.2014 г. до настоящия момент; - „МБАЛ „Свети Иван Рилски\" АД, гр. Разград -в периода 16.02.2015 г. до настоящия момент; - „УМБАЛ „проф. д-р Стоян Киркович\" АД, гр.Стара Загора- в периода 01.02.2011 г. до настоящия момент; - „МБАЛ – Търговище\", гр. Търговище –в периода 2016 г. до настоящия момент; - „МБАЛ – Хасково\", гр. Хасково- в периода 10.12.2015г. до настоящия момент; - „МБАЛ – Шумен\", гр. Шумен – в периода 2016 г. до настоящия момент; - „СБАЛИПБ проф. Иван Киров ЕАД\" гр. София –в периода 01.04.2015г. до настоящия момент; - „СБАЛХЗ – ЕАД – София - в периода 01.11.2012 г. до настоящия момент; - „МБАЛ „Национална кардиологична болница\" ЕАД София- в периода август 2014 г. до настоящия момент. Главният прокурор Сотир Цацаров разпореди разследването да се извършва от следователи от Национална следствена служба, предвид изключителна фактическа и правна сложност на делата. Главният прокурор разпореди ръководството и надзора върху разследванията да се осъществява от Софийска градска прокуратура, включително и за болниците в Разград, Видин, Стара Загора, Търговище, Хасково и Шумен – за да се избегнат съмнения в безпристрастност. На 25.04.2018 г. прокурори от Върховна касационна прокуратура възложиха на ГД „Национална полиция\" – МВР извършване на допълнителна проверка с оглед данните за безстопанственост в следните лечебни заведения: - УМБАЛ \"Св. Иван Рилски\" ЕАД гр. София / 77 договора за предоставяне/възлагане на медицински услуги/ ; - ''Първа МБАЛ-София\" ЕАД гр. София / 62 договора за предоставяне/възлагане на медицински услуги/ ; - \"Втора САГБАЛ Шейново\" гр. София / 7 договора за предоставяне/възлагане на медицински услуги/; - \"СБАЛ на пневмо-фтизиатрични заболявания\" София област ЕООД / 4 договора за предоставяне/възлагане на медицински услуги/ ; - ДПБ \"Св. Иван Рилски\" гр. София/ 4 договора за предоставяне/възлагане на медицински услуги/; - „Център за психично здраве-София\" ЕООД гр. София / 4 договора за предоставяне/възлагане на медицински услуги/; - „Първа специализирана акушеро-гинекологична болница за активно лечение — Света София\" ЕАД гр. София /15 договора за предоставяне/възлагане на медицински услуги/; - СБАЛАГ \"Майчин дом\" ЕАД гр. София / 121 договора за предоставяне/възлагане на медицински услуги/; - „Специализирана болница за активно лечение по лицево-челюстна хирургия\" ЕООД гр. София / 5 договора за предоставяне/възлагане на медицински услуги/; - „Специализирана болница за активно лечение по белодробни болести - Света София\" ЕАД гр. София/ 3 договора за предоставяне/възлагане на медицински услуги/; - Специализирана болница за активно лечение по детски болести - проф: Иван Митев\" ЕАД / 3 договора за предоставяне/възлагане на медицински услуги/; - ''Специализирана болница за продължително лечение и рехабилитация — Кремиковци\" ЕООД гр. София / 4 договора за предоставяне/възлагане на медицински услуги/; - „Специализирана болница за продължително лечение и рехабилитация - Бухово\" ЕООД / 6 договора за предоставяне/възлагане на медицински услуги/; - „Център за психично здраве - Пловдив\" ЕООД, гр. Пловдив / 19 договора за отдаване под наем/. - „Специализирана болница за активно лечение по онкология - Хасково\" ЕООД / 42 договора за предоставяне/възлагане на медицински услуги/. Тази проверка ще приключи в двумесечен срок. Всички останали събрани материали, събрани в хода на проверката от МВР и МЗ са изпратени на съответните окръжни прокуратурите в страната – за анализ и преценка на необходимостта от извършване на допълнителна проверка, и произнасяне по същество. Разследванията на прокуратурата за болниците в Ловеч и Враца продължават.", "date": "2018.04.27", "title": "Прокуратурата образува нови 13 досъдебни производства за безстопанственост в болници в страната"}
{"url": "http://standartnews.com/balgariya/alde_zove_borisov_da_poeme_otgovornost_che_siderov_podkrepya_aneksiyata_na_krim-370930.html", "text": "АЛДЕ призова българският премиер Бойко Борисов да поеме отговорност за участието на \"Атака\" във властта и заради подкрепата й за незаконното анексиране на Крим. Това стана в Народното събрание след среща с ръководството на ДПС. \"Уважаеми премиер Борисов, Вие трябва да поемете отговорност, ако ваш коалиционен партньор подкрепя незаконното анексиране на Крим!\", настоя президентът на АЛДЕ Ханс ван Бален. \"Всички искаме да сме в добри взаимоотношения с Русия, не е това проблемът, но всички трябва да спазваме международното право\", допълни той в присъствието на лидера на ДПС Мустафа Карадайъ, ръководството на Либералния интернационал и депутати от движението. Докато той зовеше ГЕРБ да се отърве от националистите, репортер на партийната телевизия на АТАКА го прекъсна и пробва да му държи сметка като какъв се изказва, при което Бален се ядоса и го смъмри да се държи подобаващо. Това сложи край на брифинга, посветен на либералния форум в рамките на европредседателството, на който ДПС е домакин. Преди скандала Ханс ван Бален обяви, че България трябва да влезе в Шенген преди евроизборите през 2019 г. и също така се обяви с подкрепа за влизането ни в еврозоната.", "date": "2018.04.27", "title": "АЛДЕ зове: Борисов да поеме отговорност, че Сидеров подкрепя анексията на Крим"}
{"url": "http://standartnews.com/balgariya/borisov_investitsiite_veche_sa_v_realnata_ikonomika_i_dobavenata_stoynost_ostava_v_balgariya-370932.html", "text": "Инвестициите вече са в истинската, реалната икономика и добавената стойност остава в България. Това каза премиерът Бойко Борисов при старта на изграждането на нови производствените мощности на предприятието за преработка на царевица „Амилум България\" в Разград, съобщиха от правителствената информационна служба. Той посочи, че години наред инвестициите са правени във вериги магазини, банки, ЕРП-та и печалбата е изтичала в чужбина. По думите му, много по-добрата инфраструктура в България, както и по-доброто сътрудничество между бизнеса и институциите, създава условия за ново качество на инвестициите. Борисов даде пример с държавните субсидии за земеделските стопани – над 2,7 млрд. лв., „за да има царевица, за да има заводи, за да има работни места\". Новата инвестиция е в размер на над 200 млн. лв. Очаква се работните места в завода да се увеличат с още 300. След разширението компанията ще може да преработва 900 000 т царевица годишно. По-голямата част от продукцията на предприятието ще бъде изнасяна за международните пазари и ще доведе до значителен положителен резултат за търговския баланс на България. „С истински заводи, с работници, с производство ще сме сигурни, че когато спрат фондовете, икономиката ще е в състояние да поддържа необходимия икономически растеж\", подчерта премиерът. Той припомни, че в процес на изграждане са коридорите 4, 8 и 10, които ще улеснят изнасянето на българската продукция към страните от Западните Балкани и Централна Европа.", "date": "2018.04.27", "title": "Борисов: Инвестициите вече са в реалната икономика и добавената стойност остава в България"}
{"url": "http://standartnews.com/balgariya/tsatsarov_nakazatelnoto_presledvane_za_bezstopanstvenost_v_bolnitsite_e_reshenie_no_ne_reshava_problema-370934.html", "text": "Наказателното преследване за неизгодни договори, защото има скандални договори, както и наказателното преследване за безстопанственост е решение, но то съвсем не ключът към проблема. Това каза пред журналисти главният прокурор Сотир Цацаров, коментирайки 13-те досъдебни производства, образувани след проверките на болниците. „Проверени са общо 329 договора от всякакъв характер, както за отдаване на наем на площи в здравни заведения, така и за отдаване под наем на медицинска техника. Проверявани са и договори от прословутия чл. 9 ал.6 от Закона за лечебните заведения. Термин, който най-общо аз определям като „болница в болницата\". Резултатът е това. Всички разследвания са възложени на Софийска градска прокуратура, за да се избегне възможност за недоверие, влияние, а дори и местни познанства и обвързвания\", коментира главният прокурор. Според него решението на проблема не се изчерпва с действията на прокуратурата, а в преосмислянето на концепцията за здравните заведения и начина, по който работят. Главният прокурор даде пример с установена при разследването болнична аптека, която е отдадена под наем на частно здравно заведение за 50 лева на година. Главният прокурор поясни, че по отношение на 15 болнични заведения са разпоредени допълнителни проверки на МВР.", "date": "2018.04.27", "title": "Цацаров: Наказателното преследване за безстопанственост в болниците е решение, но не решава проблема"}
{"url": "http://standartnews.com/balgariya/lili_pavlova_i_maya_manolova_se_zakaniha_na_vtorokachestvenite_hrani-370942.html", "text": "Трябва да сложим на масата проблема с двойния стандарт в качеството на храните в различните държавни. Двоен стандарт, който за съжаление показва, че е налице второ качество потребители в част от държавите – нещо, което не искаме, не можем и няма да позволим. Това каза министърът на Българското председателство на Съвета на ЕС Лиляна Павлова по време на брифинг за предстоящи форум „Двойният стандарт при храните в ЕС- да сложим проблема на масата\". „В понеделник, на форума, който предстои, ще можем да поставим тази тема на масата не просто като проблем, а като конкретни данни, които можем да изнесем. Данни, с които ние да покажем защо проблемът е толкова голям и сериозен\", посочи министър Павлова. „Всички българи сме достойни, равноправни европейци и не можем да бъдем третирани като второ качество потребители\", допълни още тя. Министър Павлова подчерта, че на предстоящия на 30 април форум страната ни ще настоява да се излезе със заключителен документ, който да гарантира, че законодателство за справяне с проблема с двойното качество при храните ще бъде решен максимално бързо. Горда съм, защото именно от София, в рамките на председателството на България ще прозвучи толкова важното послание към всички граждани на Европа – идва краят на двойния стандарт и храните, подкрепи я омбудсманът Мая Манолова. Тя подчерта, че този проблем би могъл да бъде решен единствено със законодателни промени. „Но е важно какви ще бъдат тези законодателни промени и кой ще преценява дали отклоненията са съществени\", аргументира се тя. „Всички сме наясно, че тази битка не е просто битка за поредни промени в европейското законодателство. Това е битка за справедливост, битка за доверието на гражданите в ЕС\", обясни Манолова.", "date": "2018.04.27", "title": "Лили Павлова и Мая Манолова се заканиха на второкачествените храни"}
{"url": "http://standartnews.com/balgariya/prelestna_balgarka_predstavya_stranata_ni_v_konkurs_za_krasota_v_indiya_-370926.html", "text": "Прелестна българка ще представи страната ни в световен конкурс за красота, който се провежда в Индия. 19-годишната Цонка Милчева е от Видин, но от 4-годишна възраст живее в Германия. Често обаче си идва в родината си, защото е влюбена в нея. Да се занимава с мода е било нейната детска мечта. През декември миналата година видяла в социалните мрежи, че има конкурс „Мис Зима\". „Тогава родителите ми бяха против, но аз съм човек, който иска ли нещо, няма лесно да се откаже. Купих си билет и тръгнах. Станах втора. След това през февруари реших да участвам в „Мис София\". Казах си, че едва ли ще премина кастинга, но исках да опитам. Приеха ме и пак станах втора. Беше неочаквано, дори не излязох веднага да бъда наградена, защото не вярвах\", споделя Цонка. След това получила предложение да представи страната ни на конкурса „Мис свят Туризъм\", защото победителката в „Мис София\" не можела да се яви. Малко след това и друга оферта – да се яви на „Miss Glam World\", който ще се проведе в Индия. След кратко колебание красавицата приела и в момента е там. Днес е финалът на конкурса, в който се конкурират представителки на 38 държави. В момента тече гласуване, което да определи любимката на публиката. За Цонка може да се гласува до 17 ч. днес. „Беше ми трудно, че за първи път съм толкова далеч от семейството си. Единствената българка съм тук и не ми е лесно, но когато видях каква подкрепа имам и колко хора вярват в мен, си казах, че си заслужава трудностите. Искам да благодаря на всички, които гласуват за мен. Не мога да опиша чувството, когато им чета коментарите, в които ме насърчават\", разказва красавицата. Много българи дори си сложили нейна снимка за „профилна\" във Фейсбук, като по този начин демонстрират подкрепата си, а най-голямата и опора е нейното семейство. „На момичетата, които мечтаят за корона от конкурс за красота, бих казала, че ако това е тяхна мечта, трябва да я следват. Но нека да са сигурни, че са готови за това, защото не е толкова лесно, колкото изглежда. Независимо от това каква е вашата мечта, вярвайте в Бог и ако това е и неговата воля той ще ви я сбъдне\", обръща се тя към българките с амбиции за успехи на подиума. В момента Цонка Милчева е в топ 5 на временното класиране, а за да я подкрепите, може да гласувате ", "date": "2018.04.27", "title": "Прелестна българка представя страната ни в конкурс за красота в Индия"}
